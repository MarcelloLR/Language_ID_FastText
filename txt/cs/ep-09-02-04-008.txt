<CHAPTER ID="008">
Vysvětlení hlasování
<P>

<SPEAKER ID="113" NAME="Reinhard Rack" AFFILIATION="PPE-DE">
(DE) Vážená paní předsedající, během posledního formálního zasedání jsem vznesl dotaz, zda by použití kamery nebylo snazší, kdyby bylo jedno křeslo ponecháno prázdné. Dnes se tak opět nestalo. Kamera nezabírala mě, nýbrž generála Morillona a poté pana Grosche. Snad by bylo možné ulehčit nám i kameramanovi práci.
<SPEAKER ID="114" NAME="Předsedající">
Děkuji vám, pane Racku, upozorníme na to technickou službu.
<P>
Ústní vysvětlení hlasování
<SPEAKER ID="117" NAME="David Sumberg" AFFILIATION="PPE-DE">
Vážená paní předsedající, já jsem pro tuto zprávu nakonec hlasoval, protože obecně vzato jsme všichni pro zachování našeho životního prostředí. V tom spočívá ušlechtilá tradice mojí strany - Konzervativní strany v Británii -, ale domnívám se, že k ní musím přidat dva argumenty.
<P>
Prvním argumentem je, že fungující politiky týkající se změny klimatu můžeme docílit pouze tehdy, pokud se připojí všichni. Pro Evropskou unii, nebo jednotlivé země, je jednoduše ztráta času mít vlastní politiku. Musíme do toho zapojit asijské země.
<P>
Zadruhé, v nejisté době, v níž nyní žijeme, je třeba politiku týkající se změny klimatu propojit s otázkou energetické bezpečnosti. Dnes ve světě čelíme situaci, kdy všechny naše země potřebují připravené dodávky energie. To musí být rozhodující, protože bez nich se naše hospodářství a dobré podmínky pro život našich občanů udržet nepodaří.
<SPEAKER ID="118" NAME="Bogdan Pęk" AFFILIATION="UEN">
(PL) Vážená paní předsedající, také bych rád pronesl pár slov k otázce této směrnice. Hlasoval jsem proti této směrnici, jelikož jsem bytostně přesvědčen, že je mimořádně nebezpečná a představuje hrozbu pro vývoj Evropy. Směšuje zjevnou potřebu rozumně chránit naše životní prostředí s naprosto pokryteckou myšlenkou, že lidé mohou ovlivnit cyklické změny klimatu.
<P>
Je to právě tato část, tj. otázka snižování emisí oxidu uhličitého, která tvoří nejdůležitější oddíl tohoto dokumentu. Ohromné sumy peněz, odhadované na stovky miliard, které mají být poskytnuty na splnění tohoto cíle, přijdou úplně vniveč, zatímco by místo toho mohly být využity na vytvoření skutečné energetické bezpečnosti a bezpečnosti životního prostředí v Evropské unii. To je velice špatné a tragicky nešťastné řešení.
<SPEAKER ID="119" NAME="Avril Doyle" AFFILIATION="PPE-DE">
Vážená paní předsedající, několik odstavců a paragrafů zprávy pana Florenze, především pak odstavec 190, se vztahuje k vlivu zemědělství na změnu klimatu.
<P>
Ačkoli ochranné zpracování půdy (mělká orba) je variantou ve většině států EU a má jak ekonomické tak klimatické výhody - a dle mého názoru si zaslouží mnohem větší podporu -, diskuse o zemědělství a výzkum se soustřeďují převážně na vliv přežvýkavého dobytka na hodnoty metanu a oxidu dusného.
<P>
Ačkoli dochází k pokroku, nepodporuji požadavek povinného snížení stád dobytka v Evropě, jež má dovést členské státy ke splnění cílů týkajících se snížení emisí v odvětvích, které s emisemi neobchodují. Nesmíme zapomínat, že to, co nevyprodukujeme zde v Evropě, dovezeme. Kilo hovězího masa vyprodukovaného v Brazílii bude mít za následek šestkrát víc emisí oxidu uhličitého než kilo hovězího masa z Irska.
<SPEAKER ID="120" NAME="Leopold Józef Rutowicz" AFFILIATION="UEN">
(PL) Vážená paní předsedkyně, evropské hospodářství je největším dovozcem fosilních paliv. Zvýšení cen těchto paliv, vlivem větší poptávky a vyšších nákladů na těžbu, může mít výrazný negativní vliv na kvalitu života našich občanů a může oslabit konkurenceschopnost hospodářství EU.
<P>
Snahy ušetřit energii a zavést čisté zdroje energie, které vyrábějí energii za stálou a relativně nízkou cenu, by mohly tento trend obrátit. Využití vědeckého výzkumu pro vývoj technologických řešení automaticky sníží emise oxidu uhličitého. Nicméně, šíření kontroverzních teorií a děsivých informací o oxidu uhličitém nemá žádnou přidanou hodnotu a technický a fyzický proces snižování emisí oxidu uhličitého, a omezení fosilních paliv pro výrobu energie, pouze ztěžuje.
<P>
Podporuji všechny technické a vědecké činnosti zaměřené na snížení využití fosilních paliv. Bohužel ale nemohu souhlasit s teoriemi popsanými ve zprávě pana Florenze. Tuto zprávu nepodporuji.
<SPEAKER ID="121" NAME="Zuzana Roithová" AFFILIATION="PPE-DE">
- (CS) Paní předsedkyně, chci poděkovat Karlu Florenzovi za nasazení a demokratický způsob, jakým řídil mimořádný výbor Evropského parlamentu pro klimatické změny. Jeho původní zpráva však byla lepší než tento kompromis, ale i tak jsem jej podpořila. V dnešní věcné diskusi se objevila celá řada, celá škála názorů včetně těch kritických, ale jedno měly společné. Klimatické změny jsou nastartovány a není pochyb, že je při dnešní úrovni civilizace dokážeme ovlivnit, a naší odpovědností vůči budoucím generacím je tedy najít shodu na účinných opatřeních. Žádné není samospasitelné a všechna se musí týkat všech kontinentů. Věřím, že české předsednictví nehledě na extrémní názory prezidenta dokáže přimět USA k novým závazkům.
<SPEAKER ID="122" NAME="Hynek Fajmon" AFFILIATION="PPE-DE">
- (CS) Vážená paní předsedající, dámy a pánové, hlasoval jsem proti zprávě poslance Florenze. Přijetí této zprávy je špatnou zprávou pro občany v Evropské unii. Klima na Zemi se měnilo, mění a bude měnit bez ohledu na to, zda si to přejeme nebo nikoliv. Nic na tom nezmění jakékoliv nesmyslné závazky, které si Evropská unie v této oblasti klade. Florenzova zpráva tvrdí, že klimatické závazky, které EU přijala v roce 2007, jsou nedostatečné a je nutné je dále zvýšit. S tím nesouhlasím. Pokud bude EU jedinou částí světa, která snižuje své emise, tak se cíle snížení globálních emisí nemůže nikdy podařit dosáhnout. Dosáhneme pouze toho, že se velká část evropského byznysu odstěhuje pryč a nám zde zaniknou pracovní místa. Autoři zprávy hodlají změnit v Evropě úplně všechno, počínaje jídelníčkem a konče turismem, kde se oficiálním cílem stává sociální turistika. Za takovou kulturní revoluci, kdy je vše staré odvrženo a nahrazeno novým přístupem, by se nemusel stydět ani Mao Ce-tung. S takovým přístupem nemůže žádný racionální člověk souhlasit. Proto jsem hlasoval proti.
<SPEAKER ID="123" NAME="Czesław Adam Siekierski" AFFILIATION="PPE-DE">
(PL) Vážená paní předsedající, ačkoli 70% zemského povrchu tvoří voda, naše zásoby vody, především pak pitné vody, se zmenšují hrozivou rychlostí. Čím dál větší oblasti naší planety čelí hrozbě nedostatku vody. Čím rychlejší je vývoj, tím větší je poptávka po vodě. Výzkumy ukázaly, že s rostoucím bohatstvím společnosti se poptávka po vodě zvyšuje. Bez vody neexistuje pokrok.
<P>
Mnoho oblastí světa se ocitlo na pokraji katastrofy. Udržování statu quo v oblasti vodohospodářství by mohlo vést k situaci, kdy přístup k vodě bude nejen důvodem ke sporům, ale povede také k válkám. Materiální situace zemí, nikoli jejich vojenský potenciál, bude rozhodovat o jejich úspěchu. Nedostatek vody povede ve velice krátké době k potravinové krizi.
<P>
Potřebujeme vhodnou, jednotnou politiku, která nám pomůže zachovat a obnovit naše vodní zdroje. Potřebujeme zracionalizovat využití vody.
<SPEAKER ID="124" NAME="Ivo Strejček" AFFILIATION="PPE-DE">
Vážená paní předsedající, dovolte mi vysvětlit, proč jsem hlasoval proti zprávě pana Florenze o změně klimatu.
<P>
Politiky týkající se změny klimatu jsou z velké části založeny na poplašných teoriích. Důkaz pro změnu klimatu je kontroverzní. Hypotézy, které z této změny viní člověka, jsou také, mírně řečeno, diskutabilní. Zobrazují člověka jako stvoření, které jen škodí životnímu prostředí a nijak mu neprospívá. Tento názor nesdílím.
<P>
Obsah zprávy je přímým důsledkem trvající módní ekologické ideologie, která tvrdí, že na první místo musíme klást přírodu a planetu, že se nemůžeme zajímat o lidi, jejich potřeby a zájmy.
<P>
Oněch pár pozměňovacích návrhů ke zprávě, které žádaly další pokrok v oblasti jaderné energie a podporovaly syntézu jader, může stěží zmírnit její negativní dopad na celé evropské hospodářství a zemědělství.
<P>
Hlasoval jsem proti této zprávě, protože je předskokanem pro velké politické problémy. Namísto představování plánů, o které nikdo nestojí, bychom se měli věnovat lidem a jejich potřebám.
<SPEAKER ID="125" NAME="Mairead McGuinness" AFFILIATION="PPE-DE">
Vážená paní předsedající, podpořila jsem tuto zprávu především proto, že odstavce, ke kterým jsem měla určité výhrady, byly buď vymazány nebo pozměněny způsobem, který považuji za vhodný. Vztahovaly se konkrétně k zemědělské živočišné výrobě. Ráda bych zdůraznila argument, že Evropská unie v minulosti výrazně snížila svoji živočišnou výrobu podle reforem SZP, že je nyní čistým dovozcem hovězího masa a hovězí maso je tedy produkováno jinde, což vzbuzuje obavy týkající se změny klimatu.
<P>
To skutečně ukazuje, jak důležité je, aby v této otázce došlo ke globálnímu konsensu, a že ačkoli Evropa může ukazovat cestu, musíme zároveň trvat na tom, aby nás druzí následovali, protože pokud budeme jako jediní přijímat opatření, pouze si uškodíme.
<P>
Na závěr, podporuji ve zprávě myšlenku konkrétního roku věnovaného poskytování informací a řešení otázky změny klimatu způsobem, který zapojí veřejnost. V této oblasti bylo již odvedeno kus dobré práce.
<SPEAKER ID="126" NAME="Nirj Deva" AFFILIATION="PPE-DE">
Vážená paní předsedající, hlasovala jsem pro tuto zprávu, protože poprvé cítím, že Evropská unie činí to stejné, co Spojené státy. Prezident Obama byl zvolen do úřadu se slovy, že na prvním místě v jeho programech bude životní prostředí.
<P>
Avšak nevím, zda moji voliči přijmou, že se skutečně chystáme něco změnit. I když budou Spojené státy a Evropská unie usilovat o snížení emisí uhlíku, musíme mít na paměti, co se stane, pokud se nám nepodaří přesvědčit rychle se rozvíjející Indii a Čínu, aby udělaly totéž, tím, že umožníme přenos technologií a pomůžeme Číně a Indii nalézt nejmodernější nízkouhlíkovou technologii, kterou můžeme vyvážet, a stát se partnery. Skutečností je, že Čína uvádí do chodu výrobu uhelných elektráren s vyšším podílem uhlíku každé dva týdny. Tak jak můžeme tuto věc omezit bez pomoci s přenosem technologií?
<SPEAKER ID="127" NAME="Daniel Hannan" AFFILIATION="NI">
Vážená paní předsedající, opět jsme svědky toho, že Evropská unie žije ve virtuálním světě - světě, který existuje jen v usneseních Parlamentu, sděleních Komise a tiskových zprávách Rady.
<P>
Odsuzujeme globální oteplování, ale naše každoměsíční pendlování mezi Bruselem a Štrasburkem vytváří stovky tisíc tun skleníkových plynů. Naděláme spoustu řečí o udržitelném využívání půdy, ale společná zemědělská politika podporuje kácení živých plotů, používání chemických hnojiv a odkládání přebytků na zranitelné trhy třetího světa. Zapáleně hovoříme o ochraně, ale naše společná rybářská politika způsobila ekologickou kalamitu, která vyhladila vše, co mělo být velkými, obnovitelnými zdroji.
<P>
Kolegové, opravdu si myslíte, že si toho naši voliči nevšimli? Domníváte se, že jako Descartesův zlomyslný démon můžete manipulovat se skutečností tak, že budete řídit její vnímání? Ve skutečnosti nás naši voliči prokoukli již před drahnou dobou, proto při každé příležitosti volí "ne". Pokud si myslíte, že se mýlím, dokažte to. Umožněte referendum o Lisabonské smlouvě: Pactio Olisipiensis censenda est.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Zprávu kolegy Favy jsem sice podpořila, ale mám zásadní výhrady k názvu směrnice "postihy zaměstnavatelů státních příslušníků třetích zemí s nelegálním pobytem". Je to pokrytectví, vždyť práce na černo se týká také milionů evropských dělníků, řemeslníků, pomocníků v domácnostech a dalších a harmonizace sankcí se přece musí týkat práce na černo nehledě na to, odkud zaměstnanec pochází.
<SPEAKER ID="130" NAME="Emine Bozkurt" AFFILIATION="PSE">
- (NL) Delegace PvdA (nizozemské Labouristické strany) cíl této směrnice podporuje, především pak penalizaci v případě zaměstnání nelegálních přistěhovalců, jejímž účelem je zabránit nelegální práci jako jednomu z faktorů, který láká nelegální přistěhovalce, a zároveň zabránit jejich vykořisťování.
<P>
Navzdory mnoha pozitivním prvkům v tomto kompromisu jsme však byli nuceni hlasovat proti, a to z několika důvodů. Zaprvé, jednalo se zde o odpovědnosti pokrývající celý řetězec až k hlavnímu smluvnímu partnerovi. Bohužel tato doložka se do kompromisu mezi Radou a Parlamentem nedostala a kompromis je nyní omezen na první fázi v outsourcingu nebo subdodávkách. To je kontraproduktivní a podporuje to více outsourcingu za účelem zbavení se sociální odpovědnosti.
<P>
Navíc zde existují nedostatečné záruky, že přistěhovalci budou chráněni a zaměstnavatelé potrestáni za porušení pravidel. Přistěhovalci nebudou oprávněni obdržet jakoukoli nesplacenou mzdu před svojí deportací, ani nebudou smět počkat na svůj plat v Evropské unii. Naděje, že po své deportaci dostanou své peníze, jsou nulové. To znamená, že nelegální přistěhovalci, kteří se stanou oběťmi vykořisťování a chtějí bojovat za svá práva, nemají téměř žádnou šanci.
<SPEAKER ID="131" NAME="David Sumberg" AFFILIATION="PPE-DE">
Vážená paní předsedající, tohoto důležitého hlasování v tomto Parlamentu jsem se zdržel. Samozřejmě nepodporuji skutečnost, že nelegální přistěhovalci přijíždějí do našich zemí a berou zaměstnání těm, kteří platí řádně daně a jsou finančně soběstační, ale domnívám se, že odpovědnost by měla primárně spočívat nikoli na zaměstnavatelích, ale na vládách jednotlivých členských zemí.
<P>
To, že jsem se zdržel hlasování, mi umožňuje, abych uvedl do zápisu svůj názor, že naše současná britská vláda ostudně selhala, co se týče řádné přistěhovalecké politiky v naší zemi - přistěhovalecké politiky, která sleduje ty přijíždějící do země i ty, kteří z ní odjíždějí, politiky, která zajistí spravedlivé rozhodování o tom, kdo je oprávněn přijet do země, a kdo ne, a především politiky, která udržuje dobré rasové a společenské vztahy, založené na skutečnosti, že Britové cítí, že panuje správná a řádná rovnováha mezi těmi, kdo přijíždějí do země, těmi, kdo v ní žijí, a těmi, kteří ji opouštějí.
<SPEAKER ID="133" NAME="Francesco Enrico Speroni" AFFILIATION="UEN">
(IT) Vážená paní předsedající, rád bych vznesl procesní námitku, protože pokud se nemýlím, o zprávě pana Favy jsme nehlasovali. Nechápu, jak můžeme podávat vysvětlení k našemu hlasování, když se nekonalo.
<SPEAKER ID="134" NAME="Předsedající">
O zprávě jsme hlasovali, nedošlo k závěrečnému hlasování, takže lidé se mohou chtít vyjádřit k dřívějším hlasováním.
<P>

<SPEAKER ID="135" NAME="Czesław Adam Siekierski" AFFILIATION="PPE-DE">
(PL) Vážená paní předsedající, jedním z nejzávažnějších problémů, kterým bude Evropská unie v blízké budoucnosti čelit, je demografická krize. Nízká porodnost a delší průměrná délka života znamená, že naše společnost stárne. Také to znamená, že s tím související náklady bude muset platit čím dál menší skupina občanů.
<P>
Nedostatek žadatelů o určitá zaměstnání má z následek zaměstnávání nelegálních přistěhovalců, protože náklady na jejich práci jsou výrazně nižší. Zaměstnávání nelegálních přistěhovalců by mělo být potrestáno a jeho negativní důsledky by měli nést v první řadě zaměstnavatelé a teprve potom zaměstnanci sami.
<P>
Směrnice stanovuje přiměření administrativní požadavky, které mají zaměstnavatelé plnit. Avšak tyto požadavky by neměly být přehnané, jelikož by mohly mít negativní dopad na situaci lidí, kteří přijeli do Evropské unie legálně a mají platná pracovní povolení. Povinnost prověřovat doklady žadatelů by mohla odradit zaměstnavatele od zaměstnávání cizinců, což by vedlo k poklesu míry zaměstnanosti a ohrožení pracovního trhu.
<SPEAKER ID="136" NAME="Philip Claeys" AFFILIATION="NI">
- (NL) Budu hlasovat pro zprávu pana Favy, ačkoli má samozřejmě do dokonalosti daleko. V každém případě bych rád vyjádřil podporu směrnici, která se snaží řešit problém zaměstnávání nelegálních přistěhovalců.
<P>
Toto je samozřejmě pouhá špička ledovce, protože bychom se také měli vypořádat s obchodníky s lidmi, sítěmi, které podporují nelegální přistěhovalce, a samozřejmě s vládami těch členských států, které ve velkém legalizují nelegální přistěhovalce. Koneckonců, je to právě tato beztrestnost, která je jedním z hlavních lákadel v celém problému nelegálního přistěhovalectví. Nelegální přistěhovalci mohou organizovat jakékoli protesty, jaké si zamanou, vznášet požadavky, sestavovat petice, aniž by riskovali, že budou chyceni nebo vráceni do země svého původu. Měla by být přijata taková návratová politika, která bude účinná a která skutečně splní to, co slibuje.
<SPEAKER ID="137" NAME="Daniel Hannan" AFFILIATION="NI">
Vážená paní předsedající, právo určovat, kdo smí překročit hranice země a usadit se na jejím území, je určujícím znakem státnosti. Tento Parlament se mnoho let snažil propůjčit tento znak státnosti Evropské unii, aniž by k tomu měl souhlas voličů a soudě dle výsledků francouzského, nizozemského a irského referenda navzdory aktivní opozici voličů. Otázka nelegálního přistěhovalectví by měla být výsadou každého státu a otázka postihů proti zaměstnavatelům nelegálních přistěhovalců by měla být rozhodně vyhrazena členským státům.
<P>
Pokud chce Evropská unie rozšířit svoje pravomoci v této oblasti, měla by si nejdříve zajistit bezvýhradný souhlas lidí s právním základem, na němž je hodlá stavět. To znamená umožnit referendum o Lisabonské smlouvě: Pactio Olisipiensis censenda est.
<SPEAKER ID="138" NAME="Nirj Deva" AFFILIATION="PPE-DE">
Vážená paní předsedající, toto je úděsný právní dokument. Je úděsný, protože kriminalizuje zaměstnavatele, a nekriminalizuje nelegálního přistěhovalce. To je nesmysl. To bude vytvářet přilišnou podezřívavost u všech zaměstnavatelů, kdykoliv budou muset někoho zaměstnat. Dovedete si představit, co se stane, až se potencionální zaměstnavatel podívá na potencionálního zaměstnance a začne klást velice dotěrné otázky?
<P>
Navíc tato otázka nemá s Evropskou unií vůbec co dělat. To by měla být záležitost vnitrostátních právních předpisů a vlád - je na vnitrostátních parlamentech jednotlivých členských zemí, aby rozhodly, koho ve své zemi chtějí a koho ne. Kriminalizovat vnitrostátní zaměstnavatele v době prohlubující se recese je absurdní. Tento právní dokument by neměl nikdy spatřit světlo světa.
<SPEAKER ID="140" NAME="Zuzana Roithová" AFFILIATION="PPE-DE">
- (CS) Evropská unie má již za sebou první výsledky společné energetické politiky. V roce 2015 začnou aukce s emisemi, jsou nastartovány programy obnovitelné energie. Teprve přijetí Lisabonské smlouvy umožní efektivnější management evropských priorit v oblasti energií a ty se nyní mění. To nejdůležitější je politická nezávislost. Dodávky energií nesmí být zdrojem politického vydírání. Druhou prioritou je zvyšování podílu čisté energie a obnovitelných zdrojů, proto tyto technologie, ale i jádro a jeho bezpečný provoz a likvidace odpadu musí být cílem investic do výzkumu. To nejpodstatnější, co tato diskuse přináší, je také hledání způsobu, jak omezovat spotřebu a chovat se ke zdrojům přírody s úctou. Ovšem to začíná u výchovy dětí.
<SPEAKER ID="141" NAME="Syed Kamall" AFFILIATION="PPE-DE">
Vážená paní předsedající, vzpomínám si, že když jsem byl mladý student magisterského programu, jednou mi jeden přednášející řekl, že technologie nabízí mnoho řešení, ale pokud chce člověk dosáhnout výsledků, často potřebuje politickou a manažerskou vůli, aby splnil své cíle.
<P>
O to jde znovu zde v Evropském parlamentu. Hovoříme o změně klimatu. Hovoříme o energetické účinnosti. A přesto si uvědomme, že dvanáctkrát do roka přesouváme tento Parlament z Bruselu do Štrasburku, nemluvě o dalších budovách v Lucemburku. Nejenže to stojí daňové poplatníky v Evropě navíc 200 milionů eur ročně, ale také to má za následek 192 000 tun emisí oxidu uhličitého - což se rovná 49 000 horkovzdušným balónům. Takže je načase, aby politici v tomto Parlamentu přestali pouze tlachat o energetické účinnosti a změně klimatu, skoncovali s pokrytectvím a zavřeli štrasburský parlament.
<SPEAKER ID="142" NAME="Francesco Enrico Speroni" AFFILIATION="UEN">
(IT) Vážená paní předsedající, řídím auto a jako řidič jsem čím dál více znechucen vším tím pronásledováním, jemuž čelíme. Některé z návrhů této zprávy jsou toho typickým příkladem, proto jsem hlasoval proti.
<SPEAKER ID="143" NAME="Nirj Deva" AFFILIATION="PPE-DE">
Vážená paní předsedající, zdráhavě jsem zprávu podpořil, ačkoliv bych dal přednost tomu, kdybychom pro ni nehlasovali. Důvodem je, že nemůžeme vytvořit účinnost bez hospodářské soutěže. Hospodářská soutěž je hlavním hybatelem na jakémkoli trhu - s energiemi či čímkoli - a my zde nyní využíváme nástroje - technologie - napříč Evropskou unií, abychom povzbudili trh s energetickou účinností.
<P>
Zcela jistě bychom měli prosazovat energetickou účinnost v Evropské unii pomocí hospodářské soutěže. Kdybychom tak učinili a kdybychom se zaměřili na to, jak můžeme navzájem soutěžit, abychom zvýšili energetickou účinnost, měli bychom nejlepší trh s energetickou účinností na světě. Proto jsem řekl, že jsem pro zprávu hlasoval zdráhavě.
<SPEAKER ID="145" NAME="David Sumberg" AFFILIATION="PPE-DE">
Vážená paní předsedající, předtím než se rozloučíme s Guantánamem spojením usnesení tohoto Parlamentu a výkonným rozhodnutím prezidenta Spojených států - špatným spojením bezostyšné moci -, dovolte mi uvést do zápisu dvě věci.
<P>
Zaprvé, Guantánamo bylo založeno na ochranu všech našich občanů. Co se týče Spojených států, splnilo svoji funkci. Od 11. září nedošlo na půdě Spojených států k jedinému teroristickému útoku. Při příležitosti jeho odchodu do důchodu, vzdejme poctu prezidentu Georgovi W. Bushovi, pokud jde o tuto záležitost. Jsem si vědom, že jsem v tomto Parlamentu právě pronesl naprosto kacířskou větu, ale je to pravda.
<P>
Zadruhé, mějme také na paměti, že ačkoli jsme v této věci Američanům velice svobodně radili, počkejme, co Evropa udělá nyní, když má sdílet břemeno některých těchto vězňů a chránit naše občany před budoucím teroristickým útokem. Na to já spoléhat nebudu.
<SPEAKER ID="146" NAME="Jim Allister" AFFILIATION="NI">
Vážená paní předsedající, s čím dál větší dychtivostí přidat se k jakékoli vítězné straně dnes Evropský parlament požadoval, aby členské státy otevřely doširoka dveře zadrženým osobám z Guantánama, přesně v den, kdy bezpečnostní služby odhalily, že Mullah Sakir, který byl propuštěn vloni, je nyní ve vrchním velení Al Kájdy a plánuje útoky na britské a severoatlantické vojenské jednotky v Afghánistánu. Přesně v ten den jsme prohlásili, že Evropská unie je otevřena takovým teroristickým aktivistům. Zbláznili jsme se? Uvědomme si, jakmile budou jednou přijati a legalizováni jako občané, mohou se tito lidé svobodně pohybovat po všech členských státech EU. Doufám, že ti, kteří hlasovali pro tuto šílenost, si budou stát za svým, až to celé selže.
<SPEAKER ID="147" NAME="Zuzana Roithová" AFFILIATION="PPE-DE">
- (CS) Paní předsedkyně, dovolte mi vysvětlit, proč jsem se zdržela hlasování o usnesení, které je věnováno problému uzavření věznice na Guantánamu. Včerejší diskuse ukázala, že všichni tento populární nebo populistický plán amerického prezidenta vítají, ale to je tak všechno, co můžeme. Usnesení obsahuje hodnocení, pro které nemáme dostatek ověřených hodnocení a ověřených podkladů. Včera jsme věnovali tři hodiny bouřlivé diskusi o tom, kde mají být umístěni vězni a ti, kterým zločiny nebyly prokázány. Řešení je samozřejmě na americkém Kongresu a případně na jednotlivých vládách některých evropských zemí, nikoli na Evropském parlamentu. Proto jsem pro usnesení nehlasovala.
<SPEAKER ID="148" NAME="Philip Claeys" AFFILIATION="NI">
- (NL) Ačkoli usnesení o Guantánamu obsahuje několik prvků, které potvrzují samotné základy právního státu, nemám samozřejmě radost ze základního tónu tohoto textu, konkrétně, že zadržené osoby z Guantánama jsou určitým způsobem oběti, které si zaslouží náš soucit. Nejsou právě čistí a nevinní jako lilie. Jsou to lidé, kteří jsou podezřelí ze spáchání teroristických činů, ale pro které schází nezvratné důkazy.
<P>
Členské státy by měly podniknout nezbytné přípravy pro přijetí vězňů z Guantánama, jak se říká v usnesení. To je, přinejmenším řečeno, problematické. Problém radikálního islámského fundamentalismu je, dle mého názoru, v Evropě dostatečně významný a je výrazem značné krátkozrakosti chtít bojovat proti terorismu, ale zároveň otevřít brány lidem, kteří jsou podezřelí z napojení na Al Kájdu, hnutí Taliban a jiná podobná seskupení.
<SPEAKER ID="149" NAME="Daniel Hannan" AFFILIATION="NI">
Paní předsedající, tento Parlament po mnoho let kritizoval Spojené státy kvůli nedodržování občanských svobod v rámci chodu bezpečnostního zařízení v Guantánamu. Jedním z oněch znepokojených hlasů byl i ten můj.
<P>
Uvědomoval jsem si - na rozdíl od některých v tomto Parlamentu -, že jde o složité a citlivé otázky. Několik zadržovaných osob bylo propuštěno, aby vzápětí byly znovu zadrženy na bojištích v Afghánistánu. Jeden z propuštěných se odpálil při sebevražedném útoku na trhu v Iráku, a zabil tak desítky lidí. Nicméně, některé zásady jsou absolutní a neměly by být obětovány osobnímu prospěchu. Jednou z takových zásad je, že by nikdo neměl být zadržen, aniž by byl obviněn z trestného činu.
<P>
Kolegové, zahajovali jsme každé z našich usnesení o Guantánamu prohlášeními o dobré vůli. Hovořili jsme, jak jsme tvrdili, jako přátelé Spojených států. Nuže, tohle je naše šance dokázat toto smělé prohlášení. Vláda USA učinila to, oč jsme dlouho žádali, a nyní žádá naši pomoc. Nenabídnout ji by bylo podlé, odporující si, pokrytecké a byli bychom sami proti sobě.
<SPEAKER ID="150" NAME="Syed Kamall" AFFILIATION="PPE-DE">
Vážená paní předsedající, ti z nás, kteří věří ve svobodu, osobní svobodu a právní stát, se mnoho let snažili přesvědčit naše americké přátele, aby zavřeli věznici v zálivu Guantánamo. Aby země, která se nazývá předním představitelem svobodného světa, nemohla tyto hodnoty odsunout do pozadí, jak se jí to hodí, třebaže z pochopitelných bezpečnostních hledisek.
<P>
Nyní když prezident Obama oznámil uzavření věznice v zálivu Guantánamo, měli bychom být nápomocni, jak jen to půjde. Nicméně Evropské unii nepřísluší určovat, kdo překročí hranice zemí EU. To by mělo příslušet členským státům a my bychom měly vyzvat členské státy Evropské unie, aby v tuto chvíli našim americkým přátelům pomohly. Prokázali vůli. Poslechli nás. Je načase, abychom my poslechli je, právě tak, jako by evropská politická špička měla poslechnout své voliče, když v jednom referendu za druhým odmítají Lisabonskou smlouvu. Je načase, abychom poslechli hlasy, které něco znamenají.
<SPEAKER ID="151" NAME="Nirj Deva" AFFILIATION="PPE-DE">
Vážená paní předsedající, Magna charta a habeas corpus jsou základními principy, podle nichž byla napsána americká ústava. Jsou to také základní principy, podle nichž byly sepsány zákony mé země. Nemůžeme někoho obžalovat a zavřít ho do vězení, aniž by byl obviněn a měl soud. Avšak v tomto Parlamentu jsme rok co rok odsuzovali prezidenta Bushe za to, co dělal v zálivu Guantánamo. Nyní jsme v situaci, kdy prezident Obama naprosto správně rozhodl věznici uzavřít.
<P>
Když americký prezident učinil, co jsme po něm chtěli, je nyní nepochybně na nás, abychom vybídli členské země, aby na sebe vzaly břemeno našich amerických spojenců. Nicméně, toto není záležitost, kterou by Evropský parlament mohl nařizovat jiným parlamentům. Je na vnitrostátních parlamentech, aby se rozhodly, zda je v jejich zájmu pomoci Američanům, když to potřebují.
<P>
Písemné vysvětlení hlasování
<SPEAKER ID="154" NAME="Šarūnas Birutis  " AFFILIATION="ALDE">
písemně. - (LT) Evropa potřebuje jednotnou strategickou energetickou politiku, která by zajistila účinné využití zdrojů a minimalizovala dopad na životní prostředí.
<P>
Evropská unie a členské státy musí zajistit rozvoj evropské strategické infrastruktury, která je zcela nezbytná, pokud usilujeme o rozšíření evropských zdrojů energie a snížení závislosti na fosilních palivech.
<P>
V současnosti má v Evropské unii vytápění budov za následek největší množství využité energie a nejvíce emisí CO2 - okolo 40% z celkového množství emisí CO2. Především v této oblasti existuje mnoho možností, jak uspořit energii.
<P>
Souhlasím s návrhem zpravodaje na zorganizování informační kampaně pro občany na vnitrostátní úrovni, jež bude zaměřena na zvýšení účinného využití energie a během níž bude vlastníkům domů a bytů vypočten termální obraz jejich nemovitosti, budou jim poskytnuty informace o energetické účinnosti a nabídnuta doporučení ohledně financování možných modernizačních prací pomocí mikroúvěrů. Špatná energetická účinnost je choulostivým místem u budov z postsovětského období a mnoho majitelů neví, jak a jakými prostředky mohou uspořit energii. Domnívám se, že je nezbytné navýšit finanční pomoc ze strukturálních fondů až o 15% (v současnosti to jsou 3%) pro renovace obydlí.
<SPEAKER ID="155" NAME="John Bowis  " AFFILIATION="PPE-DE">
písemně. - Britští konzervativci vítají celkové vyznění zprávy Dočasného výboru pro změnu klimatu. Domníváme se, že zpráva je významným příspěvkem do diskuse, která povede k účinné mezinárodní dohodě o změně klimatu v Kodani v roce 2009. Podporujeme především zaměření na ambiciózní střednědobé i dlouhodobé cíle snižování emisí, podporu obnovitelné energie a zvýšení energetické účinnosti a výzvu k udržitelnému přístupu v oblasti lesnictví, deštných pralesů a odlesňování. Jsme také toho názoru, že nízkouhlíkové hospodářství spustí větší inovace, které vytvoří nové a konkurenceschopné podniky a nová pracovní místa v oblasti čistých technologií, obnovitelných energií a ekologických podniků.
<P>
Nicméně nemůžeme podporovat koncept, ve kterém mají Evropská bezpečnostní strategie a evropská bezpečnostní a obranná politika úlohu při řešení důsledků změn klimatu.
<P>
Také jsme zásadně proti odkazům na Lisabonskou smlouvu, především těm, které naznačují, že pravomoci Evropské unie v oblasti změny klimatu ještě nejsou dostačující. Domníváme se, že Evropská unie má veškeré potřebné pravomoci, aby pomohla národům Evropy spolupracovat, uspět a jít příkladem v oblasti změny klimatu.
<SPEAKER ID="156" NAME="Nicodim Bulzesc  " AFFILIATION="PPE-DE">
písemně. - (RO) Hlasoval jsem pro zprávu pana Florenze, protože souhlasím s doporučeními týkajícími se budoucí integrované politiky v oblasti změny klimatu.
<P>
Tato zpráva vyzývá Komisi, aby podrobně sledovala a analyzovala nejnovější vědecké objevy, především aby mohla ohodnotit, zda evropský cíl 2ºC skutečně dokáže zabránit nebezpečným důsledkům změny klimatu.
<P>
Současně zdůrazňuje důležitost střednědobého cíle EU a dalších průmyslových zemí, jako skupiny, snížit do roku 2020 emise skleníkových plynů o 25-40% i dlouhodobý cíl snížit emise o nejméně 80% do roku 2050, ve srovnání s rokem 1990, a zároveň omezit nárůst průměrné globální teploty na 2ºC nad předprůmyslové úrovně, což umožní 50% pravděpodobnost dosažení tohoto cíle.
<SPEAKER ID="157" NAME="David Casa  " AFFILIATION="PPE-DE">
písemně. - Tato zpráva ukazuje cestu do budoucnosti a vysílá jasný signál všem, aby začali něco dělat, než bude příliš pozdě. Když jde o prevenci v oblasti přírody a lidstva, nesmíme riskovat. Potřebujeme integrovanou politiku, abychom se vyhnuli překrývajícím se činnostem, a potřebujeme sladit naše cíle a strategie. Evropská unie by měla převzít vedoucí úlohu v boji proti změnám klimatu a tato zpráva představuje obrovský krok tímto směrem. Práva na život, bezpečnost, zdraví, vzdělání a ochranu životního prostředí představují základ a je naší povinností je chránit pro budoucí generace. Již jsme si vědomi obrovských škod, které změna klimatu způsobuje, a jsme povinni a zavázáni minimalizovat tyto škody, jak jen to bude možné.
<SPEAKER ID="158" NAME="Charlotte Cederschiöld, Christofer Fjellner, Gunnar Hökmark a Anna Ibrisagic  " AFFILIATION="PPE-DE">
písemně. - (SV) Dnes jsme hlasovali pro zprávu o budoucí integrované politice EU v oblasti změny klimatu. V této souvislosti bychom ovšem rádi zdůraznili, že příjmy z obchodu s emisními povolenkami by měly získat členské státy.
<SPEAKER ID="159" NAME="Călin Cătălin Chiriţă  " AFFILIATION="PPE-DE">
písemně. - (RO) Hlasoval jsem pro zprávu "2050: Budoucnost začíná dnes - doporučení pro budoucí integrovanou politiku EU v oblasti změny klimatu", protože změna klimatu může vyústit v nevratnou katastrofu a období levných fosilních paliv je u konce.
<P>
Proto EU musí spojit síly s svými strategickými partnery a učinit vše proto, aby snížila svoji současnou závislost na fosilních palivech a výrazně zvýšila podíl využívané obnovitelné energie.
<P>
S vhodnými investicemi musí energetická účinnost evropského hospodářství růst, zatímco znečištění skleníkovými plyny musí být v příštích 25 letech sníženo o více než 25%.
<P>
Evropská unie musí podniknout nezbytné pevné kroky k dosažení následujících cílů do roku 2050: snížení emisí skleníkových plynů, 60% podíl využití obnovitelné energie a energetická účinnost.
<P>
Evropský rok tvořivosti a inovací může být v tomto ohledu hlavním měřítkem, jež zdůrazní zásadní význam investic do vědeckého výzkumu a nových technologií.
<SPEAKER ID="160" NAME="Konstantinos Droutsas  " AFFILIATION="GUE/NGL">
písemně. - (EL) Změna klimatu je důsledkem nezodpovědného využívání přírodních zdrojů kapitálem za účelem zisku.
<P>
Evropská unie se domnívá, že na vině jsou pracovníci, jejich způsob života a jejich spotřební návyky. Chce postavit vlka na hlídání ovcí tím, že přenechá odpovědnost za zmírnění změn klimatu právě těm, kteří je způsobují: monopolům a nadnárodním společnostem. Energie, voda, lesy, odpad a zemědělská výroba jsou privatizovány a soustředěny do rukou několika málo nadnárodních společností, nyní ve jménu životního prostředí. Nerušený chod "volného trhu", liberalizace trhů a kapitalistická restrukturalizace tvoří jádro opatření navrhovaných ve zprávě Evropského parlamentu.
<P>
Dohody EU s třetími zeměmi požadují liberalizaci trhů a veřejných služeb ve všech těchto odvětvích. Zahrnují cíle, jako například v oblasti biopaliv, které ničí rozsáhlé lesy. Podporují mutace a samostatné plodiny, a tudíž ničí biodiversitu.
<P>
Ochrana životního prostředí je dokonce využita jako záminka pro imperialistické zásahy v souladu se "Solanovou doktrínou".
<P>
Ekologické hospodářství prosazované Evropskou unií a Spojenými státy nabízí cestu ven za účelem nashromáždění kapitálu, ochranu zisků pro monopoly a zvýšení vykořisťování pracovníků a drancování přírodních zdrojů. Nejenže to nic neřeší; naopak, ještě to problém změny klimatu zhoršuje.
<SPEAKER ID="161" NAME="Edite Estrela" AFFILIATION="PSE">
písemně. - (PT) Hlasovala jsem pro zprávu pana Florenze na téma "2050: Budoucnost začíná dnes - doporučení pro budoucí integrovanou politiku EU v oblasti změny klimatu", protože předkládá Evropské unii, členským státům a jejich občanům mnoho návrhů, jak splnit ambiciózní cíle snížení emisí skleníkových plynů v Evropské unii.
<P>
Ráda bych zdůraznila, že problém změny klimatu vyžaduje průřezový přístup na všech úrovních vytváření veřejných politik a že investice do "ekologických" technologií jsou také požadavkem současné hospodářské krize, během níž pomůže vytvořit více pracovních míst.
<P>
Domnívám se, že konečná zpráva Dočasného výboru pro změnu klimatu, jehož jsem byla členkou, je vysoce pozitivním příspěvkem k boji proti změně klimatu a jasně ukazuje potřebu dosáhnout mezinárodní dohody na konferenci v Kodani na konci tohoto roku.
<SPEAKER ID="162" NAME="Ilda Figueiredo" AFFILIATION="GUE/NGL">
písemně. - (PT) Zpráva neřeší zásadní otázku týkající se příčin zneužívání životního prostředí, což je bezohledná podstata kapitalismu. Pouze se snaží přerozdělit odpovědnost mezi všechny zúčastněné strany, aby ospravedlnila návrhy, které jsou v podstatě založeny na liberalizaci trhů, kde náklady nesou uživatelé a pracovníci.
<P>
Ačkoli konečný text schválený na plenárním zasedání je umírněnější než původní návrh a skutečně má některé pozitivní rysy, nesouhlasíme s ostatními body, konkrétně když je ochrana životního prostředí použita jen jako omluva pro další příležitost zesílit ideologický útok, převést odpovědnost na obyčejné lidi a pracovníky a komercionalizovat veškeré činnosti související s životním prostředím tak, aby vynášely zisk.
<P>
Proto jsme hlasovali pro určité návrhy, včetně těch předložených naší skupinou, které usilovaly o zlepšení obsahu zprávy, ale museli jsme projevit nesouhlas s pokusy komercionalizovat vše, co je pro lidský život zásadní, včetně vzduchu, který dýcháme.
<SPEAKER ID="163" NAME="Glyn Ford  " AFFILIATION="PSE">
písemně. - Změna klimatu je jednou z největších výzev, jimž dnešní svět čelí. Jsem zastáncem úsporných žárovek, ale upřímně, to nestačí. My všichni budeme muset zavést do svého životního stylu a života změny, které jsou mnohem drastičtější a dramatičtější.
<P>
Nedávno se mě na veřejném setkání v Cheltenhamu v mém volebním obvodu zeptali, co považuji za nejdůležitější věc, kterou je možné udělat pro boj s globálním oteplováním a změnou klimatu. Moje odpověď byla jasná: ratifikace Lisabonské smlouvy. Bez silné a mocné EU s pravomocí ve společné zahraniční a bezpečnostní politice nevěřím, že budeme schopni přimět USA a Japonsko, Čínu a Indii, aby přijaly nezbytná opatření.
<P>
Podpora a pomoc silné EU hovořící jedním hlasem zmůže v boji proti změně klimatu víc než miliony úsporných žárovek.
<SPEAKER ID="164" NAME="Duarte Freitas  " AFFILIATION="PPE-DE">
písemně. - (PT) Tato zpráva spojuje stanoviska několika politických skupin a odvětvové zájmy na základě nejnovějších a spolehlivých vědeckých údajů. Tento dokument je proto nepopiratelně důkladný, dalekosáhlý, nejnovější a podstatný.
<P>
Celkově se zprávou souhlasím, ale hlasoval jsem proti přímějším odkazům na dopad chovu dobytka na změnu klimatu, poněvadž se domnívám, že byly přehnané. Zemědělství nesmí být odsunuto stranou. Namísto toho musí být zdůrazněna výroba a konzumace místních výrobků, jelikož jejich dovoz má za následek nižší emise skleníkových plynů.
<P>
Na druhou stranu, hlasoval jsem pro odkazy na problémy, kterým zemědělství čelí v důsledku změny klimatu, jelikož jsem toho názoru, že nejhůře postižené oblasti by měly být náležitě odškodněny. Co se týče přizpůsobení se změně klimatu, souhlasím s tím, že je naléhavě třeba zavést novou rámcovou směrnici o ochraně půdy, a že politika soudržnosti, politika ochrany vody a síť Natura 2000 musí být přijaty pro vyřešení očekávaných dopadů.
<P>
Nakonec, hlasoval jsem pro odkazy na nutnost vyhnout se nadužívání mechanismů pružnosti Kjótského protokolu, jelikož Evropa musí skutečně snížit své emise, pokud si chce udržet vedoucí postavení v mezinárodních jednáních a zajistit globální dohodu v Kodani.
<SPEAKER ID="165" NAME="Jaromír Kohlíček  " LANGUAGE="CS">
Změna klimatu je faktem. Přesto ji někteří vědci kvalifikovaně zpochybňují. Podobně vliv lidské činnosti, o kterém i tato zpráva hovoří jako o hlavním důvodu klimatických změn, je určitou částí vědecké veřejnosti zpochybňován. Každopádně zpráva ve svých 22 kapitolách poskytuje dobrý přehled problematiky z pohledu většinového názoru světové odborné veřejnosti. Pokud jde o jednotlivé kapitoly, potom poněkud neúplná je kapitola Energetika. Správně konstatuje omezenost zdrojů fosilních paliv, ale vůbec neřeší klíčovou otázku, kterou je zajištění dostatečného množství energie v situaci, kdy do roku 2030 se má její světová spotřeba zvýšit o 60 %.
<P>
Je tedy zřejmé, že již v nejbližší době bude nutné intenzivně začít výstavbu jaderných elektráren. Tento dnes jediný uznávaný zdroj čisté energie vyrobitelné ve velkých objemech má své ideologické odpůrce i v EP. Přesto od doby zvládnutí termojaderné fúze nemá jaderná energetika při hledání zdroje čisté energie alternativu. S touto výhradou se zprávou souhlasím.
<SPEAKER ID="166" NAME="Marie-Noëlle Lienemann  " AFFILIATION="PSE">
písemně. - (FR) Zpráva pana Florenze stanovuje velmi podrobný seznam činností, které je třeba vykonat v boji proti změně klimatu a pro rozvoj podpůrných politik. Avšak ze strukturního hlediska je slabá s ohledem na zásadní a žádoucí přeorientování Evropské unie.
<P>
Hlavní nedostatky jsou finanční povahy.
<P>
Ačkoli se předpokládá vytvoření uhlíkové daně, analýza a realizace této daně a také systematické uhlíkové kompenzace na výrobek nejsou v Akčním plánu 2009-2014 zahrnuty. Nicméně to je zásadní prvek.
<P>
Nebyla stanovena výše rozpočtu pro konečné naplánované činnosti a projekty, pro veřejnou infrastrukturu nebo inovativní průmyslové politiky, pro regionální rozvoj, pro pomoc místním orgánům nebo pro výzkum a rozvoj.
<P>
S ohledem na průmysl nebude odkaz na "legislativní nástroje" stačit.
<P>
Podobně, zřízení Evropského fondu pro klima podléhá požadavku "umožnit trhu, aby určil, které technologie by měly být použity..."
<P>
Tudíž neprospěje ani dlouhodobé vizi, ani obecným zájmům. To je absurdní.
<P>
Proto je zcela nezbytné, aby se Evropská unie urychleně věnovala otázce uhlíkové daně, veřejné pomoci na podporu zeleného Nového údělu a rozpočtu Společenství pro prevenci změny klimatu.
<SPEAKER ID="167" NAME="Nils Lundgren  " AFFILIATION="IND/DEM">
písemně. - (SV) Není pochyb o tom, že klima se mění. Nicméně není jasné, zda se tak děje hlavně nebo především kvůli lidské činnosti, nebo zda je to hlavně nebo z větší části přirozený proces. Panuje značná nejistota ohledně toho, co se děje a co by se s tím mělo dělat. A přece je to právě tato nejistota, která naznačuje, že bychom, například, měli podniknout první kroky ke snížení emisí oxidu uhličitého do atmosféry. To vysvětluje, proč jsem dříve hlasoval pro návrh snížení těchto emisí o 20% do roku 2020.
<P>
Dočasný výbor pro změnu klimatu Evropského parlamentu nyní předložil zprávu o tom, jak by se měla Evropská unie chovat v souvislosti se změnou klimatu. Tato zpráva je velice rozsáhlá. Vypadá to, jako kdyby příslušní poslanci byli zapojeni do plnění konkrétních zájmů, jako je zemědělství a turismus. Současně zpráva požaduje více financí a nové mechanismy, a ve skutečnosti navrhuje velké kroky k centralizovanému plánovanému hospodářství s propagandistickými kampaněmi ve školách a mimoškolních centrech řízenými z Bruselu.
<P>
Tato zpráva je tak vzdálena klíčovým tématům, že jsem byl nucen hlasovat proti. Nemůžeme stále říkat "ano" na cokoli, co se nám předloží, abychom ukázali naše oprávněné obavy, nejistoty a vůli jednat v oblasti otázky změny klimatu.
<SPEAKER ID="998" NAME="David Martin  " AFFILIATION="PSE">
písemně. - Podporuji tuto zprávu, která znovu představuje krátkodobý závazek EU snížit emise o 30% do roku 2020, pokud dojde k mezinárodní dohodě. Také obnovuje cíl zahrnutý v plánu z Bali, že průmyslové země by měly snížit emise do roku 2050 o 80%. Vítám tuto zprávu, která vyzývá Komisi a Radu, aby přijaly vedoucí úlohu v nadcházejících jednáních v Kodani navazujících na jednání v Kjótu, a požaduje minimální normy energetické účinnosti v EU pro nové a renovované budovy. Zpráva vyzývá Radu ECOFIN, aby zavedla sníženou sazbu daně DPH pro obnovitelnou energii a výrobky šetřící energii.
<P>
Podporuji požadavek ekonomických pobídek, jako je systém obchodování s uhlíkem pro země na ochranu jejich deštných lesů a požadavek opatření týkajících se energetické účinnosti, která mají být přijata na místní i regionální úrovni pro boj proti energetické chudobě.
<SPEAKER ID="168" NAME="Iosif Matula  " AFFILIATION="PPE-DE">
písemně. - (RO) Evropská unie přijetím této zprávy dokázala, že je aktivně zapojena do boje proti nežádoucím účinkům, které spustila změna klimatu. Globální oteplování patří k těm nejkomplikovanějším problémům, jimž celá planeta čelí. Proto je zapotřebí spojeného úsilí všech zemí. Více než 150 doporučení obsažených v této zprávě pokrývá většinu oblastí, kde je možné dosáhnout zlepšení, jež povedou k dosažení evropského cíle snížit nárůst teploty na 2ºC.
<P>
Abychom dosáhli tohoto cíle, každý jednotlivec se musí aktivně zapojit, být náležitě informován o tom, jak chránit životní prostředí, a převzít odpovědnost vůči budoucím generacím.
<P>
Plán evropské hospodářské obnovy podporuje boj proti globálnímu oteplování nejen přidělováním fondů pro rozvoj inovativních technologií, ale také využitím způsobů, jež zvýší energetickou účinnost. Investice do výzkumu a inovací umožní rozvoj čistých technologií v odpovědi na výzvy nastolené změnou klimatu.
<P>
Domnívám se, že navrhovaná opatření jsou proveditelná a mohou být realizována ve střednědobém a dlouhodobém časovém horizontu. Přestože většina zemí čelí mnoha hospodářským a finančním problémům, musíme věnovat zvláštní pozornost zastavení nepříznivým důsledkům změny klimatu.
<SPEAKER ID="169" NAME="Mary Lou McDonald  " AFFILIATION="GUE/NGL">
písemně. - S potěšením jsem hlasoval pro zprávu Dočasného výboru pro změnu klimatu.
<P>
Dnešní zpráva pana Florenze je založena na vědeckých zásadách a mapuje problémy, kterým naše společnost čelí v různých oblastech, jako je doprava, využití půdy, energie a nakládání s odpadem. Současná hospodářská krize by neměla sloužit jako výmluva pro upozadění našich závazků v oblasti změny klimatu. Některé méně pokrokové síly se pokusily využít hospodářského poklesu jako výmluvy pro nedodržení nezbytných závazků v oblasti klimatu. Na to bychom neměli nahlížet pouze jako na cynický manévr přicházející od těch, kteří nemají ani nejmenší zájem čelit skutečnostem změny klimatu, ale také jako na nanejvýš krátkozraké jednání.
<P>
Výslovně odmítám názor, že jaderná energie má jakoukoli úlohu v ekologickém hospodářství budoucnosti. Irsko musí zůstat ostrovem bez jaderné energie. Základem pro naše dodávky energií by měly být čisté a obnovitelné zdroje energie, nikoli nebezpečné krátkodobé bláznovství ve formě jaderné energie.
<SPEAKER ID="170" NAME="Miroslav Mikolášik  " AFFILIATION="PPE-DE">
písemně. - (SK) Přeji všem dobrý den. Zprávu plně podporuji a děkuji vám, pane Florenzi, za podrobné zdokumentování budoucí politiky Evropské unie v oblasti změn klimatu. Je strašné, že globální změny klimatu ovlivňují a budou ovlivňovat naše životní prostředí, a tím i naše zdraví a společnost. Je proto povinností pokračovat na naší cestě shodující se s politikou, která pomůže zpomalit vlivy přispívající k budoucí katastrofě.
<P>
Od dubnového rozhodnutí Parlamentu o vytvoření Dočasného výboru pro změnu klimatu byla jednání o pomoci začleňování evropských reakcí do světového kontextu úspěšné. Musíme však průběžně přehodnocovat naše výhrady vzhledem k cílům snižování emisí, energetické spotřebě a úloze zemědělství. Pomocí spolupráce se nám snad může podařit snížit uhlíkové emise a zpomalit proces globálního oteplování v Evropě a na celém světě.
<P>
Jak uvedl pan Florenz, neexistuje jediný způsob, jak bojovat proti změnám klimatu, ale víme, že je správné začít se zvýšením účinnosti a s lepším hospodařením se zdroji. Globální změny klimatu jsou škodlivé pro naše životní prostředí, pro náš současný způsob života a pro příležitosti budoucích generací. Musíme udělat vše, co je v našich silách, abychom tento proces zpomalili, pokud ne úplně zastavili. Všem vám děkuji.
<SPEAKER ID="171" NAME="Jan Mulder  " LANGUAGE="NL">
Ačkoli tato zpráva získala moji podporu během závěrečného hlasování, nebrání mi to vyjádřit vážné námitky vůči některým jejím částem. Nemyslím si, že pěstování krmných plodin pro intenzivní chov skotu negativně ovlivňuje klima. Stejně tak si nemyslím, že by měla být kvůli problému změny klimatu zavedena evropská směrnice týkající se půdy.
<SPEAKER ID="997" NAME="Alexandru Nazare  " AFFILIATION="PPE-DE">
písemně. - (RO) V současné hospodářské atmosféře je čím dál obtížnější investovat do čistých technologií a ekologické energie, které jsou tak nezbytné v boji proti globálnímu oteplování. Proto bych se rád přidal ke kolegům poslancům, kteří tuto zprávu podporují a navrhují opatření zaměřená na zvýšení "inteligentních" investic, které představují řešení nejen pro klimatickou krizi, ale také pro úvěrovou krizi, protože mají potenciál vytvářet nová pracovní místa.
<P>
Jedním takovým opatřením je návrh nařízení Komise, diskutovaný v Parlamentu, který garantuje, že členské státy smí ze strukturálních fondů a fondů soudržnosti financovat rozsáhlé veřejné pracovní programy pro renovace obydlí. To může přinést mnoho výhod. Například rodiny s nízkým příjmem mohou obdržet finanční pomoc na modernizaci svých tepelných systémů a mohou výrazně ušetřit na údržbě. Navíc, toto opatření také pomůže snížit závislost Evropy na energiích, což je ve světle současné energetické krize v Evropě tou hlavní prioritou.
<SPEAKER ID="996" NAME="James Nicholson  " AFFILIATION="PPE-DE">
písemně. - Tato zpráva se věnuje otázkám vztahujícím se ke změně klimatu, jako je požadavek výrazně snížit emise skleníkových plynů, podporovat obnovitelné zdroje energie a zlepšovat energetickou účinnost.
<P>
V současné době čelíme situaci, kdy se důsledky změny klimatu a globálního oteplování projevují rychleji, než jsme si dříve uměli představit. Z tohoto důvodu je naprosto nezbytné, aby ekologická politika zůstala pro Evropskou unii a členské státy hlavní prioritou.
<P>
S klimatickým a energetickým balíčkem opatření přijatým v prosinci nyní Evropská unie určuje cestu, co se týče právních předpisů v oblasti životního prostředí, a je nyní v postavení, kdy může vybízet mimoevropské země, aby ji následovaly a podporovaly politiky, které řeší změnu klimatu.
<P>
Nemůžeme si zkrátka dovolit tento problém ignorovat a čekat padesát let na to, jaké bude mít důsledky.
<SPEAKER ID="172" NAME="Rovana Plumb  " LANGUAGE="RO">
Hlasovala jsem pro tuto zprávu, protože představuje "akční plán s dvanácti body" budoucí integrované politiky v oblasti změny klimatu.
<P>
Tato zpráva zdůrazňuje důležitost střednědobého cíle EU a dalších průmyslových zemí, jako skupiny, snížit do roku 2020 emise skleníkových plynů o 25-40% i dlouhodobý cíl snížit emise o nejméně 80% do roku 2050, ve srovnání s rokem 1990.
<P>
Abychom dosáhli těchto cílů a přizpůsobili se změně klimatu, je zapotřebí fondů ve výši přibližně 175 milionů eur ročně na úrovni EU. To zahrnuje vytvoření fondu pro klima, financovaného z příjmů ze systému obchodování s emisemi a/nebo z příslušných fondů v členských státech, aby byly poskytnuty investice a nabídnuta solidarita potřebné pro financování budoucí politiky v oblasti klimatu.
<P>
Zvláštní pozornost je třeba věnovat výzkumu, aby byla zajištěna vědecká podpora pro rozvoj a realizaci "čistých" technologií. Environmentální politika musí být využita jako příležitost pro strategii, která nám pomůže přizpůsobit se vlivům změny klimatu. Také musí být uplatněna správně a napříč odvětvími v boji proti důsledkům krize prostřednictvím vytváření nových ekologických pracovních míst v konkurenceschopných podnicích.
<SPEAKER ID="173" NAME="Zdzisław Zbigniew Podkański  " AFFILIATION="UEN">
písemně. - (PL) Doposud bylo během různých volebních období předloženo třináct usnesení Evropského parlamentu týkajících se změn klimatu. Navzdory snahám Komise i Parlamentu je tato otázka stále velice kontroverzní. Zpráva pana Florenze nemění stanovisko těch, kteří nejsou přesvědčeni o rozhodujícím vlivu lidské činnosti na změnu klimatu, která po miliony let podléhala pouze přírodním zákonům.
<P>
Dalším problémem je samotná myšlenka integrované politiky pro všechny evropské země. Uvážíme-li, že zpráva neodkazuje na zvláštní okolnosti nových členských států nebo, což je důležitější, snahy, které učinily od roku 1989 o snížení znečištění a emisí skleníkových plynů, nemůže být o integrovaném přístupu vůbec řeč. Různé země mají právo dát si různé cíle. Země musejí mít právo zvolit si technologii, kterou chtějí používat, aby získaly energii. Vzhledem k doporučením Komisi ohledně zavedení závazného 20% cíle pro zlepšení energetické účinnosti se zdá, že podezření, že je podloudně prosazována drahá, zahraniční technologie pro získání energie, není nepodložené.
<SPEAKER ID="174" NAME="Lydie Polfer" AFFILIATION="ALDE">
písemně. - (FR) Hlasovala jsem pro zprávu pana Florenze. Jde o vynikající kus práce, protože tato zpráva podrobně líčí široké spektrum opatření, které je třeba přijmout v oblastech tak různorodých jako energie, biopaliva, energetická účinnost, mobilita, turistika, zemědělství a chov dobytka, ochrana půdy a hospodaření s vodními zdroji, a také nakládání s odpady a zdroji, budoucí témata, vzdělání a odborná příprava.
<P>
Skvělá práce Dočasného výboru pro změnu klimatu sestaveného 25. dubna 2007 je vizionářská a jeho návrhy proti změně klimatu si zaslouží podporu všech, kteří se angažují v politickém, hospodářském a sociálním životě.
<SPEAKER ID="175" NAME="Luís Queiró  " AFFILIATION="PPE-DE">
písemně. - (PT) Diskuse o evropské budoucí integrované politice v oblasti změny klimatu se týká širokého spektra témat, jež by nás měla vést při hledání rozumných, proveditelných a vědecky založených řešení. Slepě fanatická diskuse, odmítající jakoukoli jinou vědu než oficiální verzi, ignorující potřebu výzkumu a přehlížející nejistoty vědeckého výzkumu, mění vědu v dogma a dogma je osobám pověřeným politickým rozhodováním k ničemu.
<P>
Naší prioritou proto musí být různorodá a účinná výroba a spotřeba energie, která dokáže snížit naši závislost a zaručit kvalitu života, který chceme pro všechny, Evropany i neevropany.
<P>
Stojíme proto před obrovskou vědeckou výzvou, v níž mají veřejné orgány povinnost upřednostňovat investice do výzkumu a rozvoje a také, a to především, jsou-li samy tržními subjekty, podporovat vytváření výnosných trhů pro energeticky účinnější výrobky. Změna klimatu vyžaduje, abychom v rozvoji učinili krok vpřed, nikoli zpět. Pojďme se o to pokusit.
<SPEAKER ID="176" NAME="Peter Skinner  " AFFILIATION="PSE">
písemně. - Pokud má v našem životním prostředí dojít k odpovídající změně k lepšímu, jsou cíle stanovené Evropskou unií pro dosažení koordinovaného snížení nezbytné.
<P>
Hlasoval jsem pro zlepšení struktury této koordinace prostřednictvím využití různých zdrojů - včetně prospěšných účinků bezpečné výroby jaderné energie -, z nichž všechny musí být prověřeny na základě rad od vnitrostátních inspektorátů a změn v technologiích.
<P>
Uvážíme-li, že financování je nezbytné, hlasoval jsem také pro to, aby byly příjmy z dražeb v rámci ETS použity na pokrytí nákladů na nutné změny. To zahrnuje investice do nových technologií.
<P>
Systém obchodování s emisemi pro oblast letectví, třebaže může mít pouze okrajový vliv, je stále vhodnou cestou do budoucna.
<SPEAKER ID="177" NAME="Catherine Stihler  " AFFILIATION="PSE">
písemně. - Diskuse o integrované politice v oblasti změny klimatu je nezbytně nutná, pokud chceme do roku 2050 snížit emise oxidu uhličitého o 50%.
<SPEAKER ID="995" NAME="Andrzej Jan Szejna  " AFFILIATION="PSE">
písemně. - (PL) Hlasoval jsem pro přijetí zprávy pana Florenze nazvané "2050: Budoucnost začíná dnes - doporučení pro budoucí integrovanou politiku EU v oblasti změny klimatu". Tato zpráva byla sestavena Dočasným výborem pro změnu klimatu, který byl jmenován v červnu 2007.
<P>
Zpráva představuje konkrétní seznam doporučení týkajících se snížení emisí oxidu uhličitého, jež mají být realizována orgány Společenství (především Evropskou komisí) a členskými státy. Pro dosažení těchto cílů bude také nezbytné podniknout kroky na místní úrovni.
<P>
Změny v našem klimatu jsou náhlé a mají vážné negativní důsledky. Evropská unie a průmyslové země by měly přijmout cíl snížit do roku 2020 emise skleníkových plynů o 25-40% a dlouhodobý cíl snížit emise o nejméně 80% do roku 2050, ve srovnání s rokem 1990.
<P>
Zbývající doporučení obsažená ve zprávě zahrnují partnerství a spolupráci, v oblasti výroby sluneční energie, se třetími zeměmi ve středomořské oblasti, dosažení nulové síťové spotřeby energie v nových obytných budovách do roku 2015, a ve všech nových budovách do roku 2020, s možností rozšířit tento cíl v dlouhodobém horizontu a zahrnout do něj renovované budovy. Mezi plány je také vytvoření evropského společenství obnovitelné energie s cílem podporovat výzkumné a rozvojové činnosti vedoucí k vývoji nových, průkopnických technologií.
<SPEAKER ID="994" NAME="Thomas Ulmer  " AFFILIATION="PPE-DE">
písemně. - (DE) Zdržel jsem se hlasování o zprávě týkající se změny klimatu. To neznamená, že se domnívám, že celá zpráva je špatná. Avšak kombinuje správné vědecké údaje s falešnými polemikami. Veškerá práce výboru byla jednostranná a široká oblast vědeckých názorů nebyla brána v potaz. Na tomto základě není možné vytvořit vyrovnanou zprávu. Bohužel tento typ přístupu se nyní před evropskými volbami velice rozšířil.
<SPEAKER ID="993" NAME="Guy Bono  " AFFILIATION="PSE">
písemně. - (FR) Hlasoval jsem pro zprávu pana Favy o návrhu směrnice o postihování zaměstnavatelů nelegálních přistěhovalců.
<P>
Podle údajů Komise žije v Evropské unii nelegálně 4,5 až 8 milionů příslušníků třetích zemí, a jsou proto oblíbenými cíli bezohledných zaměstnavatelů, kteří mají prospěch z nelegální práce.
<P>
Je nezbytně nutné, abychom upozornily na tyto praktiky, které jsou nedůstojné Evropy, kde by se úcta k lidským právům měla vztahovat na každého. Konečně nastal čas zdůraznit odpovědnost těch, kteří mají zisk z těchto obzvláště zranitelných lidí. Musíme přestat kriminalizovat tyto oběti stigmatizací nelegálních přistěhovalců. S ohledem na opatření, jichž se tu zastáváme, není to jen otázka penalizace nečestných zaměstnavatelů, ale také obrany konkrétních sociálních práv, jako je právo být zastupován obchodní unií.
<P>
Avšak neměli bychom chválit dne před večerem, protože hrozba sankcí nestačí, musíme mít k dispozici nezbytné nástroje právní kontroly. Teprve poté budeme schopni realizovat účinnou společnou přistěhovaleckou politiku.
<SPEAKER ID="992" NAME="Charlotte Cederschiöld, Christofer Fjellner, Gunnar Hökmark a Anna Ibrisagic  " AFFILIATION="PPE-DE">
písemně. - (SV) Evropský parlament dnes hlasoval o zprávě pana Favy (Skupina socialistů v Evropském parlamentu, Itálie) vztahující se k důsledkům pro zaměstnavatele přistěhovalců z třetích zemí nelegálně žijících na území EU.
<P>
Jelikož zpráva pověřuje členské státy odpovědností udělovat sankce podle trestního práva, my, švédští konzervativci, jsme se rozhodli tuto zprávu nepodpořit.
<SPEAKER ID="180" NAME="Gérard Deprez" AFFILIATION="ALDE">
písemně. - (FR) Podporuji zprávu pana Favy, kterou využijeme k uložení tvrdších trestů zaměstnavatelům, kteří využívají nelegální pracovní síly.
<P>
Pokuty by měly od nynějška zahrnovat náklady na vrácení pracovníků do země jejich původu a uhrazení dluhů (platy, daně a příspěvky sociálního zabezpečení). Další navrhované sankce zahrnují tresty od vyloučení z veřejných grantů po dočasné či trvalé uzavření.
<P>
Rád bych zdůraznil tři klíčové body tohoto systému: zaprvé, signál vyslaný bezohledným nebo nečestným zaměstnavatelům prostřednictvím uvalení trestních sankcí v nejzávažnějších případech vykořisťování nelegální pracovní síly, jako je zaměstnávání nezletilých ve zvláště nevhodných podmínkách nebo pokud je pracovník obětí obchodování s lidmi. Zadruhé, možnost méně přísných postihů pro soukromé osoby, pokud jsou pracovní podmínky soukromého zaměstnavatele v pořádku. A zatřetí, odpovědnost společností zapojených v subdodavatelském řetězci, pokud může být dokázáno, že věděly o zaměstnávání nelegálních přistěhovalců subdodavatelem.
<P>
Konečně, nezapomínejme, že jde o záležitost minimálních norem (každý stát může svobodně zvýšit sankce proti zaměstnavatelům a ochranu nelegálních přistěhovalců) a že zde je ustanovení pro přezkoumání každé tři roky, jež nám umožňuje přizpůsobit náš cíl na základě zkušeností.
<SPEAKER ID="181" NAME="Constantin Dumitriu  " AFFILIATION="PPE-DE">
písemně. - (RO) Zpráva navržená naším kolegou je prvním krokem v boji proti nelegálnímu zaměstnávání a ke snížení jednoho z nejzávažnějších aspektů přeshraničního zločinu. Zatímco doposud se politiky zemí zaměřovaly více na to, jak zabránit nelegálním přistěhovalcům získat přístup na pracovní trh, od nynějška řešíme problém od jeho kořenů tím, že trestáme zaměstnavatele, kterým zranitelnost nelegálních přistěhovalců přináší zisk.
<P>
Většina těchto zaměstnanců pracuje v zemědělství a existuje nespočet případů, kdy tito lidé pracují v nelidských podmínkách, velmi často aniž by dostali zaplaceno. Nařízení, která navrhujeme, nejen potrestají zaměstnavatele, ale také zajistí pracovníkům, že obdrží jakýkoli plat, jenž jim je dlužen. Potřebovali jsem taková ustanovení, abychom stanovili standardní předpisy na úrovni Společenství pro potrestání zaměstnavatelů, protože - ve většině případů - je nadnárodními sítěmi pro obchodování s lidmi zásobována stálá skupina lidí.
<P>
Nesmíme tuto zprávu interpretovat tak, že hranice EU se uzavřou, ale jako posílení zásady přednosti Společenství. S ohledem na demografický profil většiny členských států musíme udržet hranice pracovních trhů otevřené, ale s podmínkou, že proud pracovníků je legální a přiměřený potřebám Společenství.
<SPEAKER ID="182" NAME="Patrick Gaubert  " AFFILIATION="PPE-DE">
písemně. - (FR) Jsem potěšen, že velká většina poslanců přijala tento návrh směrnice, který má zásadní význam v boji proti nelegálnímu přistěhovalectví a je nezbytný pro realizaci společné globální přistěhovalecké politiky.
<P>
Nelegální zaměstnání je hlavním zdrojem přitažlivosti pro tisíce mužů a žen překračujících každý den hranice s vidinou, že najdou slušnou práci, aby uživili rodinu. Ve skutečnosti se pouze stávají otroky určitých zaměstnavatelů, kteří využívají a zneužívají jejich zranitelné situace a ignorují jejich práva, aby je mohli vykořisťovat a zneužívat jako levnou pracovní sílu.
<P>
Směrnice vysílá dvojí signál: jeden s týká podvodných zaměstnavatelů, kteří již nebudou moci beztrestně zneužívat situace, a druhý se týká potencionálních nelegálních přistěhovalců, které odradí přísnější podmínky přístupu k legálnímu zaměstnání.
<P>
Kompromis vyjednaný s Radou je uspokojivý a můžeme jen doufat v rychlou realizaci této směrnice členskými státy, abychom tak skoncovali s touto zranitelnou situací, ve které se ocitají tisíce lidí v Evropě.
<SPEAKER ID="991" NAME="Bruno Gollnisch  " AFFILIATION="NI">
písemně. - (FR) Abychom odradili nelegální přistěhovalce, můžeme pouze podpořit obecný zákaz nelegálního zaměstnávání. Stejně tak můžeme pouze podpořit sankce proti zaměstnavatelům, kteří se uchylují k tomuto typu pracovní síly, často aby jí zneužili, a kteří nejsou ničím jiným než novodobými otrokáři.
<P>
Nicméně mám určité výhrady. Evropská unie znovu těží z případu založeného na právu Společenství (první pilíř), aby rozšířila své pravomoci s ohledem na harmonizaci trestního práva členských států, avšak s důležitou výjimkou Irska a Spojeného království, kteří si vymohli výjimku ve smlouvách.
<P>
Vzpomínám si, co se stalo ve Francii po stávce v módní restauraci v Neuilly, oblíbené restauraci prezidenta Sarkozyho: šéfové tvrdili, že jsou oběti příliš strnulého pracovního trhu nebo ochránci pracovní síly, které platili legální minimum, a pro nelegální přistěhovalce bylo poté snadné získat legální status prostřednictvím práce - což je situace, kterou tato směrnice ještě posílí slibem legalizace těm, kteří nahlásí své zaměstnavatele.
<P>
Obávám se, že ve skutečnosti, v zemích v tomto ohledu tak laxních jako Francie, tohle všechno příval nelegálních přistěhovalců neomezí.
<SPEAKER ID="183" NAME="Carl Lang  " AFFILIATION="NI">
písemně. - (FR) Tato zpráva má různé výhody.
<P>
Prvním kladem je, že má výchovný cíl. Uvádí alarmující skutečnost nárůstu nelegálního přistěhovalectví v Evropě, přistěhovalectví odhadovaného na 4,5 až 8 milionů podle vlastních údajů Komise, a určuje hospodářská odvětví, kde je nelegální pracovní síla nejvíce soustředěna: stavebnictví, zemědělství, úklid, hotely a restaurace.
<P>
Druhým přínosem je, že zesiluje boj proti práci na černo, především zavedením finančních a trestních sankcí pro zaměstnavatele nebo nelegální přistěhovalce.
<P>
Bohužel omezení této zprávy jsou také četná. Neobsahuje nic o opatřeních, která by zastavila tyto občasné přívaly nelegálních přistěhovalců. Vůbec se neuvažuje o možnosti znovuzavedení kontrol na vnitřních hranicích.
<P>
Navíc v době sociální a hospodářské krize a ostře rostoucí nezaměstnanosti je hlavní nutností pro země Evropské unie chránit svá pracovní místa, a proto je nezbytné realizovat vnitrostátní a evropské politiky sociálního protekcionismu. Ve Francii musíme zachovat pracovní místa pro Francouze a v Evropě pro Evropany. Je to otázka uplatňování těchto zásad státního a evropského upřednostnění a ochrany jako základních podmínek pro hospodářské a sociální zotavení zemí Evropské unie.
<SPEAKER ID="184" NAME="Jörg Leichtfried  " AFFILIATION="PSE">
písemně. - (DE) Hlasuji pro zprávu Claudia Favy o sankcích pro zaměstnavatele nelegálně žijících přistěhovalců.
<P>
Musíme zastavit zaměstnávání nelegálních přistěhovalců, jednak abychom je ochránili před vykořisťováním a jednak abychom zabránili narušení hospodářství daného státu.
<P>
Nejdůležitější otázkou není potrestat nelegální pracovníky z třetích zemí, ale potrestat zaměstnavatele, kteří jsou v mnohem silnějším postavení.
<SPEAKER ID="990" NAME="David Martin  " AFFILIATION="PSE">
písemně. - Podporuji zavedení a vymáhání sankcí proti zaměstnavatelům nelegálně žijících přistěhovalců. Tato zpráva obsahuje minimální pravidla pro trestní sankce proti zaměstnavatelům a plánuje inspekce v odvětvích činnosti nejnáchylnějších ke zneužití, ačkoli my ve Skotsku jsme již chráněni zákonem o přistěhovalectví, azylu a národnosti z roku 2006.
<SPEAKER ID="185" NAME="Lydie Polfer" AFFILIATION="ALDE">
písemně. - (FR) Hlasovala jsem pro návrh směrnice, která se zabývá rozšířenou hrozbou nelegálního přistěhovalectví, jež často končí vykořisťováním. Ve skutečnosti v Evropské unii pracuje v oblasti stavebnictví, zemědělství, hotelnictví a dalších odvětví mezi 4,5 a 8 miliony nelegálních přistěhovalců. Musíme posílit náš boj proti nelegálnímu přistěhovalectví tím, že na evropské úrovni zavedeme různé druhy sankcí proti zaměstnavatelům těchto nelegálních pracovníků.
<P>
Ve skutečnosti jde o to vzbudit ve společnostech odpovědnost, a tím přispět k posílení boje proti nelegálnímu přistěhovalectví.
<SPEAKER ID="186" NAME="Frédérique Ries  " AFFILIATION="ALDE">
písemně. - (FR) Jsem potěšena, že Evropský parlament dnes velkou většinou přijal návrh směrnice, která usiluje o uvalení sankcí na zaměstnavatele nelegálních přistěhovalců.
<P>
Tato směrnice o sankcích zapadá do strategie EU pro boj proti nelegálnímu přistěhovalectví, která zahrnuje "modrou kartu", jež podporuje výběrové přistěhovalectví, a směrnici o vracení přistěhovalců do země původu.
<P>
Práce na černo představuje hrozbu pro evropské hospodářství, tím spíše v době současné hospodářské krize.
<P>
Evropská unie se stále zdá být v očích mnoha nelegálních přistěhovalců zemí zaslíbenou; často zde najdou práci a kvalitní život, který nemohou najít ve své zemi.
<P>
Odhaduje se, že zde v Evropské unii nelegálně žije mezi 4,5 a 8 miliony příslušníků třetích zemí, kteří zde nejčastěji nacházejí práci ve stavebnictví, zemědělství, domácích pracích a hotelnictví. Vykonávají špatně placenou práci, často hraničící s vykořisťováním.
<P>
Bezohlední zaměstnavatelé mají prospěch z těchto nelegálních pracovníků, kteří jsou připraveni pracovat za velice nízký plat v nebezpečných podmínkách.
<P>
Díky dnešnímu hlasování přijde zaměstnavatele od nynějška zaměstnávání nelegálních pracovníků draho a může je dokonce dostat do vězení.
<SPEAKER ID="989" NAME="Luca Romagnoli  " AFFILIATION="NI">
písemně. - (IT) Hlasoval jsem pro zprávu pana Favy o sankcích proti zaměstnavatelům nelegálně žijících přistěhovalců ze třetích zemí. Sdílím znepokojení pana reportéra nad sociálními důsledky tohoto jevu a podmínkami vykořisťování, v nichž tito přistěhovalci pracují.
<P>
Bezohlední zaměstnavatelé využívají nelegální přistěhovalce, aby zaplnili špatně placená, nekvalifikovaná pracovní místa, která nikdo jiný nechce. Navíc nelegální práce by měla být považována za nic méně než sociální zlo, jelikož může snížit platy a pracovní podmínky a narušit hospodářskou soutěž mezi podniky. Proto tleskám iniciativě pana Favy zaměřené na ochranu práv těchto zranitelných lidí.
<SPEAKER ID="187" NAME="Georgios Toussas  " AFFILIATION="GUE/NGL">
písemně. - (EL) Návrh Komise na směrnici a související zpráva Evropského parlamentu o uvalení sankcí proti zaměstnavatelům nelegálních přistěhovalců z třetích zemí jsou monumentem pokrytectví a podvodu. Skutečným cílem není uvalit sankce proti zaměstnavatelům, kteří krutě vykořisťují přistěhovalecké pracovníky; naopak, cílem je potrestat, zatknout a násilím deportovat přistěhovalce do země jejich původu. Je to jedno z opatření v protipřistěhovalecké politice EU, jak je vyjádřeno v paktu o přistěhovalectví, a navazuje na proslulou "směrnici hanby", která ustanovila 18 měsíční zadržení "nelegálních" přistěhovalců, jejich deportaci a zákaz vstupu na území EU na 5 let.
<P>
Ve skutečnosti návrh směrnice a zpráva Evropského parlamentu, která je v naprosto stejném duchu, zesilují represivní opatření proti přistěhovalcům, systematizují jejich sociální vyloučení a v podstatě ještě více usnadňují jejich surové vykořisťování kapitálem.
<P>
Komunistická strana Řecka hlasuje proti zprávě i proti návrhu směrnice Komise.
<P>
Podporuje spravedlivé požadavky přistěhovalců, jejich legalizaci, zrušení práce na černo, nárůst mezd a platů, rovný plat za rovnou denní práci a úplné zabezpečení sociálních a občanských práv.
<SPEAKER ID="189" NAME="Edite Estrela" AFFILIATION="PSE">
písemně. - (PT) Hlasovala jsem pro návrh usnesení o řešení problému energetické účinnosti prostřednictvím informačních a komunikačních technologií (IKT), protože se domnívám, že IKT hrají klíčovou úlohu při zlepšování energetické účinnosti a mohou podle odhadů ušetřit přes 50 milionů tun CO2 každý rok.
<P>
Členské státy musí plně využít potenciálu, který jim IKT poskytují, aby splnily cíle stanovené klimatickým a energetickým balíčkem: snížení emisí skleníkových plynů o nejméně 20%, zvýšení podílu energie získané z obnovitelných zdrojů na 20% a dosažení 20% zlepšení v oblasti energetické účinnosti v Evropské unii do roku 2020.
<SPEAKER ID="190" NAME="Ilda Figueiredo" AFFILIATION="GUE/NGL">
písemně. - (PT) Hlasovali jsme pro zprávu našeho českého kolegy, člena naší skupiny, protože se domníváme, že pojednává o otázce nejvyššího významu: řešení problému energetické účinnosti prostřednictvím informačních a komunikačních technologií (IKT). Tyto technologie mohou být hybnými silami pro větší produktivitu, růst a snížení nákladů, které povedou ke konkurenceschopnosti, udržitelnému rozvoji a zlepšení kvality života občanů EU. Proto souhlasíme s návrhem doporučit nadcházejícím předsednictvím Radě, aby přijala otázku IKT a jejich význam v boji proti změně klimatu za jednu ze svých priorit.
<P>
Také se domníváme, že je důležité vyvinout více úsilí na všech úrovních rozhodovacího procesu, aby byly využity všechny dostupné finanční nástroje pro rozmístění a uplatnění nových technologických řešení založených na IKT, které zvýší energetickou účinnost.
<P>
Stejně tak uvážíme-li zpoždění v přijetí systematického přístupu k inteligentním řešením v oblasti IKT, je důležité zvýšit informovanost o těchto technologiích a obzvláště zdůraznit snížení emisí ve spojitosti s rozvojem měst a velkých měst, především prostřednictvím rozvoje inteligentních budov, pouličního osvětlení a přenosových a distribučních sítí a prostřednictvím řízení veřejné dopravy.
<SPEAKER ID="191" NAME="Mieczysław Edmund Janowski" AFFILIATION="UEN">
písemně. - (PL) Podpořil jsem návrh usnesení o řešení problému energetické účinnosti prostřednictvím informačních a komunikačních technologií.
<P>
IKT by se měly stát řešením budoucnosti pro prakticky veškeré zařízení využívající energii a měly by tak pomoci dosáhnout výrazných úspor v oblasti spotřeby energie. Pokud se nám nepodaří přijmout tyto kroky, může to vést k výraznému zvýšení poptávky po energiích, a to už během několika příštích let (okolo 25% v horizontu čtyř let).
<P>
Nejvíce je možné ušetřit energii v odvětví, jež se zabývá výrobou a přenosem elektřiny. V oblasti výroby energie by účinnost měla být zvýšena o zhruba 40% a v oblasti distribuce energie o 10%. IKT rovněž přispívají k lepšímu řízení energetické rozvodné sítě a usnadňují začlenění obnovitelných zdrojů energie. Díky využití IKT bude možné výrazně spořit i v oblasti vytápění, klimatizace a osvětlení budov. To vše přispěje ke skutečnému snížení emisí CO2, jak co se týče energetických jednotek, tak na globální úrovni.
<P>
Tyto technologie, včetně samotných jejich složek, mikro- a nanoelektronické systémy a četné moderní technologické přístupy (například fotonová fyzika) zvyšují konkurenceschopnost a vytváří příležitosti pro podniky a trh práce.
<P>
Zvýšení energetické účinnosti zahrnuje snížení spotřeby energie během výroby, přenosu a distribučních fází i pro koncového spotřebitele. Vezmeme-li v potaz, že tohoto docílíme prostřednictvím technologických změn, změn v chování a hospodářských změn, zaměřených na udržení stejné úrovně komfortu a služeb, měly by být IKT realizovány v co největší šíři.
<SPEAKER ID="988" NAME="Luca Romagnoli  " AFFILIATION="NI">
písemně. - (IT) Hlasoval jsem pro návrh usnesení o řešení problému energetické účinnosti prostřednictvím informačních a komunikačních technologií.
<P>
Přimlouval bych se za to, abychom vedle cíle snížení emisí skleníkových plynů o 20% do roku 2020 usilovali ve stejném horizontu také o zlepšení energetické účinnosti o 20%. Z tohoto důvodu podporuji předložený návrh, jehož cílem je zvýšit informovanost, například prostřednictvím ukázkových projektů, o významu informačních a komunikačních technologií pro zlepšení energetické účinnosti v hospodářství EU. Tyto technologie jsou hybnými silami pro zvýšenou produktivitu, růst a snížení nákladů, které povedou ke konkurenceschopnosti, udržitelnému rozvoji a zlepšení kvality života občanů EU.
<SPEAKER ID="192" NAME="Flaviu Călin Rus  " AFFILIATION="PPE-DE">
písemně. - (RO) Hlasoval jsem pro návrh usnesení Evropského parlamentu o vyřešení problému energetické účinnosti prostřednictvím informačních a komunikačních technologií, protože pevně věřím, že tyto technologie mohou nabídnout schůdná řešení tohoto problému.
<P>
Energetická účinnost je vysoce důležitým tématem, protože jsme si všichni vědomi, že přírodní zásoby, z nichž získáváme energii, se ztenčují a jednoho dne dojdou. Tudíž se domnívám, že jakákoli technologie, která by mohla být použita pro dosažení energetické účinnosti, je přínosem pro společnost jako celek.
<SPEAKER ID="193" NAME="Czesław Adam Siekierski  " AFFILIATION="PPE-DE">
písemně. - (PL) Otázka energetické bezpečnosti Evropské unie byla v tomto Parlamentu vznesena mnohokrát, především představiteli nových členských států.
<P>
Krize, která v posledních týdnech postihla mnoho členských států, jasně ukázala, jak skutečné je nebezpečí přerušení dodávek plynu a jak špatně jsme připraveni řešit důsledky.
<P>
Evropa musí konečně ukázat solidaritu ve způsobu, jakým myslí a jedná. Musíme vybudovat vhodnou infrastrukturu pro přenos, vytvořit pomocné mechanismy pro země, které budou mít nedostatek surovin, a rozšířit zdroje, ze kterých je získáváme. Musíme se snažit nalézt alternativní zdroje plynu a vytvořit systém pro úsporu energie a pro zefektivnění naší spotřeby plynu.
<P>
Jsem si vědom, že všechny tyto body již byly v minulosti nadneseny při četných příležitostech, ale k čemu to je dobré, pokud jsme skončili pouze u teorie?
<SPEAKER ID="194" NAME="Catherine Stihler  " AFFILIATION="PSE">
písemně. - Nesmíme podceňovat význam energetické účinnosti a její vliv na splnění našich cílů v oblasti změny klimatu. Programy energetické účinnosti mají potenciál vytvářet pracovní místa.
<SPEAKER ID="987" NAME="Guy Bono  " AFFILIATION="PSE">
písemně. - (FR) Hlasoval jsem pro usnesení o návratu a opětné začlenění zadržovaných osob z vězení v Guantánamu.
<P>
Podle mého názoru může Evropa jen blahopřát prezidentu Obamovi k jeho rozhodnutí věznici zavřít, což mnoho z nás požadovalo několik let. Proto považuji za dobrou příležitost odpovědět na žádost USA předložením společného stanoviska ve shodě s hodnotami Evropské unie.
<P>
Je nezbytné, abychom byli také schopni udělat si pořádek ve vlastním domě v rámci našich hranic a aby Evropské země, které umožnily CIA tajně přemístit vězně, byly informovány o svých povinnostech.
<SPEAKER ID="196" NAME="Niels Busk, Anne E. Jensen a Karin Riis-Jørgensen  " AFFILIATION="ALDE">
písemně. - (DA) Poslanci EP z dánské liberální strany hlasovali proti odstavci 4 návrhu usnesení o vrácení a opětné začlenění osob držených ve věznici v Guantánamu, jelikož se domníváme, že jde o svrchované právo jednotlivých členských zemí rozhodnout, zda přijmou zajatce z Guantánama, pokud je o to administrativa USA požádá.
<P>
Samozřejmě podporujeme, aby členské státy vzájemně konzultovaly možné dopady na veřejnou bezpečnost v EU v situaci, kdy by členské státy chtěly zajatce přijmout.
<SPEAKER ID="986" NAME="Martin Callanan  " AFFILIATION="PPE-DE">
písemně. - Pro mnoho poslanců EP se existence věznice v zálivu Guantánamo stala holí, kterou lze bít Ameriku. Osobně jsem vděčný, že na sebe Spojené státy znovu vzaly nepoměrnou zodpovědnost za ochranu Evropy před terorismem.
<P>
Nicméně uznávám, že vězení v zálivu Guantánamu by se mělo zavřít. Ne protože bych se domníval, že agresivní teroristi nemusí být po zámkem; právě naopak. Ale právní otázky obklopující zadržení nepřátelských bojovníků vyžadují zcela zřejmě nová řešení a nejlepším způsobem, jak toho docílit, je zavřít tábor X-Ray v Guantánamu.
<P>
Jakkoli Ameriku obdivuji a podporuji, je třeba říci, že zajatci z Guantánama jsou hlavně její odpovědností, nikoli naší. Byli zajati a zatčeni na základě amerického příkazu, a měli by tudíž být soudně stíháni a zadržováni z domnělých trestných činů proti Americe, podle amerického práva a na americkém území.
<P>
Nepodporuji myšlenku, že by členské státy EU měly přijmout odpovědnost za tyto extrémně nebezpečné teroristy. Nicméně také se nedomnívám, že by Evropská unie měla členským státům říkat, co mají v tomto ohledu dělat.
<P>
Proto jsem se zdržel hlasování o tomto usnesení.
<SPEAKER ID="197" NAME="David Casa  " AFFILIATION="PPE-DE">
písemně. - Musíme být velice opatrní, když rozhodujeme o záležitostech, jako jsou ty navrhované v tomto usnesení. Nemůžeme jednoduše každého propuštěného z Guantánama přivítat s otevřenou náručí. Ačkoli je třeba se ubezpečit, že s propuštěnými zajatci je nakládáno důstojně, musíme se před jakýmkoli rozhodnutím ujistit, že jsou nade vší pochybnost nevinni. Pokud nebudeme nanejvýš obezřetní, mohou být jakákoli chaotická rozhodnutí fatální.
<SPEAKER ID="198" NAME="Chris Davies  " AFFILIATION="ALDE">
písemně - Ačkoli vítám rozhodnutí uzavřít Guantánamo, jsem znepokojen ochotou evropských zemí přijmout bývalé zajatce, kteří mohou být napojeni na teroristy. Vezmeme-li v potaz politiku volného pohybu lidí v rámci EU, opatření jednoho evropského státu mohou mít v době, kdy již čelíme složitým teroristickým problémům, dopad i na ostatní státy. Navíc naše schopnost deportovat osobu podezřelou z terorismu je omezena mezinárodními úmluvami (jako je Evropská úmluva o lidských právech, jejichž přezkoumání je zpožděné.
<SPEAKER ID="985" NAME="Proinsias De Rossa  " AFFILIATION="PSE">
písemně. - Podporuji toto usnesení, které vítá rozhodnutí prezidenta Obamy uzavřít vězeňská zařízení v zálivu Guantánamo a jeho další důležitá a související výkonná nařízení; připomíná, že Spojené státy musí nést primární odpovědnost za uzavření těchto zařízení včetně budoucnosti zadržovaných; nicméně vyzývá členské státy EU, v duchu spravedlivého a lidského zacházení pro všechny a posilování mezinárodního práva, aby odpověděly kladně na jakoukoli žádost Spojených států o pomoc při znovuzačleňování zajatců z zálivu Guantánamo v rámci Evropské unie.
<P>
Avšak jsem hluboce zneklidněn zprávami, že Obamova administrativa zachová praxi vydávání pachatelů.
<SPEAKER ID="199" NAME="Edite Estrela a Armando França  " AFFILIATION="PSE">
písemně. - (PT) Hlasovali jsme pro společný návrh usnesení Evropského parlamentu o možnosti přijetí zajatců z Guantánama, kteří nebyli obviněni z trestného činu, jelikož se domníváme, že spolupráce Evropské unie je klíčová pro posílení mezinárodního práva a úcty k lidským právům a pro zajištění spravedlivého, nestranného zacházení se zajatci z Guantánama.
<P>
Považujeme proto iniciativu portugalské vlády a ochotu spolupracovat s americkou vládou v procesu uzavření vězeňského zařízení v Guantánamu za příklad, jenž by měly následovat ostatní členské státy při řešení tohoto složitého problému s ohledem na respektování lidských práv a pravidla mezinárodního práva.
<SPEAKER ID="200" NAME="Vasco Graça Moura  " LANGUAGE="PT">
Hlasoval jsem proti tomuto společnému návrhu usnesení. S ohledem na její body odůvodnění D (třetí bod) a F považuji za nepřijatelné, aby Evropská unie podporovala své členské státy, aby byly připraveny přijmout vězně propuštěné z Guantánama v reakci na neuvážený, demagogický návrh portugalského ministra zahraničí.
<P>
Ve skutečnosti bychom za žádných okolností neměli souhlasit s tím, aby členské státy přijaly zajatce považované za "potencionální hrozby" (bod odůvodnění D); rovněž bychom neměli zapomínat na precedens 61 bývalých zajatců, kteří byli od svého propuštění zapojeni do teroristických akcí (bod odůvodnění F).
<P>
Vzhledem k tomu, že je nemožné s jistotou rozlišit ty, kteří představují potencionální hrozbu, a ty, kteří ne, je zřejmé, že zásada předběžné opatrnosti by se neměla uplatňovat pouze v souvislosti s nařízením REACH.
<SPEAKER ID="201" NAME="Pedro Guerreiro  " AFFILIATION="GUE/NGL">
písemně. - (PT) Ačkoli společný návrh usnesení obsahuje určité body, které považujeme za pozitivní, především formulaci "hlavní odpovědnost za celý proces uzavření vězeňského zařízení v zálivu Guantánamo a za budoucnost zajatců spočívá na Spojených státech", neobjasňuje podmínky, které se vztahují na zmíněnou mimořádně závažnou humanitární situaci.
<P>
Jak jsme zdůraznili dříve, jsme proti jakékoli dohodě mezi zeměmi nebo mezi Spojenými státy a Evropskou unií o převozu vězňů propuštěných z Guantánama. To neznamená, že rozhodnutí a žádosti svobodně vyjádřené jednotlivci, jmenovitě o azyl v Portugalsku, by neměly být zváženy v rámci respektování národní suverenity, ústavy Portugalské republiky a mezinárodního práva.
<P>
Avšak toto usnesení:
<P>
neodsuzuje skutečnost, že vláda USA nezpochybnila zadržení a nelegální převoz občanů;
<P>
naprosto pomíjí nutnost odhalit celou pravdu o porušeních mezinárodního práva a lidských práv spáchaných jako součást tzv. "války proti terorismu", včetně odpovědnosti vlád několika zemí EU vzhledem k použití jejich letového prostoru a území pro vydání a převoz nelegálně zadržených vězňů.
<SPEAKER ID="202" NAME="Ona Juknevičien " LANGUAGE="LT">
Vřele gratuluji a vyjadřuji svoji podporu k rozhodnutí amerického prezidenta Baracka Obamy zahájit uzavření vězeňského zařízení v zálivu Guantánamo. To je významný krok vstříc nové budoucnosti americké politiky. Jsem si jista, že všechny členské státy podpoří takovou politiku USA a odpoví na výzvu prezidenta Obamy ke spolupráci nebo pomohou vyřešit otázku propuštěných zajatců, pokud je o to požádá. Nicméně hlasoval jsem proti článku usnesení, který vyzývá členské státy, "aby byly připraveny přijmout vězně z Guantánama", jelikož se domnívám, že tuto otázku by si měla rozhodnout každá země Společenství sama. Nepochybuji, že každá z nich, jakmile bude řešit konkrétní případ, odpoví pozitivně a nabídne vládě USA podporu. Avšak to bude vyjádřením jejich vlastní volby a dobré vůle a úcty k humanitárním a mezinárodním právním normám.
<SPEAKER ID="203" NAME="Athanasios Pafilis  " AFFILIATION="GUE/NGL">
písemně. - (EL) Poslanci EP z Komunistické strany Řecka hlasovali proti společnému návrhu usnesení politických stran v Evropském parlamentu, jež žádá okamžité přijetí všech zadržených osob, svévolně zatčených a držených Spojenými státy na základně v Guantánamu, a okamžité a konečné uzavření základny, kterou také nelegálně spravují na kubánské půdě proti vůli kubánského lidu a kubánské vlády.
<P>
Spíše než to žádá toto usnesení "spravedlivý soud" pro všechny, proti nimž se USA domnívá, že má důkazy, a vyzývá členské státy EU, aby přijaly zadržené do svých vězení v rámci společného boje USA a EU proti terorismu. Je naprostým pokrytectvím a spoluvinou souhlasit se soudem a odsouzením zadržených, když všichni víme o středověkém mučení, které si vytrpěli a z něhož plyne důvěryhodnost jakéhokoli svědectví po letech nelidského uvěznění.
<P>
Oslavy a gratulace obklopující prezidenta Obamu způsobují, že lidé klamou sami sebe o politice imperialismu. Co se týče této konkrétní otázky, nařízení týkající se Guantánama ponechává zařízení CIA, aby "násilím odvedla podezřelé z terorismu" a zavřela je do tajných vězení.
<SPEAKER ID="204" NAME="Tobias Pflüger  " AFFILIATION="GUE/NGL">
písemně. - (DE) Hlasoval jsem pro společný návrh usnesení Evropského parlamentu o návratu a opětném začlenění zajatců z vězeňského zařízení v Guantánamu, protože vítám přijetí zajatců z Guantánama zeměmi EU. Mnoho členských států EU nese spoluvinu za Guantánamo, protože například poskytly povolení pro přelet nad jejich územím pro nelegální převoz vězňů.
<P>
Nicméně zpráva obsahuje několik bodů, které ztěžují její přijetí.
<P>
Na mučící praktiky v Guantánamu a především mučení vodou se v textu neodkazuje jako na mučení, ale jako na "drsné techniky výslechu, které se vyrovnají mučení a krutému, nelidskému a ponižujícímu zacházení".
<P>
Navíc pozměňovací návrhy předložené Konfederací Evropské sjednocené levice a Severské zelené levice a Skupinou Zelených/Evropské svobodné aliance, které žádaly uzavření všech tajných vězeňských táborů, právo na odškodnění pro oběti a prošetření porušení lidských práv v souvislosti s Guantánamem, byly všechny zamítnuty.
<SPEAKER ID="205" NAME="Luís Queiró  " AFFILIATION="PPE-DE">
písemně. - (PT) Potíže Evropy vypořádat se s rozhodnutím uzavřít Guantánamo jasně dokazují propast mezi záměry založenými na platných zásadách a skutečností, která je prosycená problémy.
<P>
Zavření Guantánama je dobrá zpráva jak sama o sobě tak ze symbolického hlediska. Avšak uzavření neřeší problém, kvůli kterému bylo toto zařízení vytvořeno - a který vyřešit nedokázalo -, jímž je vyřešit hrozbu národní i mezinárodní bezpečnosti, která je naprosto odlišná od tradičních nepřátelských bojovníků, pro něž bylo mezinárodní právo uzpůsobeno a na něž je připraveno.
<P>
Spíše než pouze spolupracovat na možném přijetí bývalých zajatců z Guantánama - opatření, které může být nezbytné, ale musí zohlednit četná omezení - by Evropa, Spojené státy a mezinárodní společenství měla spolupracovat při hledání stabilního a trvalého právního řešení pro problém mezinárodních teroristických bojovníků. Bez toho bude po Guantánamu následovat jen další špatné řešení.
<P>
Co se týče přijetí bývalých zajatců, nejenže je zapotřebí koordinace na evropské úrovni, ale bylo by také vhodné nepřijmout ty, kteří by za jiných okolností z bezpečnostních důvodů víza nedostali. Vůle a opatrnost - to by měla být přijatá kritéria.
<SPEAKER ID="984" NAME="Luca Romagnoli  " AFFILIATION="NI">
písemně. - (IT) Hlasoval jsem proti společnému návrhu usnesení o návratu a opětném začlenění zajatců z vězeňského zařízení v Guantánamu. Především jsem pevně přesvědčen, že odpovědnost za celý proces zavření vězeňského zařízení v Guantánamu a za budoucnost jeho zajatců spočívá pouze a výhradně na Spojených státech amerických.
<P>
Navíc nesouhlasím s prohlášením usnesení, že odpovědnost za respektování mezinárodního práva a základních práv leží na všech demokratických zemích, obzvláště na Evropské unii. Nemůžeme zasahovat do záležitosti, v níž má výhradní pravomoc vláda Spojených států. Zkrátka řečeno, z výše uvedených důvodů jsem proti možnému přijetí zajatců z Guantánama v EU.
<SPEAKER ID="206" NAME="Catherine Stihler  " AFFILIATION="PSE">
písemně. - Všechny členské státy EU musí plnit svoji úlohu, aby umožnily uzavření vězení v zálivu Guantánamo. Nemá žádný smysl žádat Američany, aby toto místo zavřely, což nový prezident činí, pokud nedokážeme přijmout určitou odpovědnost.
<SPEAKER ID="983" NAME="Andrzej Jan Szejna  " AFFILIATION="PSE">
písemně. - (PL) Přivítal jsem zprávu o rozhodnutí Baracka Obamy týkajícím se uzavření vězení v zálivu Guantánamo. Během své volební kampaně pan Obama již naznačil, že uzavření nechvalně známého vězení bude jeho prioritou.
<P>
Záležitost návratu a převozu zajatců z Guantánama může být znakem důležitého obratu v politice USA tím správným směrem, konkrétně vstříc respektování základních práv a humanitárního a mezinárodního práva. Nyní by všichni zajatci měli stanout před soudem. Pokud budou shledáni vinnými, měli by si svůj trest odpykat ve vězení ve Spojených státech. Ti, kteří nebudou obžalováni a budou dobrovolně souhlasit s repatriací, by měli být co nejdříve posláni zpět do země svého původu. Vězni, kteří nemohou být posláni zpět do země svého původu kvůli riziku mučení nebo pronásledování, by měli mít možnost zůstat ve Spojených státech, kde by měli získat humanitární ochranu a odškodnění. V současnosti je v Guantánamu drženo okolo 242 vězňů. Někteří z nich jsou tam pouze proto, že neexistuje bezpečná země, kam by se mohli vrátit. Tito lidé nebyli obžalováni z žádného trestného činu.
<P>
Boj proti terorismu je a zůstane prioritou zahraniční politiky jak Evropské unie tak Spojených států. Nicméně musíme pevně zdůraznit, že tento boj musí jít ruku v ruce s respektováním základních práv a zásad právního státu.
