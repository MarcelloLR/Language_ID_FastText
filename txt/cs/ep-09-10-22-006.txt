<CHAPTER ID="006">
Zpráva nezávislé mezinárodní vyšetřovací mise o konfliktu v Gruzii (rozprava) 
<SPEAKER ID="047" NAME="Předsedající">
Dalším bodem je prohlášení Komise ke zprávě nezávislé mezinárodní vyšetřovací mise o konfliktu v Gruzii.
<SPEAKER ID="048" NAME="Vytautas Landsbergis" AFFILIATION="PPE">
Paní předsedající, rád bych vznesl procesní námitku proti manipulaci ze strany sekretariátu. Pro rozpravu o vyšetřovací misi v Gruzii byl poskytnut seznam, avšak jména některých řečníků, včetně mého, byla vymazána. Požaduji proto svou řečnickou dobu v souladu s tím, co bylo dohodnuto, a to do poslední minuty. Žádám o vystoupení po panu Kasoulidesovi.
<SPEAKER ID="049" NAME="Předsedající">
Pane Landsbergisi, zdá se, že na tomto seznamu jsou pouze řečníci, kteří vystupují jménem své skupiny, a vy již za skupinu PPE řečníka máte. Mohu vám však nabídnout, že vás přijmu v rámci postupu "zvednuté ruky".
<SPEAKER ID="050" NAME="Leonard Orban">
člen Komise. - (RO) Jsem potěšen, že mám dnes příležitost s vámi diskutovat o Gruzii. Necelý rok po ozbrojeném konfliktu s Ruskem se Gruzie potýká s řadou problémů, které jsou pro Evropskou unii v přímém zájmu, a my musíme této zemi věnovat samostatnou pozornost.
<P>
Zpráva nezávislé mezinárodní vyšetřovací mise o konfliktu v Gruzii, na niž dohlížela švýcarská velvyslankyně, Heidi Tagliaviniová, byla vypracována na základě rozhodnutí Rady na žádost Evropské unie . Tato zpráva je však zcela nezávislá a Evropská unie nebyla do procesu jejího vzniku nijak zapojena a ani nemá nic společného s jejím obsahem. Nebudu proto zabíhat do podrobností ohledně jejich závěrů.
<P>
Domníváme se, že tato zpráva splnila svůj hlavní cíl, totiž podat vysvětlení k událostem, k nimž došlo v srpnu roku 2008, a k hlavním příčinám konfliktu. Zmíněná zpráva jasně zdůrazňuje, že, jak tomu u konfliktů často bývá, vinu za něj nelze přičíst jediné straně. Jak Gruzie, tak Rusko byly za své kroky kritizovány. Dalším poučením plynoucím ze zprávy je potřeba rychlejší a rozhodnější akce mezinárodního společenství ve velmi napjatých situacích, jež se mohou zvrhnout v násilí.
<P>
Evropská unie důsledně dodržuje závazky, jež přijala ohledně územní celistvosti Gruzie. V současné době bychom měli své úsilí zaměřit na zabránění budoucím konfliktům a na mírové vyřešení přetrvávajícího napětí, neboť je to jediná cesta k dlouhodobé prosperitě a stabilitě v regionu.
<P>
Dámy a pánové, válka Gruzínce hluboce poznamenala a země stále čelí zásadním problémům, jako je zajištění základních potřeb tisícům vysídlených osob. V důsledku toho s potěšením konstatuji, že provádění balíčku pomoci po ukončení konfliktu, který připravila Evropská komise s podporou členských států, funguje dobře. Jak je vám známo, představuje balíček Evropské komise pro období 2008-2010 pomoc ve výši až 500 milionů EUR. Některé z oblastí, na něž se balíček zaměřuje, zahrnují potřeby vnitřně vysídlených osob a hospodářská opatření, jejichž cílem je dosáhnout hospodářského růstu a podnítit vytváření pracovních míst. Evropská komise kromě toho navrhla, aby Gruzie mohla čerpat makrofinanční pomoc ve výši až 46 milionů EUR pro překonání dopadů finanční a hospodářské krize v této zemi.
<P>
V současné době je pozorovatelská mise Evropské unie v Gruzii stále jediným projevem mezinárodní přítomnosti sledující situaci v zemi. Tato mise hraje zásadní úlohu, avšak my bychom rádi ještě rozšířili její činnost na celé území. Rozhovory v Ženevě, jimž spolupředsedaly Evropská unie, OBSE a OSN, nabízejí jedinečnou příležitost k politickému dialogu se všemi partnery. Budeme nadále vynakládat veškeré úsilí na podporu konstruktivních diskusí, jež povedou ke konkrétním výsledkům.
<P>
Pracovní skupina pro vnitřně vysídlené osoby a humanitární aspekty, jíž spolupředsedají Evropská komise a UNHCR, diskutuje v současné době o souboru opatření, jež mají být přijata za účelem návratu uprchlíků, vnitřně vysídlených osob a jiných vysídlených osob. Zároveň přinášejí v Abcházii a Jižní Osetii určité pozitivní výsledky dva mechanismy pro předcházení incidentům a odpověď na ně, a to v tom smyslu, že došlo ke snížení počtu incidentů a k usnadnění přechodu hranic pro tyto osoby.
<P>
Vezmeme-li v úvahu nedávné události, je důležité posílit v Gruzii stabilitu, bezpečnost a prosperitu. Hospodářské a politické reformy jsou v této zemi potřebnější než kdykoli před tím. Východní partnerství, jež bylo zahájeno v květnu v Praze, je důležitým rámcem pro posílení podpory, kterou Gruzii poskytujeme jak na dvoustranném, tak na mnohostranném základě společně s dalšími partnery v regionu. Jedním z klíčových prvků je návrh na vytvoření silnějších politických a obchodních vazeb. Podle východního partnerství se Rada ve složení pro vnější vztahy v září dohodla, že pro všechny tři země jižního Kavkazu, včetně Gruzie, musejí být připraveny směry pro jednání o nových dohodách.
<P>
Navrhneme, aby nová dohoda s Gruzií zahrnovala mimo posílení našich politických vztahů také vytvoření rozšířené a komplexní zóny volného obchodu. Je důležité zmínit, že tato zóna by zajistila postupné sbližování gruzínského hospodářství s vnitřním trhem EU. Není potřeba připomínat, že si tento ambiciózní dlouhodobý cíl vyžádá také úsilí a podporu ze strany Gruzie zaměřené na provádění reforem. Jednání o rozšířené a komplexní zóně volného obchodu budou zahájena až po splnění nezbytných podmínek.
<P>
Dovolte mi dodat, že pokud jde o vztahy s Gruzií, dosahují naše opatření k zintenzivnění kontaktů mezi obyvatelstvem pokroku. Komise dokončila jednání o dohodě o usnadnění zavedení bezvízového režimu a zajištění zpětného přebírání osob, jejíž znění je k dispozici v Radě. Doufáme, že příslušné postupy budou moci být dokončeny co nejdříve.
<P>
Dámy a pánové, věřím, že všichni souhlasíme, že Gruzie je klíčovým hráčem v našem sousedství. Je tudíž nanejvýš důležité, abychom dodrželi své závazky vůči této zemi a pomohli jí při řešení řady výzev, s nimiž se potýká, zejména pokud jde o pokračování jejího programu reforem. Vzhledem k tomu, že Gruzie dosahuje skutečného pokroku při provádění politických a hospodářských reforem, bude docházet k prohlubování a sbližování vazeb mezi EU a touto zemí.
<SPEAKER ID="051" NAME="Ioannis Kasoulides">
jménem skupiny PPE. - Paní předsedající, bereme na vědomí zprávu o nezávislé vyšetřovací misi, jež nám byla předložena. Za takových okolností je velmi obtížné říci, kdo začal a kdo jen reagoval. Důležité však je, že rok po tomto konfliktu přetrvávají určité skutečnosti, které porušují mnoho zásad, jež je Evropská unie povinna podporovat.
<P>
Zaprvé, jak jste pane komisaři řekl, existuje zásada podpory územní celistvosti Gruzie. Žádné naše diplomatické a jiné kroky by nikdy neměly podporovat jednostranná vyhlášení nezávislosti či separatismus. Stav dosažený použitím síly není a nikdy nemůže být přijatelný.
<P>
Zadruhé, vysídlené osoby mají právo navrátit se do svých domovů a ke svému majetku - jedná se o základní svobodu pohybu, jak jste řekl, svobodu překračovat dělicí čáru. Vlastnictví a usazování by mělo být v centru našich politik a je nutné projevit iniciativu pro řešení těchto otázek týkajících se humanitární situace a lidských práv, a to nezávisle na výsledku jakékoli politické dohody.
<P>
Zatřetí, válka v Jižní Osetii prokázala, že neexistuje nic jako zamrzlý konflikt. Pojem zamrzlý v sobě nese prvek usmíření. Nedostatečný zájem na straně mezinárodního společenství by mohl vést k zakonzervování situace a nevyřešený konflikt je potenciální hrozbou pro mír a stabilitu. Rok po konfliktu ještě jednou zdůrazňuji úspěchy Evropské unie a francouzského předsednictví při dosahování rychlého příměří a úspěchy pozorovatelské mise. Přítomnost evropských pozorovatelů je zárukou, že ani jedna strana nemůže od nynějška svévolně tvrdit, že s projevy nepřátelství začala druhá strana. Úsilí by nyní mělo být namířeno směrem k politické dohodě, ať je jakkoli obtížná, a mělo by být podpořeno pokračování politických jednání zahájených v Ženevě bezprostředně po válečném konfliktu.
<P>
Podporujeme úsilí o novou dohodu o přidružení v rámci východního partnerství, která jde nad rámec obchodních a investičních příležitostí. Podporujeme rovněž dohodu o usnadnění postupů pro vydávání krátkodobých víz a o zpětném přebírání osob mezi Evropským společenstvím a Gruzií, a jsme spokojeni s balíčkem pomoci po ukončení konfliktu, který dobře funguje.
<SPEAKER ID="052" NAME="Zoran Thaler" LANGUAGE="SL">
Paní předsedající, dámy a pánové, zástupci Komise, vítáme nestranné a nezávislé vyšetřování gruzínského konfliktu z roku 2008, které provedla mezinárodní vyšetřovací mise vedená švýcarskou diplomatkou Heidi Tagliaviniovou a zprávu o tomto vyšetřování. Předtím, než v Jižní Osetii vypukly v noci ze 7. na 8. srpna 2008 nepokoje, které si vyžádaly mnoho civilních obětí, jsme byli svědky měsíců provokace ze všech stran. Ruská vojenská intervence, včetně invaze do Gruzie, byla nepřiměřená a neodůvodněná. Obě strany konfliktu nesou vinu za porušování mezinárodního humanitárního práva, což bylo potvrzeno také touto zprávou a různými organizacemi, jako je Human Rights Watch.
<P>
Co musíme udělat nyní? Rusko musí plně respektovat mírovou dohodu. Nejprve se musí stáhnout z oblastí, jež od 7. srpna 2008 okupuje. Mělo by umožnit okamžitý, volný a neomezený přístupu do Jižní Osetie členům pozorovatelské mise EU a mezinárodním organizacím, včetně OSN, aby mohli dohlížet na příměří a poskytovat humanitární pomoc. Přibližně 25 000 až 30 000 Gruzínců v Jižní Osetii zůstává vysídleno a de facto orgány Jižní Osetie jim musejí usnadnit návrat do jejich domovů.
<P>
Územní celistvost Gruzie nesmí být zpochybněna. V této zemi se však objevují znepokojující známky autoritářství. Zneužívání právního systému prezidentem Saakašvilim, rostoucí nepřátelství vůči odlišným názorům, pokračující oslabování svobody slova a občasná konfrontační nacionalistická rétorika, to vše Gruzii poškozuje. Gruzie bude schopna návratu k proevropskému a demokratickému směřování a bude se moci stát zemí atraktivní pro jiné země regionu, pouze pokud bude podporovat ideály, k nimž se přihlásila během Růžové revoluce. Všechny zúčastněné strany by měly bona fide využít možností, která skýtají ženevská jednání. Situací na Kavkaze je potřeba se vážně zabývat na příštím summitu EU-Rusko.
<SPEAKER ID="053" NAME="Kristiina Ojuland">
jménem skupiny ALDE. - (ET) Paní předsedající, dámy a pánové, jménem Skupiny Aliance liberálů a demokratů pro Evropu mám tu příležitost vyjádřit panu zpravodajovi souhlasné stanovisko. Tato zpráva má mimořádně velký význam, i když pouze vyvrací rozšířený mýtus - mýtus šířený Ruskou federací -, že tuto válku začala Gruzie. Zároveň je tato zpráva vyvážená a kritizuje obě strany konfliktu, a dokonce uvádí, že ani jedna ze stran nemohla konfliktu předejít. Zpráva je jistě důležitá, protože velmi jasně uvádí skutečnost, že Ruská federace - od samého počátku konfliktu - organizovala výcvik na území Jižní Osetie a poskytla jejímu obyvatelstvu vojenskou technologii a také další vojenské vybavení.
<P>
Dalším zásadním momentem v této zprávě je zcela jistě otázka "pasportizace", kterou Ruská federace provádí po mnoho let v Abcházii i Jižní Osetii, čímž se dostává do rozporu s mezinárodním právem, nemluvě o podkopávání dobrých sousedských vztahů. Ačkoli zpráva velmi jasně říká, že tato pasportizace neučinila z obyvatel žijících v Jižní Osetii či Abcházii občany Ruské federace, jsou tito obyvatelé stále gruzínskými občany pouze de jure, a také proto tvrzení Ruské federace, že pouze chránila své občany v Jižní Osetii nebo posílala své lidi na jejich ochranu, zcela jistě neobstojí. Jinou důležitou částí zprávy je jistě zmínka o etnických čistkách v gruzínských vesnicích na území Jižní Osetie. To je velmi důležitý moment. Zpráva však bohužel nezmiňuje etnické čistky prováděné Ruskou federací v Abcházii od roku 1991, kdy bylo z důvodu vyhlášení nezávislosti Gruzie téměř čtvrt milionu Gruzínců nuceno opustit svou zemi.
<P>
Nakonec bych, paní předsedající, ráda řekla, že nejdůležitější ze všeho je samozřejmě skutečnost, že je ve zprávě poukázáno na to, že je nutné respektovat nezávislost, autonomii, suverenitu a územní celistvost Gruzie. Dnešní otázka pro nás zní, zda je toho skutečně možné dosáhnout, a jelikož zanedlouho oslavíme 20 let od pádu Berlínské zdi, ráda bych se, dámy a pánové, zeptala, kdy budeme moci oslavit sjednocení Abcházie a Jižní Osetie s Gruzií?
<SPEAKER ID="054" NAME="Ulrike Lunacek">
jménem skupiny Verts/ALE. - Paní předsedající, chtěla bych se připojit k předchozím řečníkům a vřele poblahopřát paní Tagliaviniové a jejímu týmu ke zprávě, kterou se jim podařilo předložit.
<P>
Tato zpráva velmi jasně uvádí, že obě strany nesou odpovědnost za vyhrocení situace až ke konfliktu, který nakonec propukl v srpnu 2008. Je jasné, že Rusko již před tím upevňovalo svou vojenskou přítomnost v Jižní Osetii, jež byla gruzínským územím. Je však také jasné, že tyto provokace vedly k přehnané reakci gruzínského prezidenta Saakašviliho. Je důležité, že zaznělo, že odpovědnost nesou obě strany, a my se nyní musíme zabývat tím, jak se věci mohou vyvíjet v budoucnu. V tom spočívá velký přínos této zprávy. Jsem rovněž zcela zajedno s každým, kdo říká, že je nezbytné respektovat územní celistvost Gruzie a všech zemí. Je nutné dodržovat mezinárodní právo.
<P>
Je však také důležité podívat se na některé z příčin: při vzniku tohoto konfliktu sehrálo roli útočné, xenofobní a nacionalistické vyjadřování. Jinou věcí je otázka, co bude EU dělat nyní. Máme pozorovatelskou misi, která je důležitá, avšak která musí mít v Gruzii přístup ke všem stranám, aby mohla poskytnout podporu vysídleným osobám a ostatním.
<P>
Během naší nynější diskuse - člen Komise navrhl přejít k zóně volného obchodu s Gruzií a Parlament bude diskutovat o makrofinanční pomoci pro Gruzii - je jasné, že EU musí rovněž zvážit stanovení podmínek pro Gruzii, jako je například omezení jejího vojenského rozpočtu. Rozpočet na obranu byl v minulých letech navyšován, čímž se omezovaly jiné oblasti rozpočtu, jako jsou sociální věci, občanská společnost a svoboda sdělovacích prostředků. EU toto musí sledovat velmi bedlivě. Stručně řečeno, je důležité, aby úsilí EU o podporu zmírňování útočného vyjadřování a finanční pomoc byly doprovázeny podmínkami.
<SPEAKER ID="055" NAME="Milan Cabrnoch" LANGUAGE="CS">
Vážená paní předsedající, kolegyně a kolegové, jménem politické skupiny ECR i jménem delegace Evropského parlamentu pro spolupráci s parlamentem Gruzie, které předsedám, vítám zprávu, kterou Komise předkládá. Zpráva je důvěryhodná, ani jedna ze stran konfliktu ji nezpochybnila. Situaci v Gruzii pečlivě sledujeme a sledujeme také informace o přípravě členství Gruzie v NATO. Jednoznačně podporujeme územní celistvost a svrchovanost Gruzie jako nezávislého státu. Nemůžeme přijmout představu o tom, že by se Gruzie či jiné země měly nacházet v oblasti výlučného zájmu Ruské federace či kterékoli jiné země. v souvislosti s válečným konfliktem, který v Gruzii proběhl před rokem, sledujeme s velkým znepokojením situaci zejména v Jižní Osetii. Jsme znepokojeni stavem dodržování dohod o zastavení bojů, a zvláště znepokojeni situací uprchlíků, kteří byli nuceni opustit své domovy a nemohou se do nich vrátit. Humanitární pomoc Evropské unie se bohužel v současné době do oblastí Abcházie a Jižní Osetie nedostává. V těchto oblastech trpí jak etničtí Gruzínci, tak ostatní obyvatelé. A v těchto oblastech k naší velké lítosti nemohou pracovat ani nezávislí míroví pozorovatelé vyslaní do Gruzie Evropskou unií.
<P>
Zpráva konstatuje, že obě strany konfliktu porušily mezinárodní právo. Naší úlohou není soudit, nicméně ze zprávy vyplývá, že kroky Ruské federace výrazně přesahují obecnou představu o nutné obraně. Velice nás znepokojují informace o etnických čistkách a násilí proti civilnímu obyvatelstvu, které podle zprávy proběhlo jak během konfliktu, tak i po jeho skončení. V další práci meziparlamentního výboru budeme podporovat okamžité ukončení veškerého násilí, okamžité uvolnění blokád, které brání doručování humanitární pomoci těm, kdo ji skutečně potřebují, a přístupu mezinárodních mírových pozorovatelů, a maximální zmírnění dopadu konfliktu na nevinné civilní obyvatelstvo. Budeme podporovat veškeré kroky, které povedou k ukončení konfliktu a k obnovení územní celistvosti a svrchovanosti Gruzie.
<SPEAKER ID="056" NAME="Bastiaan Belder" LANGUAGE="NL">
Paní předsedající, velmi hodnotná zpráva vyšetřovací mise o ozbrojeném konfliktu v Gruzii z léta 2008 uvádí, že "není vítězů". Tento závěr nesdílím.
<P>
Vítěz samozřejmě byl a je: Rusko. S pomocí gruzínského prezidenta Kreml dokončuje, rozhodně a vojenskými prostředky, politické připojení Abcházie a Jižní Osetie. Tím, kdo prohrál, je gruzínský stát, ačkoli může sám sebe utěšovat podporou ruské ortodoxní církve, která nadále tvrdí, že Abcházové a Jihoosetové jsou gruzínskými občany. Rád bych zdůraznil tento chvályhodný postoj moskevského patriarchátu, který, jak jsem si jist, je příkladem, jež by měly váhající členské státy následovat.
<P>
Mise pod vedením paní Tagliaviniové správě kritizuje hromadné poskytování ruských pasů gruzínským občanům v Abcházii a Jižní Osetii, neboť to považuje za čin proti mezinárodnímu právu. Takové porušování gruzínské svrchovanosti v současné době přesně odráží porušování ukrajinské národní svrchovanosti na Krymu, kde Rusko vystavuje volně nové pasy ukrajinským občanům.
<P>
Evropská unie by si proto měla vzít ze zprávy paní Tagliaviniové důležité politické ponaučení, a sice, že by měla aktivně pomáhat Kyjevu v obraně její národní nezávislosti vůči jakékoli zemi, s níž sousedí. Evropské projekty na Krymu jsou pro to vynikající příležitostí a totéž platí pro Gruzii.
<SPEAKER ID="057" NAME="Franz Obermayr" AFFILIATION="NI">
Paní předsedající, konflikt na Kavkaze z roku 2008, tzv. pětidenní válka, byl politováníhodným ozbrojeným vojenským konfliktem mezi Gruzií a Ruskem na gruzínském území a postihl také tzv. odpadlické provincie Jižní Osetii a Abcházii.
<P>
Vzhledem k tomu, že mezinárodní média bohužel často přinášela jednostranně zaměřené zprávy, pokud jde o fakta a pozadí války, bych rád vyjasnil řadu otázek. USA ostře odsoudily ruskou vojenskou akci, označily ji za zastrašování a demonstraci síly a obhajovaly postoj Gruzie. První věc, jíž je zde potřeba připomenout, je, že Rusko nebylo agresorem a pouze reagovalo na válku zahájenou panem Saakašvilim. Ten si byl plně vědom, že když provádí program opětovného sjednocení, čelí všemocnému protivníkovi, avšak počítal s tím, že mu NATO a USA budou krýt záda, a proto se rozhodl získat odpadlické provincie zpět za pomoci síly.
<P>
Ruská reakce byla bezpochyby přehnaná, avšak proběhla v souladu s mezinárodním právem v tzv. sebeobraně. Podpora USA vůči Gruzii tak zjevně neměla za cíl pouze chránit demokratické právo na sebeurčení, ale měla také - a to je nutné říci - vojenské a politické cíle, zejména proto, že Gruzie fungovala jako strategický závislý stát na Kavkaze u hranic s Ruskem.
<P>
Gruzínci by měli být opatrní, když umožňují USA, aby jim kryly záda. Vzpomeňte jen na Maďarsko v roce 1956, kdy USA, jak víme, opět nabídly svou podporu. Výsledek byl v každém případě zničující: Maďary v jejich boji za svobodu západní svět opustil.
<P>
Nakonec bych chtěl odkázat na zprávu ze 30. září 2009, v níž vyšetřovací komise vytvořená Radou ministrů EU podrobně objasnila, že důvody vycházející z mezinárodního práva, které Gruzínci uvedli pro ospravedlnění útoku, jsou neplatné.
<SPEAKER ID="058" NAME="Vytautas Landsbergis" AFFILIATION="PPE">
Paní předsedající, paní Heidi Tagliaviniová, vedoucí mise, napsala v samostatném shrnutí pro tisk následující komentář: "Je nutné říci, že konflikt z roku 2008 byl předvídatelný a bylo mu možné zabránit.(...) Mezinárodní společenství však hledělo jiným směrem, jako by vzdalo nejen vyřešení původního sporu, ale také udržení stále křehčího příměří." Kdo by chtěl podporovat rostoucí nejistotu a ozbrojené násilí s jasně se blížícím tragickým výsledkem?
<P>
Paní Tagliaviniová uvedla tři právní subjekty pro označení nerozhodného mezinárodního společenství: OSN, OBSE a Evropskou unii. Jako Evropský parlament nyní patříme k těm třem velkým pokrytcům, kteří vše viděli a o všem věděli, ale nechtěli zabránit nedávné krvavé fázi této sedmnáctileté války.
<P>
Také další hlavní závěry mise mají globální význam. Jsou to tyto: žádné další mírové mise ze sousedních zemí, neboť ty obvykle hájí určité oblasti (zones d'état), a nikoli mír. Měl by být zohledněn dopad politického a diplomatického nátlaku ze strany velmoci vůči malému a nepodřízenému sousedu, nemluvě o možné ztrátě důležitých součástí území v důsledku plíživé anexe. Není vítězů v tomto konfliktu. Je-li mezi těmi, kdo zcela prohráli, mezinárodní společenství, utrpěla kultura spolupráce.
<P>
Další dvě citace: "Zavedené zásady mezinárodního práva, jako je respektování svrchovanosti a územní celistvosti států, byly ignorovány.(...) Důsledkem je odklon od civilizovaných standardů politické interakce v Evropě."
<P>
(Předsedající řečníka přerušila)
<SPEAKER ID="059" NAME="Jelko Kacin" AFFILIATION="ALDE">
(SL) Paní předsedající, pane komisaři, v září minulého roku jsem měl příležitost osobně navštívit Tbilisi. Otázka územní celistvosti a stability Gruzie je úzce spjata se stabilitou celého regionu, jehož dějiny jsou bohužel stabilně nestabilní. Neexistuje jediná pravda, pravd je několik a často si vzájemně odporují. Když politici, jež přijímají rozhodnutí, ztratí soudnost, jsou dopady nepředvídatelné a rozsáhlé. Přímé i nepřímé škody jsou obrovské, avšak důsledky postihnou v první řadě nevinné obyvatelstvo.
<P>
K úspěchu nemůže vést ani zásah významných mocností, ani podpora jedné či druhé strany. Potřebujeme učinit kroky k obnovení a posílení důvěry, která v současnosti neexistuje. Kavkaz je složitým regionem a má, stejně jako Balkán, bohatší historii, než jakou je schopen strávit a s jakou se schopen se vyrovnat. Uspěchaná rozhodnutí a xenofobie nikdy nebudou cestou k úspěchu. Ačkoli nedodržování práv a legitimních svobod menšin jsou hlavní příčinou konfliktu, mají tyto důvody širší základy a patří k nim i příčiny hospodářské povahy, v první řadě energie a geopolitika. Geopolitika však vyžaduje, aby významné mocnosti jednaly odpovědně, neboť tam, kde se válejí sloni, roste jen málo trávy. Musíme tyto slony poučit, že všechna tráva není jejich, a že nikdy jejich nebude.
<SPEAKER ID="060" NAME="Paweł Robert Kowal" AFFILIATION="ECR">
(PL) Paní předsedající, domnívám se, že tato rozprava se začala zabývat především léčbou příznaků, jež jsou důsledkem závažné situace v Gruzii. Gruzie je v současné době zemí, kde se rozhoduje o pověsti Evropské unie jakožto velkého hráče na mezinárodní scéně. Pravdou na celé věci je, že nikdo nepřijal plán pana Sarkozyho, který již byl odložen do historických archivů, že Rusko trvá na vojenské integraci Abcházie a Osetie a že co se týká situace v Gruzii, nebude Evropská unie schopna získat status mocnosti, jejíž slovo budí respekt. Nejlepším důkazem toho je skutečnost, že komisařka Ferrero-Waldnerová není na dnešní rozpravě přítomna a že postoje Komise představuje pouze pan Orban. Paní Wallisová se zjevně nedomnívá, že by tato oblast byla dostatečně důležitá, soudě podle přísných limitů pro řečnickou dobu, které pro tuto záležitost stanovila.
<SPEAKER ID="061" NAME="Csaba Sógor" AFFILIATION="PPE">
(HU) Toto je otázka, která se týká významných mocností, ačkoli se jedná situaci v oblasti lidských práv. Jako figurky ve hře velmocí jsou obětmi této situace civilisté, menšiny a demokracie. Tam, kde se jedná o oddělení a rozdělení, je bezpečnost nahrazena nejistotou a namísto vyjednávání hovoří zbraně. Co je možné udělat? Evropská unie musí prokázat určitou míru důvěryhodnosti. I ve Francii, Rumunsku, Řecku a na Slovensku musí EU přijmout politiku v oblasti menšin, která menšinám zaručí právo na užívání jejich mateřského jazyka, podpoří jejich kulturu a dá jim více autonomie. Klíč k situaci v Rusku, Gruzii, Jižní Osetii a Abcházii leží v rukou EU. EU musí přijít s řešením a být schopna jít těmto zemím příkladem.
<SPEAKER ID="062" NAME="Charles Tannock" AFFILIATION="ECR">
Paní předsedající, je sice skutečně pravda, že prezident Saakašvili zahájil v roce 2008 útok na Jižní Osetii, došlo k němu však až po provokaci zahrnující hospodářské sankce a hromadění ruských jednotek na okupovaných územích.
<P>
Zpráva podle mého názoru neodráží plně skutečnost, že došlo k nepřiměřené reakci ruských sil, která zahrnovala bombardování civilních oblastí Gruzie, například Gori, a umožnila systematické vysídlování Gruzínců z Jižní Osetie a okupaci gruzínského území abcházskými jednotkami.
<P>
Panu Saakašvilimu dle mého názoru opravdu chyběla jistá umírněnost, když se pokoušel o opětovné získání kontroly nad suverénním gruzínským územím, a udělal obrovskou politickou chybu - byť se jednalo o gruzínské suverénní území. Rusko je však nyní rozhodnuto vytvářet nelegálně sféru vlivu v jiných zemích ve svém sousedství, v tzv. "blízkém zahraničí", ačkoli se samozřejmě jedná o suverénní území, která by měla být v mezinárodním právu respektována.
<SPEAKER ID="063" NAME="Tunne Kelam" AFFILIATION="PPE">
Paní předsedající, z tohoto konfliktu lze vyvodit jeden závěr, a to ten, že mezinárodní společenství po příliš dlouhou dobu a příliš ochotně souhlasilo s existencí tzv. zamrzlých konfliktů, které lze, jak uvedl můj kolega pan Kasoulides, postavit na úroveň appeasementu. Ústřední skutečností tohoto konfliktu je, že Gruzie nenapadla ruské území, zatímco Rusko napadlo území gruzínské, a to obrovskou vojenskou silou, a chystalo se obsadit hlavní město. Bylo to bezprecedentní porušení mezinárodního práva, které narušuje důvěryhodnost Ruska jako spolehlivého partnera.
<P>
Vzhledem k tomu, že reakce na tuto invazi byly nejednoznačné, může se Rusko považovat za vítěze, což znamená, že jsou pravděpodobné další podobné agrese, např. na Krymu nebo dokonce v oblasti Baltského moře. Proto potřebujeme, aby se EU jasně zavázala k přítomnosti v Gruzii a k zaručení její svobodné volby a územní celistvosti. Přítomnost EU v této zemi bude nanejvýš důležitá.
<SPEAKER ID="064" NAME="Leonard Orban">
člen Komise. - (RO) Chtěl bych být velmi stručný a začít tím, že, jak uvedlo mnoho řečníků, zásada územní celistvosti Gruzie je klíčová pro kroky, které podnikáme. Jedná se o zásadní otázku, již máme na paměti při každém opatření, které přijímáme.
<P>
Chci jasně říci, že Komise bude nadále v mnoha různých oblastech podporovat spolupráci a vztahy s Gruzií, aby této zemi umožnila dosáhnout pokroku a přiblížit se Evropské unii. Tato podpora a toto úsilí se budou týkat, jak bylo řečeno, mnoha oblastí.
<P>
Budeme nadále přítomni na jednáních v Ženevě, kde se odehrává politický dialog, do nějž jsou zapojeny všechny zúčastněné strany. To je zásadní pro vyřešení této situace. Budeme také pokračovat v poskytování pomoci vysídleným osobám. Nacházíme se rovněž v procesu zahajování jednání o dohodě o přidružení, včetně dohody o volném obchodu, jež samozřejmě zahrnuje otázky spojené se zjednodušením vízového režimu.
<P>
Rád bych na závěr uvedl, že při přípravě těchto jednání samozřejmě požadujeme, aby orgány v Gruzii splnily určité podmínky a povinnosti související s právním státem a základními právy, a zcela jistě také další hospodářské podmínky a podmínky související s obchodní výměnou.
<SPEAKER ID="065" NAME="Předsedající">
Rozprava je ukončena.
<P>
(Zasedání bylo přerušeno v 10:55 a znovu bylo zahájeno v 11:05)
<P>

<SPEAKER ID="068" NAME="Ana Gomes" AFFILIATION="S&amp;D">
(PT) Pane předsedo, podle článku 151 jednacího řádu, který se týká osobních prohlášení, bych chtěla říci, že se domnívám, že v pozměňovacích návrzích k rozpočtu, jež se týkají nucených potratů a které předložili pan Deva a pan Szymański, je mé jméno zneužíváno. Pozměňovací návrh, na nějž odkazuji a který jsem předložila ve stanovisku ke zprávě nazvané "Zvláštní místo pro děti v rámci vnější činnosti EU", zní následovně. Cituji:
<P>
"žádá Unii, aby rozhodně usilovala o odstranění všech forem diskriminace dívek (již od početí) a aby poskytla dostatečné zdroje na boj proti nerovnostem, které z této diskriminace vyplývají."
<P>
(PT) Můj návrh je zaměřen na ochranu dívek proti diskriminaci před narozením, tedy před selektivními potraty na základě pohlaví, avšak cílem tohoto návrhu není zabránit veškeré činnosti spojené s ukončením těhotenství.
<P>
Znění i účel mého návrhu jsou odlišné od znění a účelu pozměňovacích návrhů k rozpočtu, jež předložili pan Deva a pan Szymański. Není proto správné vytvářet mezi nimi spojitost, a tím méně uvádět v tomto ohledu mé jméno, což je podle mého názoru odsouzeníhodný pokus o politickou manipulaci.
<P>
Budu hlasovat proti pozměňovacím návrhům č. 727, 732 a 734, jež předložili pan Deva a pan Szymański.
