<CHAPTER ID="020">
Výsledky Konference o změně klimatu (Bali) (rozprava) 
<SPEAKER ID="164" NAME="Předseda">
Dalším bodem jsou stanoviska Rady a Komise ohledně výsledků Konference o změně klimatu konané na Bali.
<SPEAKER ID="165" NAME="Janez Podobnik">
úřadující předseda. - Je mi ctí být zde dnes s vámi a jako předseda Rady Vám předložit zhodnocení výsledků Konference o změně klimatu, která se konala na Bali. Velmi mě těší fakt, že Evropský parlament se aktivně zapojil do debat o změně klimatu. Konference na Bali se také zúčastnila delegace Evropského parlamentu vedená místopředsedou Parlamentu panem Vidal-Quadrasem a složená z několika významných zástupců Parlamentu.
<P>
Rád bych rovněž vyjádřil podporu první průběžné zprávě o změně klimatu, která byla předložena Výboru pro změnu klimatu minulé pondělí. Dámy a pánové, jak víte, poslední dny konference probíhaly, abych tak řekl, ve vzrušené atmosféře nejistoty. Když se zdálo, že jednání selžou a nebude dosaženo dohody, zasáhl generální tajemník Organizace spojených národů pan Ban Ki-moon a jeho zásah byl důležitý.
<P>
Důkazem složitosti vyjednávání je fakt, že byla o den prodloužena a že poslední dva dny probíhala i v noci. Výsledkem konečné dohody bylo rozhodnutí o dlouhodobé spolupráci v rámci úmluvy s názvem Akční plán z Bali. V souladu s tímto dokumentem začnou vyjednávání již v březnu nebo dubnu a koncem příštího roku by měla vést k celosvětové dohodě o zastavení klimatické změny po roce 2012.
<P>
Dovolte, abych zmínil některé základní prvky této dohody: předně tu část, která se týká mezinárodních opatření pro zlepšení, tedy snížení emisí. Tato dohoda zdůrazňuje, že všechny vyspělé země musí vyvíjet srovnatelnou snahu o snížení emisí. To znamená, že do plánu snížení emisí budou zařazeny i Spojené státy americké. Zde musíme zdůraznit, že narozdíl od Kjótského protokolu pro roky 2008-2012 tento plán nevyčísluje žádné závazky.
<P>
Druhá část spočívá v tom, že rozvojové země se budou na snižování emisí podílet v rámci udržitelného rozvoje. V této oblasti je velmi důležitá podpora vyspělých zemí v podobě přenosu technologie a přiměřených financí. Zmírnění dopadů klimatické změny bude zahrnovat také podporu a opatření proti mýcení a ničení lesních ploch v rozvojových zemích, jež významně přispívají k celosvětovým emisím skleníkových plynů.
<P>
Třetí prvek tkví ve zdokonalení opatření pro přizpůsobení, která mají zahrnovat mezinárodní spolupráci. Čtvrtý obsahuje zdokonalení opatření pro rozvoj a přenos technologií, které umožňují přizpůsobení a zmírnění zároveň s ekonomickým rozvojem. Pro účinné zmírnění a přizpůsobení se klimatickým změnám je nezbytné zajistit rozvojovým zemím snazší přístup k technologiím šetrným k životnímu prostředí. Páté rozhodnutí souvisí se zdokonaleným financováním a investováním do zmírnění klimatické změny. To předpokládá podporu rozvojovým zemím, aby mohly zavést vnitrostátní opatření pro zmírnění a přizpůsobení se klimatické změně.
<P>
Pod záštitou nové, k tomuto účelu založené pracovní skupiny pro dlouhodobou spolupráci v rámci Úmluvy se uskuteční další vyjednávání. Již tento rok se skupina sejde čtyřikrát. Vyjednávací proces bude intenzivní a ze strany vyjednávajících bude vyžadovat značné úsilí. Současná vyjednávání vztahující se k závazkům vyspělých zemí, které podepsaly Kjótský protokol, budou pokračovat. Tato vyjednávání by rovněž měla být uzavřena ke konci příštího roku. Budou probíhat paralelně s akčním plánem z Bali.
<P>
Podle našeho názoru jsou rozhodnutí přijatá na konferenci na Bali přiměřená. Obsahují základní prvky, které jsou předmětem naší snahy v rámci Evropské unie. Mezi největší úspěchy konference patří začlenění vyspělých i rozvojových zemí do společného snižování emisí. Oceňujeme rovnost celkového přizpůsobení. Očekáváme, že akční plán z Bali nám pomůže dostat se z mrtvého bodu v oblasti přenosu technologií šetrných ke klimatu do rozvojových zemí.
<P>
Dámy a pánové, konference nám poskytla široký rámec pro další vyjednávání. Tato dohoda je v jistém smyslu tím nejlepším, čeho se dalo dosáhnout vzhledem k současném stavu celosvětového konsenzu. Budoucí vyjednávání budou technicky a politicky velmi náročná. Zastáváme názor, že pokud se nám podaří udržet trend, který se projevil v posledním roce, kdy se téma změn klimatu dostávalo do popředí na politickém programu, budou výsledky těchto vyjednávání velkým přínosem.
<P>
Abychom dosáhli účinné mezinárodní dohody, budeme potřebovat výdrž a trpělivost stejně jako značnou dávku politické vůle. Někdy se ta nejpotřebnější opatření podaří přijmout jako poslední.
<SPEAKER ID="166" NAME="Stavros Dimas">
člen Komise. - (EL) Paní předsedkyně, dámy a pánové, dovolte mi, abych začal tím, že vám poděkuji za tuto příležitost debatovat jak o závěrech konference o změně klimatu konané koncem loňského roku na Bali, tak o plánech ohledně toho, co nastane, až dojde k dohodě po zahájení vyjednávání.
<P>
Nejprve bych rád vyjádřil svůj obdiv k tomu, jak aktivní úlohu zde sehrál Evropský parlament a jakou podporu poskytl před konferencí i během ní. Kontakty a schůzky, jež jsme měli s vaší delegací během konference, se ukázaly jako obzvláště přínosné. Zejména bych rád zdůraznil, jak důležitou roli měl Evropský parlament při poskytování informací úředníkům z jiných zemí. Nepochybně potřebujeme vzájemnou podporu, abychom mohli komunikovat a ještě více posilovat pozici EU, což je rozhodující prvek pro udržení naší vůdčí role. To bylo obzvláště užitečné na Bali a v dalších dvou letech se to projeví ještě více.
<P>
Co se týče samotných závěrů konference na Bali, rád bych začal tvrzením, že konference byla bezvýhradně úspěšná vzhledem k tomu, že na počátku vyjednávání všechny významné země dospěly k dohodě o klimatické změně na období po roce 2012. Tato dohoda bude dokončena v roce 2009 a pokryje veškeré základní oblasti, na nichž EU pevně trvá.
<P>
Tudíž máme základ a tolik potřebný podnět k zahájení vyjednávání v zájmu dosažení dohody ohledně změny klimatu. Naším cílem je dohoda, která povede k rázným omezením celosvětových emisí, v první fázi do roku 2020, a poté ke stále větším omezením. Jsme proto spokojeni s celkovým výsledkem z Bali, který je v plném souladu s našimi společnými cíli.
<P>
Účast Spojených států v diskusích na Bali je jasnou známkou toho, že hodlají ve vyjednáváních hrát aktivní roli. Ovšem stejně důležitý jako rozhodnutí přijaté na Bali je důraz, který byl poprvé dán na to, jak je důležité, aby aktivní opatření přijaly i rozvojové země.
<P>
Vůdčí role, neřkuli role prostředníka, kterou zastávala EU, spolu s citlivým a konstruktivním vkladem některých rozvojových zemí, jako je Brazílie či Jižní Afrika, byly klíčové faktory pro dosažení tohoto výsledku. Od teď je naším cílem dosažení dohody ohledně budoucího rámce pro změnu klimatu na konferenci smluvních stran v Kodani v roce 2009. Samozřejmě je naším cílem také naplnění našich ambicí založených na vědeckých poznatcích.
<P>
Je nepochybné, že cesta do Kodaně bude dlouhá a obtížná. EU především musí dále hrát vůdčí úlohu tak, jak se jí to dařilo při přípravách na konferenci na Bali; v úvodu konference vyložila karty na stůl, ukázala nám, jakým směrem se máme vydat, a ještě před začátkem hlavní konference přesvědčila ostatní o svých stanoviscích. EU výrazně ovlivnila pozitivní závěr konference. Toto musíme mít na paměti při přípravách kodaňské konference.
<P>
Návrhy komise přijaté minulý týden v balíčku opatření ohledně změn klimatu a obnovitelných zdrojů energie jsou právě takové; dokazují, že EU je odhodlána postupovat kupředu. Spoléhám na vaši podporu a odhodlání schválit v rámci právě započatého legislativního postupu balíček opatření ještě před skončením volebního období a dlouho před konferencí v Kodani. V příštích dvou letech skutečně musíme setrvat ve vytváření velkého politického tlaku v této otázce, neboť v roce 2007 se ukázal jako obzvláště účinný. Musí se využít každá příležitost, aby zájem o tuto problematiku nepolevoval, a to jak na evropské úrovni, tak zejména na úrovni mezinárodní.
<P>
Máme-li dosáhnout dohody před koncem roku 2009, je zřejmé, že budeme muset těsněji a strategičtěji spolupracovat se svými předními partnery. To platí zejména o našich partnerech z vyspělých zemí, neboť je musíme přimět, aby projevily větší ochotu k ráznějším opatřením pro výrazné omezení emisí. Bez takových snah bude velmi těžké přesvědčit rozvojové země, aby se zavázaly k dalším krokům. Proto musíme využít všech dostupných mezinárodních fór, včetně summitů G8, setkání velkých ekonomik a dvoustranných jednání, abychom zajistili jejich souhlas a namířili je tímto směrem.
<P>
Všichni víme, že některé naše partnery bude těžké přesvědčit. Je zde stále velká neochota ze strany Spojených států. Na druhou stranu také víme, že dochází k pokroku na vnitrostátních úrovních, v obchodních kruzích a obecněji ve způsobu, jak se formuje veřejné mínění o této problematice. Jak vidíme v současných presidentských primárkách v USA, změna klimatu už se stala ústřední otázkou politické diskuse.
<P>
Klima a energie budou patřit k hlavním bodům programu letošního summitu G8, jemuž bude předsedat Japonsko. Očekává se, že pomůže nejen představit hlavní a významnou politiku, ale také zajistit cenné příležitosti, které musí být dobře využity k výměně názorů s našimi partnery z průmyslově vyspělých států. V tuto chvíli se v Japonsku odehrává živá diskuse o změně klimatu. Využijme této příležitosti ke sblížení s našimi partnery a k dokázání, že naše záměry nejsou v rozporu s ekonomickým rozvojem nebo konkurenceschopností.
<P>
Dovolte mi, abych promluvil o souběžných postupech. Organizace spojených národů patrně dále povede hlavní fórum ohledně dohody o změně klimatu pro období po roce 2012, kdy bude třeba dosáhnout závěrečné dohody. Konkrétněji, vzhledem k omezeným zdrojům a dostupným prostředkům a také k velmi krátké době, která zbývá, musíme zajistit, aby všechna tato mezinárodní fóra a akční plány fungovaly strategicky tak, aby podporovaly a doplňovaly akční plán OSN, aniž by ho jakkoli ohrožovaly. Zkrátka si nemůžeme dovolit zdvojovat úsilí nebo ztrácet čas, když se akční plán již do jisté míry rozvinul.
<P>
Rovněž potřebujeme těsněji spolupracovat s našimi partnery z rozvojových zemí, abychom důkladně naplánovali jejich účast a příspěvek k budoucí dohodě. Jak bylo zřejmé také na Bali, středem vyjednávání bude otázka rozvoje: proto naším největším úkolem bude rozvíjet vzájemnou důvěru. Rozvojové země, alespoň ty nejpokročilejší, jsou ochotny podniknout kroky. K tomu však dojde pouze za předpokladu, že vyspělé země splní své existující i nové závazky na snížení emisí. Vyspělé země rovněž musí rozvojovým zemím umožnit přístup k technologiím či, obecněji, k financím.
<P>
Proto musíme těsně spolupracovat s nově se rozvíjejícími ekonomikami, abychom našli nejlepší kombinaci postupů a podnětů, kterými zajistíme výraznou účast těchto ekonomik, což povede k ještě většímu úsilí z jejich strany po roce 2020. Dvoustranná spolupráce a dialog s důležitými zeměmi, jako jsou Čína a Indie, budou mít stěžejní význam.
<P>
Konečně bych rád řekl, že balíček opatření ohledně klimatu a energie je důkazem našeho rozhodnutí pokročit od slov k činům; také ukazuje, že se tak dá učinit spravedlivou a ekonomicky účinnou cestou, jejímž výsledkem bude spokojenost na všech stranách. Věřím, že toto je nejlepší způsob, jak své partnery můžeme pozitivně ovlivnit.
<SPEAKER ID="167" NAME="Karl-Heinz Florenz">
jménem skupiny PPE-DE. - (DE) Paní předsedkyně, komisaři, vyslali jste na Bali vynikající skupinu. Pracovala velmi tvrdě, proto vás žádám, abyste svému personálu vyjádřili dík. Jako evropský patriot věřím, že skutečný úspěch konference na Bali spočívá v naprosto zásadních rozhodnutích, která přijala Evropská unie loni v březnu ve prospěch tří opatření na 20% snížení, což je základ, na němž budou v následujících letech stát naše životy na tomto kontinentě.
<P>
Nehodlám se zabývat všemi úspěchy, jež byly na Bali dosaženy, protože moji kolegové poslanci je nepochybně znají. Těší mě, že kromě pokroku se Spojenými státy jsme dokázali zajistit, že vedle 38 zemí, které již podepsaly Kjótský protokol, se nyní zavázaly k činům země G-77, místo neustálého naříkání, že každá vláda čeká, až něco udělají ostatní. Tato hra na kočku a myš skončila. A tohoto průlomu bychom mimochodem nemohli dosáhnout bez pomoci Spojených států.
<P>
Dovolte mi, pane komisaři a úřadující předsedo, abych řekl pár slov o záležitostech, kterými se v této rozpravě zabýváme. Na Bali jsme zjistili, že nestačí zaměřit všechny naše diskuse na CO2. Domnívám se, že potřebujeme debatu o udržitelnosti rozšířit o další otázky, a také vyšlo najevo, že zde není jen krize klimatu, ale také krize surovin, ale i toto se dá proměnit ve výhodu.
<P>
Domnívám se, že musíme mnohem těsněji spojit koncept udržitelnosti s našimi cíli na tomto poli v zájmu zvýšení povědomí. To mě ovšem, pane úřadující předsedo, přivádí přímo k Radě. Již nyní pozorujeme, že členské státy se začínají vyhýbat plnění cílům 20/20/20 a snaží se podnikat vše možné, aby je nemusely plnit. Myslím, že když se spolu s námi budete snažit dosáhnout těchto cílů, budete čelit ohromné výzvě, protože až se přesuneme do Poznaně a potom do jiné severní země, budeme si muset stát za svým. Doufám, že Komise a Parlament zaručí další vývoj v této otázce.
<SPEAKER ID="168" NAME="Guido Sacconi">
jménem skupiny PSE. - (IT) Pane předsedo, dámy a pánové, nejprve bych rád řekl, že naprosto souhlasím s výroky, které před chvilkou přednesli ministr Podobnik a komisař Dimas. Jsou to výroky stále častější a zdá se, že brzy budeme schopni komunikovat jen pomocí pokývání a mrknutí, bez mluvení a bez tlumočníků, protože si velmi dobře rozumíme.
<P>
Souhlasím rovněž s tím, co pronesli ohledně skutečnosti, že dodatečné povinnosti, které si Evropská unie uložila během Konference na Bali, nás zavazují k tomu, abychom ke své roli přistupovali ještě promyšleněji než dříve. Nicméně dnes diskutujeme o konferenci na Bali a u tohoto tématu bychom se měli na chvilku zastavit, neboť, možná i zítra, budeme schvalovat usnesení, které se mi jeví jako velmi dobře připravené.
<P>
Nejvýstižnější výrok ohledně Bali, s nímž jsem se setkal, napsal pan de Boer, který, jak víte, je výkonným ředitelem Rámcové úmluvy. Psal o pádu "berlínské zdi klimatické změny". To mi připadá velmi příhodné, neboť, jak nám bylo připomenuto, na Bali byl poměrně přesně zmapován plán cesty do Kodaně. Konkrétně, a to bych rád zdůraznil, se probírala otázka přizpůsobení, dokonce ještě před rokem 2012, a také problematika zvýšeného financování. Odehrála se tu zvláštní diskuse o přenosu technologií, zahrnuta byla i otázka odlesnění, ale především, a to je pro mě nejdůležitější a nejslibnější téma, byla překonána bariéra - proto "berlínská zeď" - přílohy 1 mezi průmyslově vyspělými a rozvojovými zeměmi ve světě, který prošel změnou, v němž mnohé ze zemí, které byly rozvojové, nyní zažívají obrovský růst.
<P>
Stručně řečeno, hra na přehazování horkého bramboru mezi USA, Indií a Čínou, aby se všechny strany vyhnuly povinnosti cokoli udělat, byla, dá se říci, odhalena, a tudíž nastala příležitost, kdy náročná vyjednávání - a náročná nepochybně budou - mají naději na úspěšný výsledek.
<SPEAKER ID="169" NAME="Chris Davies">
jménem skupiny ALDE. - Paní předsedkyně, myslím, že pan ministr má pravdu v tvrzení, že můžeme být spokojeni s dohodou a že můžeme gratulovat těm, kteří se podíleli na jejím uzavření.
<P>
Nepodceňuji nesnáze, které nás čekají před konferencí v Kodani; mimo jiného - problematiky deštných lesů a přenosu technologií - je zde spousta nejrůznějších překážek.
<P>
Rovněž si musíme uvědomit, že ke změnám klimatu bude docházet v každém případě, ať je výsledek vyjednávání jakýkoli. V neděli jsem se zúčastnil bohoslužby u příležitosti Dne památky obětí holocaustu v Liverpoolu a napadlo mě, jak Evropa, jak naši lidé, jak naši politici odpovědí na to, že miliardy lidí po celém světě trpí akutním nedostatkem vody, že se stále více stěhují, stále více migrují po celé planetě? Jak na to zareagují? Kolik bigotnosti způsobí tento nevyhnutelný důsledek?
<P>
Musíme udělat, co je v našich silách. Vkládám velké naděje do obchodu s emisemi. Domnívám se, že se neustále zlepšuje, a myslím, že systém stanovící stropy obchodování s emisemi nám umožňuje se skutečně zbavit velké části plynů. Také se zlepšuje a podporuje technologie. Dnes odpoledne jsem se zúčastnil skvělé schůze ohledně snižování emisí CO2 z aut, kde se zdá, že tlak způsobený zavedením právních předpisů už mění postoje lidí a vytváří nové příležitosti. Možná dokonce budeme moci dosáhnout těchto cílů, aniž bychom potřebovali biopaliva. Ta můžeme přenechat elektrárnám.
<P>
A zachycování a ukládání uhlíku (CCS): zde si myslím, že bychom mohli mít skutečně ambicióznější cíle. Domnívám se, že bychom toto mohli možná o tři až čtyři roky uspíšit a pokusit se nastartovat realistické programy o dost dříve než v roce 2020.
<P>
Je třeba, aby se vlády na letošním jarním evropském summitu k těmto věcem pevně zavázaly. Ale ohledně evropského summitu bych také řekl: pokud jde o obnovitelné zdroje energie a úsporu energie - domnívám se, že zde bude pro vlády velmi snadné chybovat, nedostát slibům, zjistit, že dosáhnout nezbytných ústavních změn je politicky obtížné, a myslím, že je třeba, aby Komise vyvinula nejvyšší možný tlak, a na tyto případy jmenovitě upozornila, a aby zajistila, že členské státy dojdou k cílům, na nichž se nyní shodly.
<SPEAKER ID="170" NAME="Mirosław Mariusz Piotrowski">
jménem skupiny UEN. - (PL) Změny klimatu doprovázejí lidskou rasu celou historií. Nicméně podle názorů mnohých význačných vědců vliv člověka na tyto změny není příliš velký. Tento názor je například vyjádřen v otevřeném dopise, který zaslalo sto vědců z celého světa generálnímu tajemníkovi OSN. Zdá se, že Evropská unie si vůbec není vědoma této stránky věci a místo aby se snažila zmírnit faktory přispívající ke globálnímu oteplování, zvedá zbraně proti věcem, které nemají nic společného s lidskou činností.
<P>
Komise se nyní snaží uvalit na obyvatele Evropy velké výdaje za sny z vědecko-fantastické říše, vlastně spíš z fantastické než vědecké. Podle předběžných odhadů za tento projekt, jehož výsledky se možná projeví asi tak za 100 let, zaplatí každá rodina v průměru přes 50 eur za měsíc. Skutečným výsledkem ale bude zhoršení ekonomické situace nových členských států v příštích dvou letech. Takto dramatické snížení emisí CO2 způsobí výrazný propad například v Polsku, které získává energii především z uhlí.
<P>
Chtějí-li orgány Evropské unie zaujmout praktický postoj ke snížení emisí CO2, měly by začít u sebe. Dovolte mi, abych připomenul, že 20 000 tun oxidu uhličitého se vyloučí do atmosféry při zbytečných cestách na zasedání ve Štrasburku.
<SPEAKER ID="171" NAME="Satu Hassi">
jménem skupiny Verts/ALE. - (FI) Paní předsedkyně, dámy a pánové, konference na Bali byla úspěšná a můžeme být hrdí na to, jakou roli zde sehrála EU. Byly zde oficiálně zahájeny hovory o budoucnosti Kjótského protokolu a otevřela se všechna zásadní témata. Ani jediné nebylo vynecháno. Tudíž neuspěly Spojené státy ve snaze omezit budoucí vyjednávání, která jistě budou obtížná, jak zde již zaznělo.
<P>
Ovšem hlavní poselství, které teď Evropa může vyslat světu, je spojeno s naší vlastní politikou ohledně klimatu. Nejlepší způsob, jak můžeme urychlit tento náročný mezinárodní proces, je přijímat ambiciózní zákony o obchodování s emisemi, obnovitelných zdrojích a úsporách energie.
<P>
Jsem rád, že Komise minulý týden uznala ochranu klimatu jako pozitivní ekonomickou volbu - novou průmyslovou revoluci. Způsob, jak můžeme zůstat v čele vývoje technologie nové čisté energie, je klíčový pro naši ekonomickou budoucnost.
<P>
Také musíme chápat, že skutečným gordickým uzlem v oblasti mezinárodních vyjednávání o klimatu je spravedlnost. Nemůžeme zachránit planetu, pokud emise neomezí také velké rozvojové země. Mají-li toto přijmout, musí cítit, že každé vyjednané řešení je spravedlivé. Musíme být připraveni nějakým způsobem kompenzovat rozvojovým zemím fakt, že naše emise na hlavu jsou mnohokrát vyšší než ty jejich.
<SPEAKER ID="172" NAME="Dimitrios Papadimoulis">
jménem skupiny GUE/NGL. - (EL) Paní předsedkyně, komisaři, na poslední chvíli přijatý kompromis na Bali nám umožnil obrátit zrak ke konferenci v Kodani v roce 2009; rovněž odhalil sílu opozice, která bude ohrožovat požadovanou dohodu. EU musí do té doby zůstat v čele a zasazovat se o širší shodu podle konkrétních, ambiciózních závazků a časového rozvrhu. Výhody, které budou z takové dohody plynout, dalece převáží její ekonomickou náročnost.
<P>
Má skupina, stejně jako usnesení Parlamentu z listopadu 2007, stanovuje ambicióznější a závaznější cíle, než jsou ty, které představila Komise před pár dny jak pro EU, tak pro členské státy; má skupina žádá štědřejší podporu pro rozvojové země.
<P>
Rád bych zde varoval, pane komisaři: tradiční průmyslová lobby již začíná na návrh Komise opadávat, a zároveň se jaderná lobby, jako vlk v ekologickém rouše, snaží nahradit obnovitelné zdroje energie zdroji jadernými. Dejte si, prosím, na tyto pokusy pozor.
<SPEAKER ID="173" NAME="Johannes Blokland">
jménem skupiny IND/DEM. - (NL) Paní předsedkyně, Evropská unie jela na Bali s dobrým úmyslem dosáhnout nejlepšího možného výsledku. Nedosáhla sice všeho, co si vytýčila, mé hodnocení je však přesto kladné.
<P>
Předně mě samozřejmě těší, že všechny zúčastněné země podepsaly akční plán z Bali a že vyjednávání mohou začít. Je škoda, že do konečného znění akčního plánu nebyly začleněny žádné konkrétní emisní normy, ale bylo dosaženo pokroku v jiných oblastech, jako je například vytvoření programu na zvládnutí závažného problému odlesnění. Právě minulý týden přišly další alarmující zprávy o odlesnění v Brazílii. Rovněž je dobré, že západní země hodlají poskytovat více podpory rozvojovým zemím v oblasti užívání udržitelných technologií.
<P>
A konečně, jedním problémem, který nebyl vyřešen, jsou emise skleníkových plynů z námořní plavby. Vzhledem ke složitosti tohoto výrazně znečisťujícího odvětví je nezbytné, abychom k tomuto problému přistupovali globálně. Musíme vyvíjet tlak na Mezinárodní námořní organizaci, aby co nejdříve přišla s účinnou politikou v této oblasti. Pane komisaři, můžete si být jistý podporou vašeho postoje z naší strany.
<SPEAKER ID="174" NAME="Roger Helmer" AFFILIATION="NI">
Paní předsedkyně, řekl bych, že v den, kdy začala na Bali konference o klimatu, bylo na místním letišti tolik soukromých tryskáčů, že tu nebylo kde zaparkovat. A proto naše úspěchy nemohou naplnit naše očekávání.
<P>
Konference na Bali měla připravit půdu pro konsenzus v období po Kjótu, ale sám Kjótský protokol selhal. Nejen že se nám nepodařilo zapojit některé největší producenty emisí na světě, ale i zde v Evropě jen hrstka členských států dokáže dostát svým kjótským závazkům. Dokonce i Spojené státy, které haníme za to, že Kjótský protokol nepodepsaly, si ve skutečnosti vedou z hlediska snižování emisí lépe než EU. Přesto jsme na Bali schválili jen další neúspěšnou dohodu, která nahradila předchozí.
<P>
Byl bych rád, kdybychom se méně znepokojovali změnou klimatu a více energetickou bezpečností. Ať slyšíme méně o větrných farmách a emisí z aut a více o investování do nukleární kapacity pro výrobu elektrické energie a spalování odpadu na energii.
<SPEAKER ID="175" NAME="Romana Jordan Cizelj" AFFILIATION="PPE-DE">
(SL) Myslím, že usnesení, které připravil Výbor pro změnu klimatu, odráží základní výsledky vyjednávání na Bali stejně jako stanovisko Evropského parlamentu. Mé hodnocení rozvrhu, který vzešel z konference na Bali, tedy konečný termín uzavření dohody pro období po roce 2012, je velmi pozitivní. Jedině jasný pracovní plán může zajistit kontinuitu po konci platnosti Kjótského protokolu, o kterou se tento Parlament nepřetržitě snaží.
<P>
Těší mě, že rozvojové země také převzaly část zodpovědnosti za snižování emisí CO2 a zavázaly se k udržitelnému rozvoji. To samozřejmě znamená posílení mezinárodní spolupráce v oblasti finančních a lidských zdrojů. Upřímně doufám, že existující a v Evropě nyní zavedené mechanismy, jako je trh s uhlíkem, budou úspěšně aplikovány na mezinárodní úrovni. Nicméně musíme je zjednodušit a zabránit, aby se staly byrokratickou zátěží nepřiměřenou k jejich potenciálním výhodám. Jedině tak můžeme očekávat úspěch v dosahování vytýčených cílů.
<P>
Vidím současnou situaci především jako příležitost. Vidím úspěšný, udržitelný rozvoj, který závisí hlavně na zvýšení výzkumných schopností. Například celosvětové investice do výzkumu v oblasti dodávek energie se od 80. let 20. století snížily o 40 %. Situace v Evropské unii není o mnoho lepší. Potřebujeme více peněz a více vzdělaných a kreativních lidí. Blahopřeji vyjednavačům z Evropské unie a doufám, že v budoucnu nás vždy budou reprezentovat tak vytrvalí, ostří a úspěšní vyjednavatelé. Na závěr bych rád konstatoval, že většinou, když přijde na změnu klimatu, všechny pohledy se stočí směrem k politikům, ale jednání na poli změny klimatu nezahrnuje pouze politiky. Nyní je čas, aby zareagovali lidé z průmyslu, obchodu a výzkumu.
<SPEAKER ID="176" NAME="Elisa Ferreira" AFFILIATION="PSE">
(PT) V usnesení, které se bude zítra schvalovat, Parlament potvrzuje důležitost konference na Bali. Vědecké poznání vedlo k politické vůli učinit kroky a do roku 2009 se všechny země, ať vyspělé, nově vznikající nebo rozvojové, zavážou k boji s klimatickou změnou, každá s jinými, ale konkrétními cíli.
<P>
Na rozdíl od některých kolegů poslanců bych ráda viděla větší účast některých partnerů, obzvláště Spojených států, jak na Bali, tak v Kjótu. Nicméně pozitivní je, že konference na Bali vyléčila neduhy Kjóta, jako jsou lesní správa, potřeba podporovat přizpůsobení obzvláště v nejchudších zemích, role technologie a rozšíření odpovědnosti za klima na ekonomiky, které obvykle nebývají považovány za vyspělé.
<P>
Vůdčí role Evropy byla zřejmá a toto usnesení ukazuje, že Parlament má v úmyslu vytvořit podmínky, které umožní Evropě přijímat ještě ambicióznější závazky. Pracovní program je náročný a Parlament je připraven ho prosadit.
<P>
Ke konci si dovolím osobní poznámku - tleskám Komisi za řadu rozhodnutí, která učinila 23. ledna. Přeměna politické vůle v politické nástroje dodává Evropské unii věrohodnost. Bude potřeba spousta podrobných analýz, ale vítáno je i vyčíslení cílů obnovitelné energie, vyjasnění kritérií udržitelnosti pro biopaliva a revize finančních nástrojů souvisejících s klimatem. Osobně mám radost ze změny v systému obchodování s emisemi od vnitrostátního k odvětvovému přístupu, i když se domnívám, že jeho slučitelnost s evropskou konkurenceschopností musí být urgentně rozšířena ještě před rokem 2009. Rozvoj systému obchodování s emisemi až na národní úroveň, založený na dohodách pro základních odvětví mezi největšími světovými výrobci, by mohla být cesta vhodná k prozkoumání.
<SPEAKER ID="177" NAME="Holger Krahmer" AFFILIATION="ALDE">
(DE) Paní předsedkyně, když se ohlédneme za konferencí na Bali, můžeme jedině dojít k závěru, že to byla největší, nejdražší a nejsložitější konference, jaká kdy proběhla, a že ve skutečnosti dosáhla pouze jediného výsledku, konkrétně dohody o pokračování vyjednávání. Popravdě řečeno, nic jiného z ní nevzešlo.
<P>
Chceme-li poctivě zhodnotit výsledky Bali, musíme konferenci analyzovat následovně: především - mezinárodní skupina odborníků na změny klimatu dokázala přesvědčit velkou část světové veřejnosti o svých klimatických scénářích, ale v žádném případě nedokázala přesvědčit o tom, jak dosáhnout dohody ze současné pozice; zadruhé - Evropa razí kupředu osamoceně a není zde téměř žádná vůle mezinárodního společenství uzavírat dohody o snižování emisí CO2. To platí nejen pro Spojené státy, ale také pro Japonsko, Kanadu, Austrálii a mnoho jiných zemí. Při pohledu na čtyři zbývající kandidáty s reálnou šancí stát se prezidentem Spojených států je zřejmé, že není prakticky žádná vyhlídka na to, že by se USA zavázaly k procesu OSN na poli politiky pro oblast klimatu.
<P>
My - čímž míním EU - bychom měli přehodnotit svou strategii. Co se stane, když konference v Kodani v roce 2009 skončí nezdarem? Jsou zde nákladově efektivní alternativy k mezinárodní dohodě, jako je například přenos technologií, řádný systém podnětů k ochraně tropických deštných lesů, zachycování a skladování uhlíku a také rozvoj jaderné energie. Zákon omezených zdrojů nakonec přiměje i Spojené státy a Čínu šetřit energií a předcházet emisím CO2.
<P>
Nová průmyslová revoluce nastane, až stoupnou ceny ropy. Nemusíme si ji vynucovat schvalováním zákonů.
<SPEAKER ID="178" NAME="Madeleine Jouye de Grandmaison" AFFILIATION="GUE/NGL">
(FR) Paní předsedkyně, konference na Bali nám připomněla, že globální oteplování je výzva k rozvoji. Je zde nebezpečí, že globální oteplování zvětší propast mezi vyspělými a rozvojovými zeměmi; není pochyb, že právě rozvojové země budou změnou klimatu zasaženy nejvíce. To se týká obzvláště ostrovů, které jsou ohroženy více než jedním způsobem, zejména cyklóny a stoupající hladinou moře. Podle mého názoru by proto pomoc těmto zemím s přizpůsobením a přenosem potřebných technologií měla být prioritou.
<P>
Opatření proti změnám klimatu se stala neoddělitelnými od zmírnění chudoby a dosažení cílů tisíciletí. To vnímám jako nejlepší způsob, jak dosáhnout podpory ze strany G-77. Pokud chceme, aby proces vedoucí do Kodaně v roce 2009 uspěl a aby jednoduchý plán vypracovaný na Bali byl doplněn, je naprosto nezbytné pohnout s rozvojovými zeměmi. Myslím, že se tomu Unie věnuje, což vítám, ale ráda bych upozornila obzvláště na otázku ostrovů.
<SPEAKER ID="179" NAME="Irena Belohorská" AFFILIATION="NI">
(SK) Děkuji mnohokrát, paní předsedkyně, komisaři, dámy a pánové. Plán z Bali, který byl schválen na mezinárodní konferenci, a nově vytvořený Fond pro přizpůsobení se globalizaci nutí Evropskou unii ujmout se vůdčí role.
<P>
Nicméně Evropská unie musí realisticky přezkoumat a zhodnotit přijatelnou úroveň snížení. Návrh snížit emise o 25 % až 40 % do roku 2020 v porovnání s rokem 1990, nebo dokonce o 50 % do roku 2050, na mě působí jako náhodné navržení čísel bez jakéhokoli povědomí o tom, do jaké míry mohou být emise omezeny. Je to jako loterie s procenty: bezmyšlenkovitá a nerealistická hra na tahání čísel z klobouku. Navíc, pokud se nezapojí také USA, Čína a Indie, žádné snahy EU nepřinesou žádaný účinek, protože nemůžeme sami vyřešit celosvětový problém.
<P>
Pokud nastavíme sázky příliš vysoko, tak se jedné zemi nepodaří naplnit cíl, pak se druhé zemi nepodaří naplnit cíl a nakonec zjistíme, že jsme selhali všichni. Vzhledem k této situaci bych řekla, že pokud budeme mít méně ambiciózní, ale realističtější cíle ve snižování emisí, dosáhneme rozumného řešení. Stačilo by podívat se, jak Evropská unie plní cíle stanovené Lisabonskou smlouvou.
<SPEAKER ID="180" NAME="Eija-Riitta Korhola" AFFILIATION="PPE-DE">
Paní předsedkyně, kritici v médiích dali konferenci na Bali přezdívku "hovory s opálením". Ovšem já, poté, co jsem se zúčastnila posledních pěti zasedání konference, vnímám Bali jako efektivní. Byl zde rozpracován dvouletý plán, který poskytuje vodítka pro vyjednávání všem zemím reagujícím na změny klimatu.
<P>
Samozřejmě je škoda, že musíme uznat, že dosud neexistuje žádný závazný celosvětový cíl a že jsme stále osamělí jezdci. Ale je zde alespoň teoretická šance, že do dvou let nás bude větší zástup než jen jedna čtvrtina producentů emisí.
<P>
Nedlouho po výsledcích z Bali už někteří vznesli otázku, zda je teď automatické, že vzhledem k tomu, že EU nejedná sama, je již zástup dostatečně dlouhý na 30% snížení, které jsme odsouhlasili na březnovém summitu.
<P>
Odpověď ale zní: ještě zcela ne. A to nejen z ekonomických důvodů, ale také z ekologických. Pro EU je politicky důležité, aby měla vůdčí úlohu, ale naše jednostranná snaha - což stále platí - snižuje naši konkurenceschopnost na celosvětových trzích, čímž poskytujeme výhodu znečišťovatelům.
<P>
Tomu se říká přesun emisí uhlíku, jak jsem mnohokrát zdůrazňovala. Celosvětový kapitál se prostě přesune tam, kde se neplatí za emise CO2. Přesunutí znečištění není zastavení znečištění.
<P>
Jednostranná politika týkající se klimatu nejsilněji zasahuje energeticky a zaměstnanostně náročný průmysl, takže zásada, že znečišťovatel platí, se mění v politiku znečišťovatel vítězí nebo znečišťovatel mění lokalitu. Naštěstí Komise toto riziko pochopila, jak jste, pane komisaři Dimasi, velmi jasně naznačil, a já vám za to děkuji. Jak nedávno řekl komisař Verheugen, když popisoval nebezpečí jednostranných omezení: "Vyvážíme znečištění a dovážíme nezaměstnanost. Není to hloupé?"
<P>
Má pravdu. Proto musíme vymyslet mechanismus založený na skutečně celosvětovém trhu a já věřím, vyvážení tohoto trojstranného dilematu mezi dodávkami energie, ohleduplností k životnímu prostředí a udržením celosvětově konkurenceschopných průmyslová odvětví, která zaměstnají naši pracovní sílu, je klíčovou prioritou pro nedávno vydaný balíček opatření ohledně klimatu.
<SPEAKER ID="181" NAME="Riitta Myller" AFFILIATION="PSE">
(FI) Paní předsedkyně, nejlepším výsledkem jednání na Bali byl fakt, že jimi započala mezinárodní vyjednávání o dohodě pro období po Kjótu. Rovněž je důležité, že jsme se dohodli na konečném termínu, tedy Kodaň 2009.
<P>
Lidé vyjádřili údiv nad množstvím procent, která Evropská unie navrhla v dohodě na Bali. Jsou to stejná čísla, jako prezentoval Mezivládní panel pro změnu klimatu ve svých hodnoceních, a označují taková omezení emisí, jakých v Evropě - i celosvětově - potřebujeme dosáhnout, abychom se vypořádali se změnami klimatu bez nutnosti podstupování velkých obětí. Za méně než dva roky musíme vytvořit dohodu, v níž se zavážeme, že teplota na zemi nestoupne o více než dva stupně. K tomu potřebujeme účast všech: potřebujeme Evropskou unii, aby ukázala směr, potřebujeme vyspělé země a potřebujeme se společně snažit o zapojení rozvojových zemí.
<P>
V současnosti máme vlastní úkol. Musíme zajistit, aby zákony, které minulý týden navrhla Komise, byly zde v Parlamentu co nejzodpovědněji dokončeny a aby byly zavedeny v členských státech.
<SPEAKER ID="182" NAME="Hans-Peter Martin" AFFILIATION="NI">
(DE) Paní předsedkyně, místo "Bali" si dosaďte "Kjóto" nebo "Rio 1992" a většina proslovů pronesených zde nebude nepatřičných. Proč to tak má být, pane předsedo Rady? Vaše země je malá, takže byste mohl určit, proč nikdy nedospějeme k řešení. Je to kvůli vlivu velkých podniků nebo obchodních zájmů, je to proto, že mezinárodní systém nefunguje, nebo je to nedostatkem veřejného povědomí? Věřím, že nedostatek povědomí už není problém, rozhodně ne mezi těmi, kteří rozhodují.
<P>
Padá to tedy na obchod a politiku a já se domnívám, že v těchto oborech se dělá spousta chyb. Nemůžeme se v procesu důvěryhodně angažovat a nalézat skutečně konstruktivní řešení, pokud nezačneme u sebe samých. To by v praxi znamenalo snížit emise CO2, které jsou následkem činnosti politiků.
<P>
Zde je jeden konkrétní příklad, který by mohli vyzkoušet Slovinci: kdybychom přestali jezdit do Štrasburku a pořádali všechna setkání zde v Bruselu, vyslali bychom malý signál jak ohledně otázky CO2, tak v dalších ohledech. Toho by se zajisté dalo dosáhnout v průběhu vašeho předsednictví, na rozdíl od větších projektů, které budete muset po skončení svého šestiměsíčního volebního období předat někomu jinému.
<SPEAKER ID="185" NAME="Janez Podobnik">
úřadující předseda. - (SL) Dovolte mi, abych stručně zareagoval na některá stanoviska vyjádřená zde v této velmi zajímavé diskusi. Nakonec se dozvídáme, že nedosahujeme žádných výsledků. Užší předsednictvo a předseda jsou jiného názoru. Věci se daly do pohybu a výsledky se dostavují. Vždyť konference na Bali a následná dohoda, na kterých se podílely jak nerozvinuté, tak nejrozvinutější země, byly obrovským úspěchem, který ovšem bude dovršen až v Kodani. Proto budou následující dva roky velmi důležité.
<P>
Rád bych také vyjádřil podporu usnesení, které zítra přijme Evropský parlament. Vnímáme ho jako ambiciózní a úplné a také jako další pomoc k dosažení dohody po roce 2012. Užší předsednictvo také podporuje vaše hodnocení, které tu již bylo vyjádřeno, že delegace Evropské unie byla velmi úspěšná. Byla zdatná, jednotná a velmi dynamická. A v neposlední řadě byla také důvěryhodná, což je pro Evropskou unii nesmírně důležité. Popravdě řečeno, můžeme být na Evropskou unii a roli, kterou sehrála na Bali, hrdí, obzvláště na její ucelenost.
<P>
Bylo řečeno, že Evropská unie je průkopníkem ve vývoji nových technologií. To také může být odpovědí na některé oprávněné obavy a pochybnosti, které vyjadřují i členské státy Evropské unie, ohledně nového balíčku zabývajícího se energií a klimatem, který tak účinně představila Evropská unie minulý týden. Domníváme se, že je zároveň příležitostí pro vytvoření nových pracovních míst a nových ekologických zlepšení a neměl by vyvolávat obavy ohledně hospodářského rozvoje.
<P>
Souhlasíme s názorem, že zde nejde pouze o politiku, ale také o ekonomiku. Vlastně bychom mohli být ještě ambicióznější. Starost o změny klimatu je de facto úspěch evropské politiky. Je to ohromná výzva nejen pro evropskou politiku a ekonomiku, ale také pro občany. Výrazně souhlasím s názorem pana komisaře, že velmi důležitý je také postoj médií. Média by zde mohla sehrát velmi důležitou úlohu. Balíček přijatý minulý týden Evropskou komisí je výsledkem odborné snahy. Jsou do něj začleněny zásady spravedlnosti a soudržnosti. Významnou roli při přijímání tohoto balíčku sehraje Evropský parlament a my od něj očekáváme, že se jí ujme velmi dynamicky.
<P>
Někdo se ptal, proč bylo nutné cestovat na Bali a používat neekologické způsoby dopravy. Člověk se nemůže dostat na Bali jinak než za použití různých způsobů dopravy. Nicméně naší odpovědí je, že to byl velmi dobře zvolený cíl cesty. Proč? Protože byl... Indonésie je rozvojová země. Jeden z klíčových bodů dohody z Bali bylo, že se k této celosvětové dohodě připojily rozvojové země. Takové dohody bylo mnohem snazší dosáhnout na Bali v Indonésii než kdekoli jinde na této planetě.
<P>
Rád bych skončil otázkou vztahující se k cílům 20/20/20. Budou tyto cíle dosaženy? Věrohodnost Evropské unie stojí a padá se splněním těchto cílů, zejména proto, že na shromáždění Rady loni na jaře se prezidenti a premiérové vlád členských států Evropské unie zavázali k vizi 20/20/20. Předsednictvo se zavázalo a udělá všechno pro dosažení těchto cílů.
<SPEAKER ID="186" NAME="Pilar del Castillo Vera" AFFILIATION="PPE-DE">
(ES) Paní předsedkyně, pane komisaři, není třeba říkat, že blahopřeji zástupcům Komise a Parlamentu k práci, kterou odvedli na Bali.
<P>
Zaujmu při popisování tohoto problému více eurocentrické a eurocentristické stanovisko:
<P>
Měl bych začít tím, že konstatuji, jak už zde bylo řečeno, i když trochu jiným způsobem, že nutnost skýtá příležitosti. Čím větší je potřeba, tím větší je příležitost. Čemu čelíme? Čelíme dvěma potřebám: jednou je bojovat s následky, které zapříčinila změna klimatu, zejména jako důsledek rozvoje a nárůstu populace, druhou potřebou je vyřešit otázky týkající se zásoby tradičních zdrojů energie, jejichž využití je zahaleno nejistotou buď proto, že jsou stále vzácnější, nebo proto, že se nacházejí v oblastech, kde je složitá geopolitika.
<P>
Pro co je zde příležitost? Je zde příležitost vyvíjet účinné druhy energie, které nám umožní být nadále konkurenceschopní a které jsou čisté a neprodukují znečištění; a také nám umožní zajistit dodávky, protože jsou to nové druhy energie.
<P>
V čem spočívá problém? Podle mého názoru pokud jde o zvládání těchto záležitostí, je nedostatek ve vedení evropských orgánů, v Komisi a Parlamentu. Pro to existuje jeden jednoduchý důvod, konkrétně ten, že nejsme schopní vysvětlit, že čistá energie se vyrábí jak z obnovitelných zdrojů, tak z atomové energie.
<P>
Toto se neděje, toto se nevysvětluje a je úkolem vedoucích představitelů prosazovat řešení, přestože v daném období může být těžké o nich diskutovat.
<P>
Neocitneme se v paradoxní situaci, kdy Čína, Indie a jiné rozvíjející se ekonomiky budou mít čistší energie, protože vyvíjeli jaderné zdroje a, co je důležitější, mohou konkurovat nižším platům? To je, pane komisaři, otázka, která musí být zodpovězena.
<P>
Proto doufám, že Parlament a Komise budou moci klidně, ale rozhodně prodiskutovat problematiku energií, kolem které neustále chodíme po špičkách a obracíme se k ní zády.
<SPEAKER ID="187" NAME="Dorette Corbey" AFFILIATION="PSE">
(NL) Paní předsedkyně, konference na Bali byla teprve začátkem, vítaným prvním krokem na cestě k mezinárodní dohodě o klimatu v roce 2009. Její úspěch v poslední chvíli přišel díky vůdčí roli Evropy a já gratuluji komisaři Dimasovi a jeho týmu.
<P>
V prosinci proběhne celosvětová konference v Poznani. To bude další test evropského vůdcovství. Evropa musí mluvit jasně, jednomyslně a nahlas ve prospěch přísných opatření. Musíme dát zbytku světa jasně najevo svůj postoj. Evropa chce do roku 2020 snížit produkci skleníkových plynů o 30 %. To je stále náš výchozí bod ve vyjednáváních. Dravé lobování některých vlád a kapitánů průmyslu proti balíčku opatření ohledně energie a klimatu vysílá špatný signál.
<P>
Vůdčí postavení Evropy také znamená, že snížení emisí, které vyžadujeme od ostatních zemí, zavedeme i v našich 27 členských státech. To je důležité. V Poznani musíme ukázat, že Evropa chce a dokáže dosáhnout více než 20% snížení. Máme-li brát dohodu z Bali vážně, musíme začít alespoň na 25 %. Musíme dokázat, že toho můžeme dosáhnout bez zvýšení nezaměstnanosti, a já pevně věřím, že v roce 2009 bude podepsána historicky významná dohoda o klimatu. Základním předpokladem pro to je ovšem rozumná evropská politika v oblasti klimatu.
<SPEAKER ID="188" NAME="Bogusław Sonik" AFFILIATION="PPE-DE">
(PL) Paní předsedkyně, konference o změně klimatu na Bali byla zkouškou, jestli existuje šance na celosvětovou spolupráci v oblasti boje proti změnám klimatu. To je nepochybně záležitost mimořádného významu pro celý svět, ale politická aréna, v níž se pohybujeme, je velmi rozmanitá a my musíme své argumenty přizpůsobit různým geopolitickým realitám. Přestože se zde nedošlo k žádným velkolepým úspěchům, dosáhli jsme více než kdy dříve. Získali jsme důležité partnery.
<P>
V Evropské unii je změna klimatu prioritní otázkou. Jednoduše řečeno, nikdo nechce, aby v domovech jeho dětí zhasla světla. Ale ne všechny evropské země jsou na stejné úrovni technického pokroku a to je pro Evropskou unii další výzva. Polsko je zemí, v níž je 96 % elektrické energie získáváno ze spalování uhlí, takže přizpůsobení našeho energetického průmyslu do roku 2020 může být neúnosná zátěž. My zde v Bruselu, kteří jsme zodpovědní za blaho lidí Evropy jako celku, musíme více brát v úvahu možnosti jednotlivých zemí a nenastavovat laťku tak vysoko, že ji může překonat jen pár z nich.
<P>
Co se týče snižování emisí plynů, diverzifikace zdrojů není jediný možný přístup. Za prozkoumání stojí také spalování bezemisního uhlí. Další možností je jaderná energie. Vzhledem k tomu, že když se plánuje stavba jaderné elektrárny, přijímají se určité strategie, které řeší všechny případné možnosti zneužití, je jaderná energie jednou z nejčistších zdrojů energie.
<P>
Krátce, věřím, že pro naši budoucnost je zásadní, abychom vytvářeli obzvláštní tlak na výzkumné pracovníky, aby vyvíjeli nové technologie, které jsou výrazně výhodnější a účinnější pro naši planetu než ty, které jsou nám v současné době k dispozici.
<SPEAKER ID="189" NAME="Adam Gierek" AFFILIATION="PSE">
(PL) Paní předsedkyně, balíček opatření ohledně energie a změny klimatu navržený pro Evropskou unii je složitá organizační a legislativní směs zaměřená na dosažení výrazného snížení emisí CO2. Ambiciózní plány Komise se zakládají na předpokladu, že změny klimatu ve světě, které jsou nezpochybnitelným faktem, jsou důsledkem emisí CO2, což ale nebylo dosud prokázáno a nebylo podpořeno na Bali. Veškeré předpovědi v této záležitosti jsou založeny pouze na počítačových simulacích a nedají se pokládat za důkaz.
<P>
Nejprve, pane komisaři, je třeba zajistit spolehlivé údaje o vlivu emisí CO2 na klima. CO2 je nezbytným substrátem pro fotosyntézu. Je to proto zhoubný činitel? Připomněl bych vám dříve již zmiňovaný dopis, který v loňském prosinci zaslala stovka uznávaných odborníků generálnímu tajemníkovi OSN.
<P>
Zadruhé, pokud Komise uloží omezení emisí CO2 v rámci Evropské unie, aniž by se tato problematika vyřešila na mezinárodní úrovni, povede to k poklesu ekonomického rozvoje s vážnými sociálními důsledky.
<P>
Třetí a nejdůležitější bod se týká faktu, že Komise ve svém balíčku týkajícím se energie a změn klimatu ignorovala hlavní závěr konference na Bali ohledně přizpůsobení se společností nevyhnutelným klimatickým změnám, tedy rozšiřování stepí a pouští, nedostatku pitné vody, povodním atd. Toto jsou hlavní cíle, na které by měly být věnovány prostředky, jež Unie hodlá věnovat na boj proti klimatickým změnám v Evropě.
<SPEAKER ID="190" NAME="Ivo Strejček" AFFILIATION="PPE-DE">
Paní předsedkyně, v diskusi o takzvané změně klimatu pracujeme s několika spornými předpoklady. Zaprvé je to předpoklad, že změny klimatu jsou reálné a že je převážně způsobují lidé. Zadruhé, závěry, k nimž došel Mezivládní panel pro změnu klimatu, jsou jediná platná hodnocení. Nejsou tu žádné jiné skupiny vědců s rozdílnými názory na celosvětovou změnu klimatu. Třetí předpoklad je ten, že lidé jsou obecně ochotni slevit ze své budoucnosti a obětovat svou stávající životní úroveň. Začtvrté, evropské podniky a závody přežijí v celosvětové konkurenci i přes vyšší ceny. Zapáté, dokážeme přesvědčit zbytek světa, aby přijal naše závazky. Když poslouchám tuto rozpravu, uvědomuji si, že zde patřím k menšině, ale dovolte mi zdůraznit svůj postoj.
<P>
Zaprvé, závěry Mezivládního panelu pro změnu klimatu jsou zveličené. Jsou i jiné skupiny vědců, které nabízejí rozdílné názory na změnu klimatu a její příčiny. Zadruhé, neexistují žádné důkazy o tom, že změny klimatu zapříčiňuje převážně lidstvo. Zatřetí, změna klimatu se stala moderním nástrojem politiků pro manipulování lidmi. Začtvrté, konference na Bali prokázala, že zde chybí široká podpora pro nadbytečná a nesmírně drahá opatření pro zvládání klimatické změny. Zapáté, evropští výrobci budou muset začlenit politická rozhodnutí do cen, což se následně odrazí ve zvýšení cen a další ztrátě schopnosti konkurenceschopnosti evropských výrobců na celosvětové úrovni. Zašesté, ambiciózní plány na snížení skleníkových plynů poškodí rozvojové země, což povede k prohloubení rozdílů mezi bohatými a chudými.
<P>
Takže co bychom měli udělat? Raději bychom měli snižovat proslulou evropskou byrokracii, omezit tvorbu legislativy na nadnárodní úrovni a nechat lidi pracovat a vynalézat.
<SPEAKER ID="191" NAME="Silvia-Adriana Ţicău" AFFILIATION="PSE">
(RO) Změnu klimatu začínáme pociťovat všichni, ať žijeme na jakémkoli kontinentu nebo v jakékoli zemi. Čelíme povodním, rozšiřováním pouští, nedostatku vody, lesním požárům, tání ledovců a změnám vegetace. OSN vyhlásila rok 2008 Mezinárodním rokem planety Země. Konference na Bali je nesmírně důležitá pro dohodu o boji proti klimatickým změnám pro období po Kjótu.
<P>
Evropská unie by si měla zachovat vůdčí úlohu v jednání v zájmu omezení klimatické změny a přizpůsobit se jejich dopadům. Existující evropské právní předpisy a nový balíček na podporu obnovitelných zdrojů energie, který nedávno představila Komise, jsou názornými příklady.
<P>
Jsem ráda, že máme tuto rozpravu během evropského týdne udržitelné energie. 30 % celosvětové spotřeby energie jde na vrub dopravy a městská doprava produkuje 70 % emisí. Začlenění letecké dopravy do systému výměny povolenek na emise je zásadním krokem. Dalšími cíli Společenství by měla být efektivní městská doprava a podpora železniční a lodní dopravy, které způsobují menší znečištění.
<P>
Vyzýváme Komisi a Radu, aby začlenily změnu klimatu mezi své priority jak v záležitostech EU, tak v jejích mezinárodních vztazích.
<SPEAKER ID="192" NAME="Agnes Schierhuber" AFFILIATION="PPE-DE">
(DE) Paní předsedkyně, pane komisaři, dámy a pánové, konference na Bali byla krokem správným směrem a já bych ráda vyjádřila vřelé díky svým kolegům poslancům a Komisi za výsledek, který vnímám jako dobrý.
<P>
Nárůst průměrné celosvětové teploty má již nyní dopady v mnohých částech světa. Proto je nutné držet se cíle omezit globální oteplování na maximálně dva stupně Celsia nad hodnoty před industrializací. Snahy o dosažení tohoto cíle musí být posilovány a živeny novými zlepšeními, investicemi do výzkumu a vývoje a zejména investicemi do vzdělávání a odborné přípravy. Změna klimatu a zemědělství se vzájemně ovlivňují třemi různými způsoby. Na jedné straně je zemědělství po dopravě a průmyslu třetím největším zdrojem znečištění. Na druhé straně jej změna klimatu nejvíce zatěžuje, protože k zemědělské výrobě dochází pod širým nebem, což znamená, že je více než jakákoli jiná hospodářská aktivita přímo vystavena účinkům klimatické změny.
<P>
Zatřetí zemědělci mohou také změnu klimatu vnímat jako příležitost a dobře ji využít. Zemědělské komunitě se otevírají nové možnosti v podobě výroby obnovitelných zdrojů a zejména - ve druhé a třetí generaci - výroby náhrad za petrochemické produkty, nemluvě o prostoru pro nové pěstitelské metody. Musím znovu zdůraznit důležitost výzkumu a vývoje a také vzdělávání, obzvláště v zemědělském odvětví. Výroba obnovitelných zdrojů je ovšem naprosto závislá na stanovení a zavedení kritérií udržitelnosti.
<P>
Pane komisaři, změna klimatu se netýká jen specifických oblastí činnosti, ale je celosvětovým problémem, který má vliv na celé společnosti. Proto jediným způsobem, jak se s ním lze vypořádat, je tento obsáhlý, celoevropský, ba celosvětový přístup. Evropská unie by v těchto snahách měla hrát vůdčí a podpůrnou roli.
<SPEAKER ID="193" NAME="Margaritis Schinas" AFFILIATION="PPE-DE">
(EL) Paní předsedkyně, pane komisaři, cesta z Bali do Kodaně je nyní volná a já si myslím, že by nás neměla tak naléhavě zaměstnávat. Nyní se musíme soustředit přednostně na nový balíček cílů, který jste předložili: třikrát 20 pro 2020, jak mu říkám já, neboli "Dimasův balíček", jak ho nazývají jiní. Domnívám se, že v příštích 18 měsících, do konce volebního období, by se tento balíček měl stát součástí právních předpisů Společenství. To je naše naprostá priorita. Mnozí vás kritizovali za to, že je tento balíček příliš ambiciózní, a jiní pro jeho naprostou neambicióznost. Troufám si říci, že to je nejlepší důkaz o tom, že jste na správné cestě.
<P>
Dovolte, abych zde stručně vyjádřil ještě jeden názor. Nejen vlády a Evropský parlament, ale také konkrétní občané musí sehrát svou úlohu. Zde se všichni můžeme zlepšit. Všechno, počínaje dopravními zácpami a konče způsobem, jak navrhujeme budovy a jak v nich žijeme, se týká občanů, nejen vlád. Věřím, že vaše práce v Bruselu pomůže zvýšit obecné povědomí v této oblasti.
<SPEAKER ID="194" NAME="Genowefa Grabowska" AFFILIATION="PSE">
(PL) Paní předsedkyně, pane komisaři, při poslechu dnešní rozpravy jsem si s překvapením povšimla, že zde ani jednou nebyl použit termín "udržitelný rozvoj". To byl elegantní, i když trochu otřepaný koncept - jak v poslední době, tak začátkem 90. let 20. století, což je vidět v dohodě států, které se zúčastnily konference v Rio de Janeiru v roce 1992 -, jak rozumně ochránit životní prostředí, a přitom ho využívat.
<P>
Dámy a pánové, udržitelný rozvoj není přežitý koncept, pomíjivá móda mezi politiky a ochránci životního prostředí. Je to koncept, který se snaží sladit zájmy velké ekologické lobby se zájmy průmyslové lobby. Podívejme se tedy na úspěchy konference na Bali z hlediska staré zásady udržitelného rozvoje, zásady, která je ceněna nejen v Evropě, ale i na mezinárodní úrovni. Musíme chránit svou planetu proti změně klimatu, ale nikoli za cenu zničení průmyslu. Hledejme inteligentní kompromis.
<SPEAKER ID="195" NAME="Jerzy Buzek" AFFILIATION="PPE-DE">
(PL) Pane komisaři, navštívil jsem konferenci na Bali jako člen polské delegace. Konference byla částečně úspěšná. Evropské země jsou nyní zodpovědné za COP14 a COP15. Co je největší překážkou úplnému úspěchu?
<P>
Podle mého názoru je to nedostatek efektivní, dostupné, levné technologie. Na to bychom se jako Evropská unie měli soustředit. Přitom bychom měli pomáhat sobě a naší ekonomice a zároveň bychom měli pomáhat ostatním pomocí přenosu a výměny nejlepších technologií. To bude mnohem levnější než uvalovat na průmysl stále drastičtější omezení produkce emisí. Vyžaduje to revizi rozpočtu EU a přesun zdrojů. Rozhodněme se k tomuto kroku.
<P>
Letos v Poznani, v rámci COP14, navrhne polská vláda celosvětové přezkoumání nejlepších technologií. Přední podniky a nejvyspělejší země budou představovat nejlepší technologická řešení. Má-li být úspěšná Kodaň v roce 2009, musíme nejprve uspět v Poznani v roce 2008.
<SPEAKER ID="197" NAME="Avril Doyle" AFFILIATION="PPE-DE">
Paní předsedkyně, poté co jsem navštívila svou pátou konferenci smluvních stran OSN o změně klimatu, vrátila jsem se z Bali poprvé s pocitem úspěchu v této nejdůležitější globální otázce.
<P>
Jedním z nejjasnějších poselství z Bali byla naléhavá potřeba nalézt mechanismus, který by zaručil, že předcházení odlesňování a degradaci našich lesů bude součástí každé dohody podepsané po roce 2012.
<P>
Byla bych ráda, kdybychom si mohli dovolit přidat dalších 20 % k plánu "20/20/20 do roku 2020". Kdybychom měli odsouhlasený systém podpor, jímž by se odměňovaly či odškodňovaly domácí obce, čímž by se zmírnilo současné tempo odlesňování, obzvláště našich tropických lesů - navzdory tomu, že bude velmi obtížné zmapovat základní údaje o rozloze zalesnění -, mohli bychom snížit celosvětovou produkci emisí uhlíku o dalších 20 %, takže naším cílem musí být "20/20/20/20 do roku 2020".
<P>
Na Bali se zrodil plán na celosvětovou dohodu COP15 v roce 2009 v Kodani a vy jste jej velmi schopně vedl a já bych vám, pane komisaři, ráda poblahopřála k vašemu osobnímu přínosu.
<SPEAKER ID="198" NAME="Anni Podimata" AFFILIATION="PSE">
(EL) Paní předsedkyně, pane komisaři, EU je v první linii snahy boje proti klimatické změně a vy v této snaze nepochybně hrajete zvláštní roli. Má-li však EU zůstat v první linii tohoto snažení, nestačí jen vytvářet legislativní podněty nebo nastavovat závazné cíle. EU musí také hrát vůdčí úlohu v zavádění závazných cílů, které nastavila, a být přitom co nejsoudržnější. Můžeme vidět, že mezi členskými státy EU panuje spousta závažných rozdílů v oblasti uskutečňování cílů pro boj s klimatickými změnami. Proto nyní očekáváme opatření, podněty a iniciativy k zúžení této mezery a soudržnější zformulování odpovědí na tento cíl od členských států EU.
<SPEAKER ID="199" NAME="Zita Pleštinská" AFFILIATION="PPE-DE">
(SK) Jako náhradní člen Dočasného výboru pro změny klimatu bych ráda poukázala na obrovský úspěch, kterého dosáhl Evropský parlament na celosvětové konferenci na Bali.
<P>
Evropský parlament se musí stát vizionářem naléhajícím na trvalý udržitelný rozvoj. Co musíme udělat dále? Předně nesmíme povolit ve svých snahách. Evropská unie musí podporovat investice do výzkumu a vývoje zaměřeného na vyvíjení účinných technologií, které vyžadují méně energie.
<P>
Nemůžeme mluvit jen o CO2. Nastavování stále striktnějších ekologických podmínek není správné řešení: tím riskujeme, že znevýhodníme malé a střední evropské podniky. Nesmíme se bránit novým myšlenkám, jako je strategie pomoci uzdravování klimatu prostřednictvím vody.
<P>
Tým slovenských a českých vědců vedený Michalem Kravčíkem, vynikajícím odborníkem na používání vody k uzdravení vyprahlých městských oblastí, připravil nové vodní paradigma. Soustředění dešťové vody ve vodních kontejnerech je jednoduché, rychlé a velmi efektivní řešení. Věřím, že skladování dešťové vody pro budoucí použití namísto pouštění do kanálu je dobré strategické řešení nejen v USA, ale také v Evropě. Věřím, že Komise a Rada budou podporovat nápady inovátorů a že užití nového vodního paradigmatu se i v Evropě dostane podpory, kterou si zaslouží.
<SPEAKER ID="200" NAME="Mairead McGuinness" AFFILIATION="PPE-DE">
Paní předsedkyně, je skvělé poslouchat debatu a pak na ni moci reagovat a slyšet příspěvky těch, kteří byli na Bali, protože neslýcháme často o tom, co se tam děje.
<P>
Mohu zmínit jen jeden konkrétní problém? Je módní hovořit o změně klimatu, a i když veřejnost v ni momentálně věří, domnívám se, že je nebezpečí, že její zájem může opadnout. Musíme si dát pozor, aby vše, co navrhneme, bylo proveditelné a abychom se mohli prokázat praktickými výsledky.
<P>
Obzvláště ve vztahu k zemědělství, jak navrhovala paní Schierhuberová: v Irsku například 28 % našich emisí pochází ze zemědělství. Domnívám se, že zemědělství již nyní výrazně přispívá. Opakuji, že musíme být opatrní a nepožadovat od zemědělství příliš mnoho, abychom neriskovali kvalitu svých potravin. Proto tento problém není snadné vyřešit. Byla tu zmíněna problematika lesů. Myslím si, že je třeba, abychom podporovali kontinenty s rozsáhlými lesními plochami, aby je nekácely, stejně jako se snažíme podporovat naše zemědělce, aby neorali stálé pastviny kvůli tak důležitým propadům uhlíku.
<P>
Proto dělejme na globálním poli, co je v našich silách, a doufejme, že lidé budou v této oblasti evropským vůdcům důvěřovat, protože bez jejich důvěry nemáme šanci svých cílů dosáhnout.
<SPEAKER ID="201" NAME="Stavros Dimas" LANGUAGE="EL">
Paní předsedkyně, nejprve bych rád poděkoval poslancům Evropského parlamentu za jejich vysoce pozitivní příspěvky.
<P>
Jedna věc je zřejmá: dnes jsme slyšeli stanoviska reprezentující argumenty zemí, jako jsou Spojené státy a Austrálie, které nebyly pro ratifikaci Kjótského protokolu. Od těchto stanovisek však upustily, Austrálie ratifikovala Kjóto a ani ve Spojených státech již tato stanoviska nepřijímají, a to jak na federální úrovni, tak na úrovni jednotlivých států.
<P>
Rovněž jsem zde slyšel chybné tvrzení, které, jak jsem si jist, pan poslanec přednesl v dobré víře, a jedná se konkrétně o tvrzení, že Spojené státy vykazují lepší výsledky než EU. Jak ukazují údaje z roku 2005, Spojené státy zvýšily emise skleníkových plynů o 16,4 %, zatímco EU dosahuje kjótského cíle a v roce 2005 vyprodukovala celkově o 7,9 % méně emisí oproti roku 1990. Je zde tedy velký rozdíl mezi úspěchy EU a neúspěchy Spojených států a rád bych upozornil, že Spojené státy měly podle Kjótského protokolu, který podepsaly, ale neratifikovaly, snížit své emise o 7 %. Namísto cílových -7 % vzrostly jejich emise v roce 2005 o 6,4 %, zatímco EU se přibližuje svým cílovým -8 %. To už je méně než v roce 1990.
<P>
Rovněž bych rád zdůraznil, že největším problémem Irska je velké zvýšení emisí oxidu uhličitého z dopravy. V nedávných letech jsme zažili 160% nárůst emisí skleníkových plynů. Zemědělská produkce zde má nepochybně významnou roli a v této oblasti se nabízejí mnohá řešení. Například na Novém Zélandu vyvinuli speciální krmivo pro zvířata, které významně přispívá ke snížení emisí oxidu uhličitého.
<P>
Dámy a pánové, akční plán z Bali, který byl schválen loni v prosinci, je důležitou součástí debat o budoucím mezinárodním systému zvládání klimatické změny. Naším základním úspěchem bylo, že jsme již začali formálně vyjednávat; nyní se ukazují jasné důkazy, že pokud jde o dohodu ohledně klimatu zahrnující období po roce 2012, dosažení požadovaného cíle v boji proti klimatickým změnám je blízko. V rámci Rámcové úmluvy Organizace spojených národů o změně klimatu bylo schváleno vytvoření nové ad hoc pracovní skupiny, která by vyjednala dlouhodobou spolupráci s ad hoc skupinou při Kjótském protokolu. Všechny strany, které podepsaly Rámcovou úmluvu Organizace spojených národů, včetně Spojených států, se těchto vyjednávání zúčastní. Zásadní otázkou bude financování boje proti změnám klimatu. Musíme najít způsoby, jak urychlit financování a přidělovat investice, a učinit tyto způsoby ještě příznivějšími k životnímu prostředí: to podpoří čistou technologii a snahy přizpůsobit se nevyhnutelným dopadům změny klimatu a tím přilákat investice jak z veřejného, tak ve velké míře také ze soukromého sektoru. To je ústřední prvek vyjednávání; dovolte mi však zdůraznit, jak důležité je, abychom jako EU jednali bez sebemenšího zaváhání. Jak správně zdůrazňuje vaše usnesení, musíme kromě jiného zvýšit snahu začlenit klimatická měřítka do své strategie růstu.
<P>
Jsem přesvědčen, že můžeme být úspěšnější také v oblastech, jako je obchod a investice na dvoustranné a regionální úrovni. Další mobilizace soukromého sektoru je také životně důležitá a je třeba ji ještě více využívat.
<P>
Velmi důležité je nepochybně také předcházet odlesňování. Jak jste správně poznamenali, relativně nízké investice nám mohou pomoci k výsledkům jak v boji proti změnám klimatu, tak v prevenci ztráty biologické rozmanitosti. Tímto směrem se vydáme, protože k prevenci odlesnění může docházet i před tím, než se uzavře dohoda nebo než nová dohoda vstoupí v platnost. Proto je podstatné, abychom se s touto oblastí vypořádali.
<P>
Komise je odhodlána pomoci EU udržet si vůdčí roli v těchto diskusích o budoucích opatřeních v oblasti klimatické změny; velice spoléhám na vaši podporu v této věci. Nyní jsme na samém počátku vyjednávání o politikách ohledně změny klimatu pro období po roce 2012. Vůdčí role EU v otázce klimatické změny bude klíčová pro zaručení, že tato diskuse bude pokračovat a přinese pozitivní výsledky. Nicméně musíme si uvědomovat, že naše vůdčí role závisí a je ovlivňována politikami a opatřeními, která zavedeme v rámci EU. Zavedení politik ohledně klimatu v rámci EU a urychlené schválení řady opatření týkajících se klimatu a energie bude nadále zásadně důležité, pokud si chceme udržet svou vůdčí roli a dovést mezinárodní snahy v boji proti klimatické změně k úspěšnému konci.
<P>
Dovolte mi, abych ještě jednou zdůraznil, že se těšíme na další těsnou spolupráci s Parlamentem v tomto postupu.
<SPEAKER ID="202" NAME="Předseda">
V souladu s článkem 103 odst 2 jednacího řádu jsem obdržel návrh na rozhodnutí ukončit tuto rozpravu.
<P>
Rozprava je uzavřena.
<P>
Hlasování se bude konat zítra, 31. ledna 2008.
<P>
Písemná prohlášení (článek 142 jednacího řádu)
<SPEAKER ID="203" NAME="Sebastian Valentin Bodu  " AFFILIATION="PPE-DE">
písemně. - (RO) Před nedávnem jsme obdrželi dokument týkající se změny klimatu, který si všichni můžeme přečíst. Dokument nazvaný "Nebojujme, přizpůsobme se - Měli bychom vzdát marné pokusy o boj proti změně klimatu" byl zaslán jako otevřený dopis generálnímu tajemníkovu OSN.
<P>
Jak naznačuje název dokumentu, stovka odborníků nás vyzývá, abychom akceptovali změnu klimatu nikoliv rezignovaně, ale energicky, a argumentují tím, že CO2 je nezbytným prvkem při fotosyntéze.
<P>
Nejsem žádný chemik či biolog, ale nemohu přehlížet dramatickým změnám klimatu, které se odehrály v posledních letech. Nemohu si nevšimnout, že již nemáme čtyři roční období, ale jen dvě. Nesmířím se s tím, že do deseti let budu lyžovat v hale, na stometrovém svahu. Nehodlám přijmout představu, že se mohu opalovat jen mezi 5. a 7. hodinou ranní, abych se vyvaroval rakovině kůže. Proto si říkám - nic mě nezajímá méně než ta jejich fotosyntéza, já chci jezdit lyžovat, opalovat se a vést normální život.
<SPEAKER ID="204" NAME="Gyula Hegyi  " AFFILIATION="PSE">
písemně. - (HU) Summit o klimatu organizovaný OSN na Bali nepřinesl žádné konkrétní výsledky, ale otevřel cestu pro novou, celosvětovou dohodu po roce 2012. Bohužel ti největší znečišťovatelé, jako jsou Spojené státy a Čína, se tohoto důležitého procesu, který slouží budoucnosti Země, stále nechtějí účastnit. Můžeme doufat, že ve volbách amerického prezidenta, na něž se právě Američané připravují, zvítězí kandidát, který narozdíl od současné správy cítí zodpovědnost za budoucnost naší planety. Pokud Spojené státy podepíší dohodu o klimatu, možná bude snazší přesvědčit Čínu. Samozřejmě nesmíme zapomenout, že Evropa je největším spotřebitelem čínských výrobků, takže jako kupující máme také podíl na čínských emisích skleníkových plynů.
<P>
Zástupci Evropské unie na Bali ve svých prohlášeních hovořili o snížení emisí skleníkových plynů o 25-40 %. Evropský parlament v loňském roce odsouhlasil 30% snížení emisí. Poslední zpráva Komise však stále doporučuje pouze 20% snížení emisí do roku 2020. Bylo by vhodné tyto cíle sjednotit, abychom na mezinárodní úrovni podporovali stejné plány jako v rámci Unie, přičemž já osobně přirozeně podporuji ambicióznější plán na 30% snížení.
<SPEAKER ID="205" NAME="Daciana Octavia Sârbu  " AFFILIATION="PSE">
písemně. - (RO) Vrcholný moment konference na Bali bylo přijetí plánu pro bezpečnou budoucnost klimatu, což je nový vyjednávací proces, který má být dokončen v roce 2009 a má vést k pokračování vyjednávání ohledně globálního oteplování pro období po roce 2012, kdy skončí první fáze Kjótského protokolu.
<P>
Výsledek konference spočíval v hlavních rozhodnutích podporujících plán: Fond pro přizpůsobení se globalizaci, přenos ekologických technologií z bohatých zemí do chudých, opatření pro snižování emisí zapříčiněných odlesňováním a znehodnocováním lesů v rozvojových zemích. Boj proti odlesňování je základní prioritou evropské politiky životního prostředí a koordinovaná snaha ze strany členských států pomůže v boji proti globálnímu oteplování.
<P>
Nadějným znamením je fakt, že akční plán z Bali obsahuje strategie pro zmírnění přírodních katastrof a pro způsoby řešení ztrát a škod spojených se změnou klimatu v rozvojových zemích. Evropská unie hrála hlavní roli v úspěšném závěru této konference a zajistila, že se dostalo náležité pozornosti nejaktuálnějším vědeckým doporučením Mezivládního panelu pro změnu klimatu.
<SPEAKER ID="206" NAME="Csaba Sándor Tabajdi  " AFFILIATION="PSE">
písemně. - (HU) Vítám kompromis, kterého bylo na summitu o ochraně klimatu dosaženo, a s tím související rozhodnutí Výboru pro změnu klimatu ohledně.
<P>
Podle mého názoru je kompromis z Bali průlomem, neboť zúčastněné strany se dohodly na mandátu pro vyjednávání nové dohody ohledně změny klimatu, která by nahradila Kjótský protokol, jehož platnost v roce 2012 vyprší. Zároveň se zde poprvé ke snížení vlivu na změnu klimatu zavázaly také rozvojové země a Spojené státy.
<P>
Postoj Maďarska je stejný jako postoj ostatních členských států EU. V březnu 2007 Evropská rada rozhodla o snížení emisí skleníkových plynů o 20 % do roku 2020 ve srovnání s hodnotami v roce 1990. Za účelem splnění tohoto ambiciózního cíle připravila Evropská komise plán na ochranu klimatu a balíček pro obnovitelnou energii, čímž poskytla příklad ostatním průmyslově rozvinutým zemím.
<P>
Doufám, že její zpráva o udržitelném zemědělství a bioplynu přijatá včera Výborem pro zemědělství a rozvoj venkova Evropského parlamentu také přispěje k boji proti změně klimatu.
<P>
Rád bych také upozornil na skutečnost, že změna klimatu už je v Maďarsku reálným problémem, protože oblasti mezi řekami Dunaj a Tisza hrozí desertifikace. Tato přírodní a sociální eroze v oblasti Homokhátság se musí zastavit, protože by mohla vést k ještě většímu ohrožení živobytí přibližně 800 000 lidí.
<P>
Musíme zastavit desertifikaci oblasti Homokhátság!
<P>
(Zasedání bylo přerušeno ve 20:40 a znovu zahájeno ve 21:00.)
