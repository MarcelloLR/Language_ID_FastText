<CHAPTER ID="015">
Získání kontroly nad cenami energií (rozprava)
<SPEAKER ID="274" NAME="Předsedající">
Dalším bodem programu je rozprava o následujících otázkách:
<P>
ústní otázka Radě o kontrole cen energií, kterou pokládá Hannes Swoboda jménem skupiny PSE - B6-0460/2008),
<P>
ústní otázka Komisi o kontrole cen energií, kterou pokládá Hannes Swoboda jménem skupiny PSE - B6-0461/2008),
<P>
ústní otázka Radě o kontrole cen energií, kterou pokládají Giles Chichester, Anne Laperrouzeová, Sophia in 't Veldová a Eugenijus Maldeikis jménem skupin PPE-DE, ALDE a UEN - B6-0463/2008)
<P>
ústní otázka Komisi o kontrole cen energií, kterou pokládají Giles Chichester, Anne Laperrouzeová, Sophia in 't Veldová a Eugenijus Maldeikis jménem skupin PPE-DE, ALDE a UEN - B6-0465/2008),
<P>
ústní otázka Komisi o kontrole cen energií, kterou pokládají Rebecca Harmsová a Claude Turmes jménem skupiny Verts/ALE - B6-0466/2008),
<P>
ústní otázka Radě o kontrole cen energií, kterou pokládají Esko Seppänen a Ilda Figueiredová jménem skupiny GUE/NGL - B6-0468/2008),
<P>
ústní otázka Komisi o kontrole cen energií, kterou pokládají Esko Seppänen a Ilda Figueiredová jménem skupiny GUE/NGL - B6-0469/2008).
<SPEAKER ID="275" NAME="Hannes Swoboda">
autor. - (DE) Pane předsedající, rád bych velmi srdečně přivítal pana komisaře a pana ministra Borlooa. Máme řadu otázek, protože se zcela upřímně domníváme, že Evropská unie - a to platí pro Komisi a možná i pro Radu - věnovala trendům ve vývoji cen ropy příliš malou pozornost. I když cítím vůči panu komisaři obrovskou úctu, domnívám se, že bychom v této věci měli dělat víc.
<P>
Dovolte mi, abych se nejprve věnoval rostoucím cenám ropy. Vždy jsem, pane komisaři, upozorňoval na to, že zde vznikají obrovské zisky. Co se s nimi děje? Ve skutečnosti nejsou investovány například do alternativních energií nebo do jiných významných investičních projektů, používají se ke skupování akcií a vyplácení dividend.
<P>
Za druhé, k otázce klesajících cen ropy, k čemuž do určité míry také dochází, má Komise přehled o tom, zda toto klesání cen ropy přechází na spotřebitele? Mám obavy, že se tomu tak neděje, a byl bych vám vděčen i za odpověď na tuto otázku.
<P>
Za třetí chci zmínit otázku energetické nouze, o níž jsme již diskutovali, také v souvislosti se zprávami, které jsme přijímali ve výboru. Není důvod, proč by Komise neměla nezávisle na budoucích právních předpisech předložit velmi účelný balíček týkající se palivové nouze. Není to jen opatření, které by mohla přijmout Komise; je to také opatření, které musí samozřejmě přijmout i jednotlivé vlády. I když i zde bychom byli rádi, kdyby byla Komise iniciativnější.
<P>
To mě za čtvrté přivádí k otázce vnější energetické politiky a dodávek energií, pochopitelně především plynu, což je téma, o němž jsme již mnohokrát diskutovali. Slyšel jsem, že jste byl nedávno v Nigérii. Bylo by zajímavé si vyslechnout, jaké iniciativy byly v tomto kontextu přijaty.
<P>
Vidíme, jak se táhne projekt Nabucco, abych uvedl nějaký příklad. Američané dokončili ropovod PTC. Všichni tvrdili, že nebude výdělečný, ale dnes to rozhodně výdělečné je, vzhledem ke zvýšení cen ropy. Prostě si řekli: "Toto chceme a toto potřebujeme pro diverzifikaci našich dodávek energií."
<P>
Co dělá Evropa? Domnívám se, že přístup Evropy byl příliš nerozhodný, než aby se něčeho dosáhlo, a chtěl bych, aby byla Rada a Komise daleko rozhodnější a energičtější při uskutečňování diverzifikace pro Evropu, neboť to je také důležité pro naše dodávky energií. Věc, která naši skupinu obzvláště znepokojuje, je však otázka energetické chudoby a toho, co s tím uděláme, neboť v Evropě jde stále o velice závažný problém.
<SPEAKER ID="276" NAME="Giles Chichester">
autor. - Pane předsedající, je mi líto, že se socialisté rozhodli ventilovat své staré předsudky vůči ziskům a sociálním otázkám, mezi nimiž figuruje především ekonomická a průmyslová otázka. Nárůst cen ropy je pro reálnou ekonomiku jistě vážný - především jakákoliv kolísavost nebo nestabilita těchto cen -, ale vzpomeňme si na ponaučení, které jsme si přinesli ze 70. let. Tato ponaučení zahrnují fakt, že vyšší ceny podpoří větší průzkum a rozvoj zdrojů. Zabrání přílišné spotřebě a podpoří efektivnost. Předkládám otázku palivové chudoby jako důležitý problém, ale měl by se dát vyřešit prostřednictvím opatření v oblasti sociálního zabezpečení, a ne zkreslením tržních mechanismů, jímž je snaha stanovovat maximální ceny.
<P>
Nezapomínejme také, že ceny klesají a stoupají a trhy mají vždy tendenci zajít nejprve příliš daleko a pak se dostat na realistickou úroveň. Vybudování skutečně konkurenceschopného trhu je základním předpokladem pro provádění jiných politických cílů. Tato cenová otázka podtrhuje zásady energetické politiky EU a energetické situace EU - tři pilíře, kterými jsou: zásadní potřeba opravdu konkurenčních trhů - trhů, které přinesou nejnižší ceny a nejefektivnější služby; zajištění otázek dodávek při naší závislosti na dovozu paliv; a sbližování cílů udržitelnosti s ostatními dvěma cíli naší politiky. Dejme si pozor, abychom nevylili s vaničkou i dítě, protože nás znepokojuje nárůst cen letos v létě a zapomínáme, že ceny klesají a zase stoupají.
<SPEAKER ID="277" NAME="Rebecca Harms">
autorka. - (DE) Pane předsedající, dámy a pánové, pane komisaři, pane Chichestere, pochopitelně že ceny mohou klesat i stoupat, ale domnívám se, že téměř všichni zde bychom se shodli, že vzhledem k nedostatečným energetickým zdrojům a jejich omezené dostupnosti a rostoucí konkurenci po celém světě, pokud jde o přístup k nim a jejich sdílení, je pravděpodobné, že tyto ceny zůstanou po dlouhou dobu hodně vysoké.
<P>
Současný vývoj a problém energetické chudoby ukazuje, že jsme na tuto situaci ještě adekvátně nezareagovali. Podle mého názoru se musí akutní sociální problémy spojené s vysokými cenami energií vždy řešit prostřednictvím sociální politiky, ale musíme také strukturálně zajistit, že naše společnosti již nebudou energetickými zdroji plýtvat. Pan Piebalgs bude k tomu bezpochyby mít co říct, jelikož podobné odhodlání vůči této otázce ukázal na začátku svého funkčního období.
<P>
Cíle energetických úspor a energetické účinnosti se musí plnit mnohem důsledněji než doposud. Často se mluvilo o tom, že musíme budovat jiný typ domácností, že potřebujeme různé typy vytápění a chlazení a mnohem efektivnější elektrické spotřebiče, ale kde je ta rozsáhlá akce, kterou potřebujeme k využití hlavního potenciálu, jejž máme k dispozici v souvislosti s energetickou účinností a energetickými úsporami?
<P>
Pokud je nějaká oblast, kde potřebujeme určitý evropský vzorový plán nebo vnitrostátní plány, je to zde. Z mého pohledu by se měly strukturální fondy, Fond soudržnosti a programy Evropské investiční banky atd. používat rozumně, abychom seriózně sledovali cíle, které jste vy, pane Piebalgsi, opakovaně před třemi lety navrhoval.
<P>
Pokud se podíváme na současnou diskusi například o cenách ropy a na to, co bylo v této sněmovně navrženo s cílem zbrzdit Komisi, jež konec konců chtěla zajistit úspornější vozy, měli bychom se zeptat sami sebe, zda se skutečně vážně někdo zabývá myšlenkou, že ceny zůstanou vysoko dlouhodobě.
<P>
Pane komisaři, chtěla bych vás podpořit, abyste co nejdříve předložil návrhy týkající energetické účinnosti a energetických úspor v rámci strategického přezkumu energetické politiky, protože to bude oblast, která určí, zda děláme pro naše společnosti dobré věci či nikoliv a zda napomáháme jejich potřebám v době trvale vysokých cen.
<SPEAKER ID="278" NAME="Anne Laperrouze">
autorka. - (FR) Pane předsedající, pane Borloo, pane komisaři, dámy a pánové, zvyšování cen energií má mnoho negativních důsledků, z nichž tím nejviditelnějším je zvyšování životních nákladů pro naše spoluobčany. To znovu ilustruje naši energetickou závislost. Pro snížení kolísání cen energií a zejména snížení cen energií je nutné zajistit různé věci.
<P>
Mám k tomu tři návrhy. První postup se týká výhodného řízení cen energií. To je věc, která by se měla udělat hned teď, jinými slovy by členské státy měly vyvinout daňové mechanismy, pomocí nichž bude možné vymazat faktor zvyšujících se cen z firemních i domácích rozpočtů. Měly by také podpořit sociální opatření na boj proti energetické chudobě v domácnostech s nízkými příjmy.
<P>
Druhý postup je pracovat na cenách dovážených energií. Co vy navrhujete k tomu, aby Evropská unie mluvila jednohlasně s výrobními zeměmi - často se říká "mluvit jednohlasně" -, aby všechny politiky sousedství a dohody o partnerství přisoudily energii přiměřenou váhu? Dovolte mi, abych vám možná naivně navrhla řešení, které by mohlo uklidnit vztahy v jednáních s Ruskem. Proč nepropojit projekt ropovodu Nabucco s projektem South Stream? Možná by se tím věci trochu uklidnily.
<P>
Třetí postup by se měl zaměřit na snížení dovozu nebo jeho úplné zastavení, což by bylo ideální řešení. K tomu musíme prolomit onen symbiotický vztah mezi zvyšováním růstu a zvyšováním spotřeby energie. Je pochopitelně důležité, že by neměl růst automaticky vytvářet úměrné zvýšení spotřeby energie. Pochopitelně musíme rozvíjet obnovitelné energie nebo energie s nízkou emisí CO2 a zpráva našeho kolegy Turmese je krokem tímto směrem. Energetická účinnost znamená také úsporu energie, což se dnes dostatečně neuplatňuje. Texty, které zde budou předloženy k projednávání, jsou proto již poněkud opožděné. Musíme se zaměřit na své kapacity fyzického a technologického uskladnění energie, ale také na zdroje spotřeby energie.
<P>
Můžete nám, pane Borloo, říct, zda doufáte, že bude v příštích týdnech přijat klimaticko-energetický balíček? Co by se muselo stát, aby byl přijat ambiciózní balíček opatření, splňující tyto různé cíle?
<SPEAKER ID="279" NAME="Esko Seppänen">
autor. - (FI) Pane předsedající, pane komisaři, v kompromisním usnesení je význam spekulací při zvyšování nákladů na energetiku z cen energií vyřazen. Virtuální ropa se však na trzích s deriváty prodává šestkrát víc než ropa fyzická. Cena elektřiny je také svázaná s trhem s cennými papíry: virtuální elektřina se na energetických trzích prodává více než fyzická elektřina a na Evropské energetické burze stojí pětkrát víc.
<P>
Na trhu s deriváty OTC, který je neregulovaný a nad nímž nemají burzy cenných papírů dohled, se objevuje obrovské množství podvodů. Harmonizace elektřiny povede automaticky k neočekávanému zisku pro velké společnosti a obchodování s emisemi zvýší v roce 2013 mnohokrát prostor pro spekulace.
<P>
Na trzích s energetickými deriváty jsou spotřebitelé nuceni platit spekulativní cenu, stejně jako to dělali na trhu s rizikovými hypotékami ve Spojených státech: zisky byly privatizovány a ztráty zestátněny. Kapitalismus je kasino, kde jsou ceny energií dávány na burze cenných papírů do tomboly. Děkuji vám.
<SPEAKER ID="280" NAME="Jean-Louis Borloo" LANGUAGE="FR">
Pane předsedající, dámy a pánové, poté, co jsem si vyslechl několik dotazů, které vznáší prakticky všichni, mi dovolte přednést několik poznámek.
<P>
První se týká dosti kolísavého způsobu, jakým se ceny mění: v jednu chvíli je to 10 dolarů, potom za krátkou dobu 140 a nyní zase 100. Zdá se totiž, že existuje určitá nespojitost mezi tím, jak se oceňuje samotný produkt, a jak ho oceňuje finanční trh, který s ním pracuje. Z dlouhodobého hlediska se mi však zdá, že je dost jasné, že spekulanti budou mít vždy aktivní roli, uvážíme-li, že máme dojem, že naše celosvětové stále rostoucí energetické potřeby nevyužívají novou skladbu zdrojů energie, méně závislou na uhlovodících.
<P>
Navíc pozoruji, že z Džeddy, kam jsme se koncem června vydali s panem komisařem Piebalgsem na setkání všech producentských i spotřebitelských zemí, vyšlo naprosto jasné společné sdělení. Očekávání je jasné: hlavní spotřebitelské země musí jasně ukázat svůj záměr změnit skladbu zdrojů energie, uvést do praxe energetickou účinnost a méně záviset na uhlovodících. Souhlasily s tím i všechny producentské země. Myslím, že o to jde v chystaném klimaticko-energetickém balíčku a domnívám se, že 500 milionů evropských spotřebitelů říká: využívejme více energii, která se vyrábí blíž, buďme soběstačnější, s přímějším vztahem mezi výrobci a spotřebiteli.
<P>
S ohledem na to je z velmi krátkodobého hlediska jasné, že je nutné vyřešit řadu problémů týkajících se regulace, včetně přístupu k informacím o obchodních zásobách, čímž se nemyslí jen strategické zásoby. Dělají to tak Spojené státy i Japonsko. Komise by se nad tím měla zamyslet. Věřím, že Komise předloží na konci října nebo začátkem listopadu návrh, jehož cílem bude zajistit v této oblasti ve velmi krátkém čase větší transparentnost. Skutečná strategie energetické soběstačnosti a lepší skladba zdrojů energie však stále představují ze střednědobého i dlouhodobého hlediska nejúčinnější odpověď.
<SPEAKER ID="281" NAME="Andris Piebalgs">
člen Komise. - Pane předsedající, myslím, že to jsou velmi dobře načasované otázky a velmi důležitá rozprava. Komise nyní dokončuje Druhý strategický přezkum energetické politiky, který se také opírá o debaty v Parlamentu. Očekávám, že tento Druhý strategický přezkum energetické politiky bude přijat v listopadu a bude se obzvlášť týkat otázek, o nichž je zde dnes řeč.
<P>
Vzhledem k ratifikaci Lisabonské smlouvy zcela jistě existuje limit toho, co můžeme ve strategickém přezkumu energetické politiky nabídnout, protože je v ní článek o energetice, který by mohl umožnit odpověď zracionalizovat. Můžeme toho však stále udělat poměrně dost.
<P>
Komise sdílí názor, že ceny ropy zůstanou pravděpodobně ze střednědobého a dlouhodobého hlediska vysoké. Pro tuto prognózu hovoří volatilita každodenních trhů. I dnes, kdy je cena ropy 106 nebo 110 dolarů za barel, což je mnohem méně než před časem, kdy byla 145 dolarů, je kvůli denní volatilitě stále relativně obtížné situaci předvídat, což má určitě velký dosah a zasluhuje si to reakci.
<P>
I když je jasné, že by členské státy měly z krátkodobého hlediska udělat něco pro zmírnění dopadu na nejvíce zranitelné domácnosti, měla by se hlavní politická reakce zaměřit na usnadnění přechodu na jasně udržitelnější způsoby výroby a spotřeby energie. Jinými slovy snažit se dosáhnout cíle stát se ekonomikou s nízkým podílem uhlíku a účinným využíváním energie. K tomu bude naprosto zásadní pohnout kupředu s návrhem Komise ke klimaticko-energetické politice, na nějž navážou politické závazky Evropské rady.
<P>
Otázka strukturálních reforem: Je důležité zdůraznit, že čelíme zvýšení cen energií, nejen ropy: týká se to i uhlí, týká se to i plynu a výsledkem je i dopad na ceny elektrické energie. Spojení mezi těmito cenami souvisí s cenovou strukturou: například smlouvy o plynu často používají jako referenční hodnoty cenu ropy; výroba elektřiny ze zemního plynu je stále více okrajovou záležitostí a má menší vliv na tvorbu cen. Proto se domnívám, že je velice důležité věnovat se nejen otázkám cen ropy, ale všem odvětvím. Tato situace zřetelně posiluje potřebu podpory hospodářské soutěže v rámci celého energetického odvětví. Proto bych opět chtěl zdůraznit význam rychlého dosažení dohody o třetím balíčku týkajícím se vnitřního energetického trhu.
<P>
Evropa může a musí rozvíjet své vlastní síly, aby si poradila s rychle se měnícím celosvětovým energetickým hospodářstvím. Odpovědí je dobře fungující, plně propojený a konkurenceschopný vnitřní trh EU. Ten zlepší zranitelnost Evropy vůči přerušení dodávek energií a usnadní naši spolupráci s výrobci energií a tranzitními zeměmi. Evropské sítě umožní solidaritu mezi členskými zeměmi v době krizí.
<P>
K otázce zásob ropy jsme nedávno připravili právní předpisy, které se jasně zaměřují na dvě věci: první je to, aby byly tyto zásoby ropy v dobách krize vždy k dispozici a bylo možné je snadno využít, a druhou je prioritní problém, tedy transparentnost a týdenní ohlašování stavu obchodních zásob. V tomto ohledu i když nejsme největšími spotřebiteli ropy na světě, jsme schopní ovlivnit transparentnost na trhu a snížit jeho volatilitu a míru spekulace na trhu.
<P>
Spekulace je zcela určitě problém. Provedli jsme analýzu. Dostupné důkazy ukazují, že na cenu ropy mají největší vliv dodávka a poptávka a tyto zásady i v budoucnu podpoří vysoké ceny. Současně však dál pracujeme na analýze dopadu spekulací v konkrétním okamžiku a toho, zda opravdu existuje schopnost snížit volatilitu a zajistit větší dohled nad energetickým trhem.
<P>
V každém případě je zcela jasné, že transparentnost na trhu s ropou jak z hlediska smluv, tak souvisejících finančních nástrojů a zásad je nezbytností. Chci také říct, že Komise i národní antimonopolní orgány vystupují proti jednání v rozporu s hospodářskou soutěží. Tak můžeme přesunout změny v cenách ropy na spotřebitele, protože ti používají produkty z čištěné ropy. Komise v tomto ohledu vyvine další úsilí - tuto záležitost sledujeme - a řada antimonopolních úřadů v členských státech již zahájila vyšetřování otázky, jak záhy a jak rychle se změny v cenách ropy odrazí u spotřebitelů. Současně je zcela jasné, že mezi jednotlivými členskými státy existují rozdíly, protože existují různé strategie zajišťování dodávek pro příslušné firmy. V některých zemích se navíc používají směsi biopaliv, které také ovlivňují rychlost možnosti změn cen v závislosti na ceně ropy. Tomu by však měly zcela zřejmě věnovat pozornost všechny antimonopolní úřady.
<P>
Energetická efektivnost, obnovitelné zdroje a diverzifikace: je jasné, že největší pozornost věnujeme naší energetické a klimatické politice, což se velmi výrazně projeví v našem strategickém přezkumu energetické politiky.
<P>
Významný evropský právní rámec již existuje. Mnoho kroků se již navíc provádí v rámci současného akčního plánu energetické účinnosti, a to včetně legislativních iniciativ a studií. Dále fungují i podpůrné akce, například v rámci evropského programu Inteligentní energie.
<P>
Pokud jde o existující právní předpisy EU, velmi důležité je jejich provádění. Ambiciózního cíle týkajícího se úspor energií do roku 2020 nelze dosáhnout bez toho, že by ho dostatečně nepřijaly i členské státy. Komise přísně sleduje porušování postupů, aby se zajistilo, že všechny členské státy skutečně stávající právní předpisy EU uplatňují.
<P>
Komise letos také přijme balíček týkající se energetické účinnosti. Bude zahrnovat sdělení s komplexním přehledem cílů Komise ohledně energetické účinnosti, dále legislativní a politické iniciativy - především hlavní návrhy na smělé přepracování směrnice o energetické náročnosti budov; dále na úpravu směrnice o označování energetické účinnosti štítky, aby se zajistilo účinnější a dynamičtější označování. Trvale vysoké ceny energií pochopitelně dále potvrzují potřebu akce v této oblasti. A výrazně také do této oblasti zapojujeme Evropskou investiční banku.
<P>
Evropská rada při analýze vhodných reakcí na vysoké ceny ropy zdůrazňuje význam udržitelného a přiměřeného daňového rámce.
<P>
Pro EU a její členské státy to představuje výraznou příležitost pro systematičtější a efektivnější využívání zdanění pro podporu úspor energií. Komise hodlá předložit návrhy a doporučení o cenově efektivním využití zdanění a konkrétních daňových pobídek včetně snížení DPH, které by měly podpořit poptávku a dodávky energeticky účinného zboží a služeb.
<P>
Komise se navíc při přezkumu směrnice o energetické dani bude zabývat tím, jak by mohla lépe podpořit energetickou a klimatickou politiku EU, energetickou účinnost a snížení emisí. Rozsáhlejší a systematické využívání stanovování cen za používání pozemních komunikací v souladu s principy sdělení Komise o "ekologizaci dopravy" by mělo také podpořit posun směrem k energeticky účinnějším pravidlům transparentnosti.
<P>
V otázce financování alternativních energetických technologií a výzkumu bych vás rád upozornil na to, že jako pokračování Evropského strategického plánu pro energetické technologie připravujeme sdělení o financování nízkouhlíkových technologií. Sdělení bude obsahovat analýzu potřeb zdrojů pro dlouhodobý výzkum a vývoj, rozsáhlé ukázkové projekty a počáteční stádium fáze uvádění na trh. Zvažujeme opatření, která nejlépe využívají veřejné investice k získávání dodatečných soukromých investic, jako je vytváření specifických možností pro rozsáhlé ukázkové projekty. Měla by využívat existující nástroje, např. finanční nástroj pro sdílení rizik, který je společnou iniciativou Komise a Evropské investiční banky. Komise také podporuje členské státy, aby využívaly vnitrostátní zdroje, například potenciální zdroje, které by se mohly objevit při obchodování s příděly CO2 v přepracovaných systémech ETS.
<P>
V otázce energetické bezpečnosti a zahraniční politiky se vracím k myšlence, že Evropa může a musí posílit své vlastní síly, aby si poradila s rychle se měnící celosvětovou energetickou ekonomikou. Vnitřní a vnější politika v otázkách energetiky spolupracuje. Čím je silnější společný evropský energetický trh, tím silnější bude vůči vnějším dodavatelům energií. Provádíme diverzifikaci se zeměmi jako je Ázerbájdžán, Turkmenistán, Egypt, Irák nebo Nigérie, ale je jasné, že také podporujeme předvídatelné vztahy se současnými dodavateli jako Rusko a rozhodně velmi podrobně zkoumáme možnost zvýšení dodávek z Norska, protože je evidentní, že trh EU je pro dodavatele atraktivní a neměli bychom se bát, že spotřebujeme veškerý plyn, ale měli bychom se skutečně snažit zajistit konkurenceschopné dodávky na evropský trh a nedostat se do situace, že by nás mohl někdo kvůli cenám vydírat.
<P>
Pokud jde o otázku pomoci rozvojovým zemím dovážejícím ropu. Vzhledem k silnému dopadu přístupu a cen energií na rozvoj a globální změnu klimatu je spolupráce v oblasti energetiky stále více důležitá, a to po celou dobu rozvoje našich podpůrných činností. To bylo hlavním tématem mé návštěvy s panem komisařem Michelem v Africké unii a v řadě afrických zemí, která proběhla na počátku tohoto měsíce. Investujeme značné zdroje do podpory změn v těchto zemích, nejen s cílem odstranit energetickou chudobu, ale také zajistit, aby tyto země mohly samy sobě poskytnout nové čisté zdroje energií.
<P>
K otázce makroekonomických a sociálních aspektů: zvýšení úrovně cen ropy rozhodně zatíží spotřebitele a některá odvětví ekonomiky, která stojí před problémem náročných procesů přizpůsobování. Řada členských zemí nedávno přijala - nebo o tom v současnosti uvažuje - krátkodobá opatření jako odezvu na nedávné zvýšení cen energií. Většina těchto politik se v souladu se závěry Evropské rady zaměřuje na zranitelné domácnosti. Některé členské státy také zavedly nebo projednávaly dočasná opatření zacílená na konkrétní odvětví.
<P>
Vzhledem k tomu, že se očekává, že vysoké ceny energií budou platit dlouhodobě, je důležité, aby se politická opatření zaměřila na usnadnění strukturálního posunu směrem k udržitelným modelům výroby, přepravy a spotřeby. Ukazuje to také na důležitost flexibilních trhů výrobků a práce a lisabonské agendy a na význam přechodu směrem k nízkouhlíkovému a vysoce energeticky účinnému hospodářství.
<P>
Domnívám se však, že na tyto otázky určitě neexistuje jediná odpověď. Nicméně rámec, který nabízíme s klimaticko-energetickým balíčkem a balíčkem ohledně interního energetického trhu, je kostrou řešení, protože čím dřív bude přijat, tím silnější bude a tím lepší konkurenceschopnosti a nižších cen pro spotřebitele se dosáhne. Současně bychom měli být otevření a upřímní a říct lidem: neočekávejte, že se ceny ropy vrátí na 20 USD za dolar. To znamená, že i každý z nás by měl změnit své chování, protože součástí této otázky je i naše chování, a já se domnívám, že bychom tomu měli v našich každodenních životech skutečně věnovat pozornost.
<SPEAKER ID="282" NAME="Jerzy Buzek">
jménem skupiny PPE-DE. - (PL) Pane předsedající, stojíme před dvěma problémy. První se týká cen ropy a plynu. Unie výše uvedené suroviny většinou dováží. Druhý se týká cen elektrické energie.
<P>
K prvnímu bodu chci říct, že ceny ropy a plynu by mohly spadnout, pokud by jejich výrobci, a nejen spotřebitelé, podléhali trhu. Je to otázka našich jednání jako Unie s Ruskem, severoafrickými zeměmi a zeměmi OPEC. Musíme také významně zlepšit energetickou účinnost a úspory energií. To je naší povinností, které bychom měli dát prioritu. Diskutujeme o tom již dlouho. Evidentně musíme také rozvíjet využití obnovitelných energií, neboť to znamená využívání našich vlastních zdrojů. Ale stačit nám to určitě nebude. Nechává nás to s naším uhlím a s naší jadernou energií. Pokud chceme zabránit drastickému zvyšování cen, nemůžeme si dovolit ignorovat ani jeden z těchto energetických zdrojů.
<P>
Tím se dostáváme ke druhému bodu, tedy elektrické energii. Náklady na elektřinu by šlo omezit rozhodným úsilím na vytvoření společného evropského energetického trhu. Je nutné okamžitě zajistit uplatnění třetího energetického balíčku. Ceny elektrické energie můžeme také kontrolovat pomocí uvážlivého a postupného zavádění klimaticko-energetického balíčku. To je obzvlášť důležité v případě elektrárenského odvětví. V této souvislosti je důležité ve směrnici o obchodování s emisemi zvážit referenční srovnávání nebo postupné zavádění.
<P>
Chtěl bych poděkovat Komisi za její náročnou práci a autorům usnesení za vznesení tohoto tématu.
<SPEAKER ID="283" NAME="Robert Goebbels">
jménem skupiny PSE. - (FR) Pane předsedající, makléř na burze Nymex Richard Arens nabídl 2. ledna 2008 za tisíc barelů ropy 100 000 USD. Cena za barel ropy dosáhla poprvé 100 USD. Makléř za tuto transakci vydal 5 000 dolarů. Obratem ropu prodal a přitom souhlasil se ztrátou 800 dolarů. Byla to lehká ztráta, kterou náležitě oslavil se svými kolegy jako událost, kdy byla poprvé proražena psychologická bariéra 100 dolarů za barel.
<P>
V následujících měsících měli newyorkští makléři často možnost slavit nové rekordy. 14. července dosáhla cena za barel 148 dolarů. I když cena dnes klesá, už se stalo. Prudké stoupání cen ropy spustilo úplné spekulativní šílenství se surovinami včetně potravin.
<P>
Světové hospodářství se nemůže obejít bez trhů, ale pro finanční svět je nepřijatelné holdovat divokému obchodnímu hazardu připomínajícímu sázení v kasinu. Newyorkskému makléři se podařilo s pouhými 5 000 dolary spustit vlnu spekulací s ropou, které ve světové ekonomii zanechaly pohromu. Burzovní orgány poté tyto čiré spekulace zbrzdily, když makléřům alespoň dočasně zakázaly prodávat podíly, které sami nedrží, čemuž se říká naked short selling. Pokud máme zastavit tyto nezdravé praktiky, musíme prosadit nikoli dočasná pravidla, ale zcela striktní předpisy. Musíme proto důsledněji kontrolovat hazardní postupy spekulantů. V americkém senátu se momentálně diskutuje o návrhu na zvýšení minimálního podílu, který musí makléři skutečně vložit do každé operace, na 25 %. Tím by se zabránilo mnoha hazardním sázkám, které se dnes provádí na základě zcela minimálních částek.
<P>
Objem peněz investovaných na samotném americkém trhu se surovinami se za poslední čtyři roky zdesetinásobil. Cenový ukazatel 25 hlavních surovin vyletěl nahoru o více než 200 %. Cenová úroveň již není určována fyzickou nabídkou a skutečnou poptávkou po surovinách, ale spekulativními mechanismy finančních trhů. V prvním pololetí tohoto roku se 60 % operací na americkém ropném trhu týkalo virtuální ropy, která se prodávala opakovaně po sobě. Burzy již neslouží jako prostředek k úpravě složitého vzájemného působení dostupné nabídky a skutečné poptávky, ale staly se místem, kde se sází na finanční produkty, jež jsou tak složité, že jim nerozumí ani manažeři finančních společností. Jediná věc, která makléře a jejich šéfy zajímá, je bonus. Všichni tito "zlatí hoši" z tohoto celosvětového kasina si nahrabali miliony a přitom ztratili miliardy svým zákazníkům. Zisky byly zinkasovány a ztráty se nyní zestátňují. Američtí daňoví poplatníci budou muset zaplatit více než tisíc miliard dolarů za špatné úvěry finančního světa. Jde o ekvivalent sedmi celkových rozpočtů EU.
<P>
I v Evropě klesá kupní síla, úvěry zdražily a objevuje se recese. Komise a národní vlády vždy odmítaly zavádět příliš velkou regulaci finančních trhů, které byly známé svou efektivností. Po totálním bankrotu finančních géniů však dnes musí veřejné orgány co nejrychleji zavést striktnější pravidla, účinná opatření proti divokým spekulacím na všech trzích včetně trhu s ropou.
<SPEAKER ID="285" NAME="Liam Aylward">
jménem skupiny UEN. - Pane předsedající, vítám to, že se tato rozprava týká cen všech energií, nejen ropy - která je pochopitelně nejdůležitější. Za poslední rok nezaznamenala cenový šok jen ropa: ceny uhlí a plynu stouply stejně rychle jako ropa, jestli ne rychleji. A jako vždy, i tentokrát to nejvíc postihlo spotřebitele.
<P>
Výkyvy cen energií vytváří obrovský tlak na rozpočet průměrného spotřebitele. Je na nás, jako na představitelích občanů na politické úrovni, abychom zavedli politiky, které zajistí udržitelné dodávky paliv za rozumné ceny. Jak toho můžeme dosáhnout, když se zásoby paliv blíží vyčerpání? Měli bychom se ještě více soustředit na obnovitelnou energii a zdroje. Měli bychom se více zaměřit na zkoumání a investování do alternativních zdrojů paliv. To rozhodně není nová myšlenka, ale doposud jsme toho v tomto ohledu neudělali dost. Máme povinnost vůči evropským občanům a v zájmu našeho životního prostředí musíme slova změnit v činy.
<P>
Ochrana životního prostředí a finanční blahobyt spotřebitelů se vzájemně nevylučují. Když věnujeme více peněz, času a zdrojů do oblasti obnovitelných energií, můžeme dosáhnout obojího a zajistit udržitelné zásoby energií do budoucna.
<SPEAKER ID="286" NAME="Claude Turmes">
jménem skupiny Verts/ALE. - (FR) Pane předsedající, dámy a pánové, pan Goebbels má pravdu, s cenami ropy se spekuluje ve velkém, což potvrdili i pan Borloo a pan Piebalgs. Zelení, socialisté a spojená levice předložili pozměňovací návrhy, zajišťující, aby se v našem usnesení objevila tato otázka, a ti, kdo dnes na pravici tleskali - a jsem tomu rád - myšlence opatření na potlačení divokých spekulací na trhu s ropou, budou doufám zítra pro naše pozměňovací návrhy hlasovat. Bylo by absurdní, kdyby Parlament odhlasoval usnesení, které by se nevěnovalo přemrštěným spekulacím na trzích s ropou.
<P>
Druhou důležitou věcí je sociální aspekt. Musíme chudým vrstvám naší společnosti pomoci tuto situaci překonat. K tomu doporučuji zacílenou pomoc. Je lepší dát nejchudším domácnostem 100 EUR než šířit takzvané dobré nápady, jako je snížení DPH. Tuto myšlenku, která je panu Sarkozymu tak drahá, Parlament určitě zítra odmítne, protože jsme spíše na straně pana Borlooa, který je nakloněný více myšlence podpory systému bonusů a malusů, tomu, že se občanům poskytne přístup ke službám a přístrojům s nižší spotřebou energie.
<P>
Rád bych uvedl dvě poslední poznámky. Za prvé je to otázka přídělového fondu, kterou budeme moci vyřešit pouze v případě, že postoupíme v oblasti hospodaření s energií a obnovitelnými zdroji. Proto bych se chtěl zeptat pana komisaře, jestli se Komise bude opět chovat tak směšně a předloží strategický dokument o energetice a energetické bezpečnosti, aniž by se zmínila o otázce dopravy? V žádném z návrhů, které jsem viděl, není o dopravě ani zmínka. Je to směšné, protože Evropa je nejvíc závislá na ropě, ne na plynu, a o tom ve vašich dokumentech nic není.
<P>
A nyní poslední poznámka k panu Borloovi: Výbor stálých zástupců (COREPER) dnes diskutoval o obnovitelných energiích a já za sebe už francouzskému předsednictví nerozumím. Prověrkovou doložkou věci podkopáváte, včetně 20 % cíle. Tento návrh dnes naštěstí většina členských států odmítla. Chci proto apelovat přímo na francouzské předsednictví: přestaňte tuto směrnici ohrožovat, jde o velmi důležitý dokument.
<SPEAKER ID="287" NAME="Sergej Kozlík" AFFILIATION="NI">
(SK) Evropa má významnou možnost ovlivňovat ceny energie, a to dostatečnou produkcí vlastní energie založené na jiné bázi, než jsou ropa a plyn. Jde však Evropa touto cestou?
<P>
V 80. letech začalo Slovensko a Maďarsko společnou výstavbu vodního díla Gabčíkovo-Nagymaros. Později Maďarsko od výstavby odstoupilo a vodní dílo dokončilo Slovensko samo. Místo výroby špičkové energie byl výsledkem mezinárodní arbitrážní spor, jehož závěry však maďarská strana neplní.
<P>
V 90. letech Slovensko investovalo značné prostředky do zvýšení bezpečnosti a prodloužení životnosti jaderné elektrárny Jaslovské Bohunice. Splnění bezpečnostních standardů potvrdila Mezinárodní agentura pro atomovou energii. V rámci přístupového procesu do Evropské unie však bylo Slovensko nucené předčasně uzavřít dva bloky této elektrárny.
<P>
Dnes Evropská komise posuzuje otázku dostavby rozestavěných dvou bloků jaderné elektrárny Mochovce. První dva bloky už bezpečně a efektivně pracují. Evropská komise si však s odpovědí dává načas. Příklad Slovenska ukazuje, že záměr zvýšení vlastní produkce, a tím kontroly cen energie v Evropě je zatím velmi vzdálený.
<SPEAKER ID="288" NAME="Margaritis Schinas" AFFILIATION="PPE-DE">
(EL) Pane předsedající, letošní nárůst cen ropy je velkou ostudou, která v Evropě postihuje domácnosti s nejnižšími příjmy. Vyžaduje reakci na politické úrovni, protože stejně jako přechod na ekologické hospodářství, musíme i politiku týkající se dálkového potrubí a politiku týkající se energetického balíčku i boj proti ropným kartelům vyhrát za každou cenu.
<P>
V současnosti fungují na úkor evropských občanů dva ropné kartely.
<P>
Jedním je mezinárodní ropný kartel, o němž nemluvíme jednohlasně - nebo spíš o něm nemluvíme vůbec -, protože když OPEC jedná, nezdá se, že by na něj EU vyvíjela tlak, aby tak nečinil.
<P>
Pak je tu druhý kartel v rámci samotného evropského trhu, pane komisaři; váš kolega komisař odpovědný za hospodářskou soutěž ho stále sleduje, aniž by nějak zasahoval. Domnívám se, že kromě otázky kšeftaření, kterou zde zcela správně vznesl pan Goebbels, máme co do činění s nedostatkem transparentnosti na vnitřním trhu s ropnými produkty. Jde o zářnou příležitost pro Generální ředitelství pro hospodářskou soutěž Evropské komise, od něhož očekáváme nějakou aktivitu ve prospěch zájmů občanů, neboť, pokud se nepletu, je politika hospodářské soutěže stále v pravomoci Společenství.
<P>
Pokud pak budeme mít problémy s organizací OPEC, uplatněme politiku hospodářské soutěže v rámci EU.
<SPEAKER ID="289" NAME="Eluned Morgan" AFFILIATION="PSE">
Pane předsedající, ve způsobu, jakým EU vyrábí a spotřebovává energii, dochází k radikálním změnám. Opírá se o strategii Komise, kterou tvoří tři body: bezpečnost dodávek, udržitelnost a konkurenceschopnost. Komise však vynechala jednu základní součást této důležité debaty, a tou je otázka cenové dostupnosti.
<P>
Od zveřejnění Zelené knihy o energetické účinnosti žádají socialisté v tomto Parlamentu, aby se spotřebitelé vrátili zpět do sedla. Chceme, aby se součástí této debaty stala energetická chudoba. Dokud nebudou v EU existovat definice na vnitrostátní úrovni a nebude docházet ke sběru dat, nebudeme mít představu o rozsahu tohoto problému. Víme, že ceny energií exponenciálně vzrostly a nehůř postihly nejzranitelnější část naší společnosti.
<P>
Chtěl bych varovat Radu, že v jednáních o směrnicích o elektřině a plynu jsme na začátku a otázka energetické chudoby bude v naší dohodě zásadní. Nechceme vám šlapat na paty. Žádáme v této otázce vnitrostátní akci - ne na úrovni Společenství -, ale očekáváme akci ve prospěch nejchudších občanů EU z hlediska energetické chudoby.
<SPEAKER ID="290" NAME="Luca Romagnoli" AFFILIATION="NI">
(IT) Pane předsedající, dámy a pánové, dovolte mi, abych se odvážil nadnést, že o tom, jak zamezit růstu cen energií, nelze promluvit během jediné minuty. Pojďme si zkusit shrnout situaci: především potřebujeme vnitrostátní sociální politiky ve prospěch nejzranitelnějších skupin a malých firem, jako jsou například rybáři, a také veřejných úřadů. Proto podporuji cílená sociální opatření, o kterých mluvil pan Turmes. Dále potřebujeme jinou politiku vůči výrobním kartelům a zemím, jak o tom mluvil pan Buzek a možná i jiní kolegové. To je bezpochyby nejdůležitější.
<P>
Chci také zdůraznit jiný aspekt, kde se nám nedaří. Jde o otázku spotřební daně. Kdyby se omezila maximální cena, kterou vlády mohou stanovit za paliva, upravila by se podle tohoto stropu automaticky spotřební daň, aniž by se tím porušila daňová subsidiarita nebo zákony volné hospodářské soutěže. Proč tuto myšlenku nezvážit? Zdá se mi, že i pan Piebalgs naznačoval, že by něco podobného upřednostnil.
<P>
Obecně řečeno, podle mého názoru potřebujeme strategii, která odmění ty, kdo mají menší spotřebu, a znevýhodní ty, kdo spotřebovávají víc: jinými slovy, strategii, která odměňuje energetickou účinnost. Potřebujeme však i opatření proti spekulacím, která doposud neexistují, a obousměrnou úpravu maloobchodních cen a výrobních nákladů.
<SPEAKER ID="291" NAME="Vito Bonsignore" AFFILIATION="PPE-DE">
(IT) Pane předsedající, dámy a pánové, tendence projevující se v cenách energií dusí hospodářství a oslabují koupěschopnost rodin, jimž bez ustání rostou účty za energie.
<P>
V tomto novém kontextu je jasně vidět souvislost mezi cenami a zahraniční politikou, a je tudíž evidentní zvyšující se politická váha výrobních zemí. Je jasné, že Evropa musí provádět krátkodobou strategii založenou na urychlení využívání obnovitelných zdrojů energií, podpoře a hledání nových metod využívání přírodní čisté energie a výstavbě nových dálkových potrubí. Musíme proto také zvýšit zásoby ropy a plynu.
<P>
To všechno ale nestačí; potřebujeme nové iniciativy. Chci zdůraznit dva návrhy, které v posledních týdnech předložil předseda vlády Berlusconi: shromáždit všechny země nakupující energii a společně stanovit maximální cenu; spustit velký plán zaměřený na jaderné elektrárny. Může, pane komisaři, Komise na tyto dva návrhy odpovědět? A můžete nám také při vysvětlování strategie Komise pro plánování jiné budoucnosti říct, pokud jde o zásobování, zda - pokud víte - je zde místo pro finanční spekulace a co s tím Komise hodlá dělat?
<SPEAKER ID="292" NAME="Reino Paasilinna" AFFILIATION="PSE">
(FI) Pane předsedající, toto usnesení je důležité a máme k němu svoje základní stanovisko. Dnešní situace je stejně bouřlivá jako Bermudský trojúhelník, a závislost, klimatické problémy a ceny, které nemohou chudí platit, víří moře - a nezapomínejme na spekulanty a ceny potravin.
<P>
Základní je úspora energií a nejefektivnější řešení; to víme. Uhlíková stopa chudých je však nepatrná ve srovnání s bohatými, kteří nemají v úmyslu situaci měnit, jsou jen připraveni platit víc.
<P>
Měli bychom proto v této situaci zavádět právní předpisy o progresivním zdanění energií? Ti, kdo si to mohou dovolit, by za energii platili relativně víc. Nebo bychom měli uvalit vyšší cenu na zboží, které je energeticky náročné, nebo na služby, které energií plývají? Na spekulanty je bezpochyby nutné uvalit kontrolu. Mluvíme o udržitelném rozvoji: jeho hrdinové jsou energeticky nenároční a jejich situace vyžaduje trvale udržitelnou organizaci. To je naše základní stanovisko.
<SPEAKER ID="293" NAME="Jim Allister" AFFILIATION="NI">
Pane předsedající, mezi projekty, které EU podpořila, je jednotný trh s elektřinou na islandském ostrově. Může Komise vysvětlit, proč to pro spotřebitele v Severním Irsku nefunguje a proč jsme od ledna tohoto roku místo stability a šetření peněz svědky masivního 52% zdražení a stále většího rozdílu mezi cenami ve zbytku Velké Británie, kde za stejnou dobu ceny vzrostly o 29 %? To samo je dost, ale o hodně méně než 52 %.
<P>
Bude se Komise zabývat selháním tohoto plánu, který měl dle slibu pana ministra Doddse přinést úspory a zvýšit konkurenceschopnost, a tím napomoci minimalizovat velkoobchodní výdaje za elektřinu, z čehož měla velká část zisku jít ke spotřebiteli, jak pan ministr řekl? Mým voličům to méně než za rok nezní rozhodně věrohodně. A především, bude Komise zjišťovat, jaký měla na nevytvoření jednotného trhu s elektřinou podíl neschopnost adekvátně vyřešit dominantní postavení společnosti ESB na trhu na jihu a z toho plynoucí nedostatek konkurence, která je pochopitelně pro úspěch na jakémkoliv jednotném trhu s elektřinou nezbytná?
<SPEAKER ID="294" NAME="Ari Vatanen" AFFILIATION="PPE-DE">
Pane předsedající, když je řeč o cenách, tak stále mluvíme o obnovitelné energii. Dobrá, víme, že nás to bude stát balík, a tak se finanční odpovědnost týkající se cen energií často někam vytrácí. A co těch 80 %? Co plnění potřeb dalšího zvyšování spotřeby energie?
<P>
Podívejme se na plynovod Nord Stream. Mluvíme jen o ekologických normách týkajících se plynovodu. To je jako bychom se zabývali normami týkajícími se provazu tvořícího oprátku kolem našeho krku, protože plynovod Nord Stream a podobné projekty snižují naši energetickou nezávislost, když ji přitom musíme zvýšit.
<P>
Takže co uděláme? Jedinou odpovědnou odpovědí je jaderná energie: je nezávislá, je levná, je konkurenceschopná a cena je předvídatelná - navíc má nulové emise a nulový vztah k Rusku.
<SPEAKER ID="295" NAME="Atanas Paparizov" AFFILIATION="PSE">
(BG) Pane předsedající, pane komisaři, za situace zvyšování cen energií je obzvlášť důležité zajistit větší transparentnost ohledně tvorby cen. Je nutné usměrnit společná pravidla pro rozvoj jednotného evropského energetického trhu. Zajistí se tak větší bezpečnost pro nové investice do energetického odvětví a do sítí pro přenos elektřiny a plynu. Co nejrychleji je nutné upravit třetí energetický balíček a v tomto směru je role Komise a Rady obzvlášť významná. Balíček posiluje práva a nezávislost energetických regulačních orgánů a pomocí nově zřízené agentury harmonizuje jejich aktivity. Vedle dalších věcí je také nutné věnovat zvláštní pozornost pojmu "energetická chudoba" a vnitrostátní definici tohoto pojmu, aby se prostřednictvím mechanismu veřejných služeb obecného zájmu zajistilo v zimě minimální množství energie pro lidi pod hranicí chudoby.
<P>
Domnívám se, že vhodná energetická politika, jejímž cílem bude poskytování pobídek pro energetickou úspornost, zdroje obnovitelných energií a ekologicky šetrné výrobky, by měla také sledovat problém vysokých cen energií. Se zájmem posoudíme návrh ve věci energetické účinnosti, o němž pan komisař Piebalgs hovořil ve svém vystoupení.
<SPEAKER ID="296" NAME="Rareş-Lucian Niculescu" AFFILIATION="PPE-DE">
(RO) Podle výzkumu se v EU promrhá alespoň 20 % energie. Chci zdůraznit, že domácnosti představují potenciál pro úsporu energií ve výši 30 %, což znamená, že jednu třetinu energie, kterou dnes domácnosti spotřebovávají, by šlo zachránit. Chytrým řešením je tepelná renovace domů, ale toto řešení Evropská unie neprávem přehlíží a nedostatečně financuje.
<P>
V Rumunsku by například renovace přinesla úspory v ekvivalentu přesahujícím 600 000 tun ropy ročně. Domnívám se, že Evropský parlament by měl navýšení podpořit alespoň 10 procenty dotací EU, které by mohly být použity na zlepšení tepelné efektivnosti domácností. To je konkrétní, praktické a trvale udržitelné řešení problémů, se kterými se občané kvůli zvyšování cen energií setkávají.
<SPEAKER ID="297" NAME="Gyula Hegyi" AFFILIATION="PSE">
Pane předsedající, chci mluvit jen o jedné stránce cen energií, a tou je cena dálkového vytápění. V Maďarsku používají dálkové vytápění stovky tisíc domácností - většinou rodiny se skromnými příjmy - a jeho cena je stěžejním sociálním problémem. Kvůli zastaralé infrastruktuře a jiným technickým důvodům je však dálkové vytápění mnohem nákladnější než individuální topení. To odporuje zdravému rozumu a základním ekologickým zájmům. Proto kdykoliv můžu, naléhavě žádám Komisi a Radu, aby poskytla finanční podporu na zdokonalení systému dálkového vytápění, aby bylo sociálně přijatelné a ekologicky účinné. Dokud je v některých členských státech dálkové vytápění dražší než individuální, je absurdní mluvit o energické účinnosti.
<SPEAKER ID="298" NAME="Paul Rübig" AFFILIATION="PPE-DE">
(DE) Pane předsedající, pane úřadující předsedo Rady, Evropská komise představila balíček opatření pro bezpečnost a zabezpečení jaderných elektráren. Zaručíte, aby se tento balíček konečně dostal na program pracovní skupiny Rady a mohl se stát úspěchem francouzského předsednictví Rady?
<P>
Chci se zeptat pana komisaře Piebalgse, zda by bylo možné promluvit s panem komisařem Kovácsem a zjistit, zda bychom mohli nabídnout pobídky a možnosti odepsat investice do energetického sektoru, aby bylo možné zisky rozumně investovat. Mohlo by to také stlačit ceny dolů.
<SPEAKER ID="299" NAME="DanutBudreikait" AFFILIATION="ALDE">
(LT) Pro vyřešení našich energetických problémů je nejdůležitější mít společnou energetickou politiku se zahraničněpolitickými aspekty. Musíme vytvořit vnitřní trh. Základ k němu představuje třetí energetický balíček. Samotná směrnice však není odpovědí. Potřebujeme finanční vstup a vytvoření patřičných propojení v oblasti plynu a elektřiny. To by mělo zajistit naši energetickou bezpečnost.
<P>
Pokud jde o vnější aspekty, měla by Evropská unie i WTO vystupovat jednotně. Komise by měla mít pravomoc jednat o cenách energií. Neměla by to být záležitost každého individuálního státu; tuto věc bychom měli projednat společně jako jeden velký subjekt podílející se na světovém trhu.
<P>
Měli bychom si utvořit názor ohledně toho, kdo jsou naši dodavatelé energií. Nepustíme se do výstavby plynovodu, který by mohl potenciálně zůstat bez plynu, jak se říká o Nord Streamu? Máme se pohlédnout po Arktidě jako po potenciálním energetickém zdroji?
<P>
Ráda bych také upozornila na důležitost krátkodobých opatření. Tím mám na mysli jednání se zeměmi OPEC a otázku daně z přidané hodnoty.
<SPEAKER ID="300" NAME="Christopher Beazley" AFFILIATION="PPE-DE">
Pane předsedající, kolegové z lavic socialistů a Zelených během této rozpravy zmiňovali spekulace a to, jak jsou nepřijatelné, pokud jde o ceny energií, s čímž souhlasím. Chci je požádat, aby se také zamysleli nad politickým kontextem stanovování cen energií a především nad kariérou bývalého německého kancléře Gerharda Schrödera, kterého momentálně zaměstnává Gazprom, jenž zcela jasně sleduje své bezjaderné zájmy, které však nejsou, jak nám připomněl Ari Vatanen, prosty ruských politiků.
<P>
Chci se zeptat Rady, zda může vysvětlit plán na dosažení společné energetické politiky EU včetně časového plánu. A chci se zeptat pana komisaře, zda Radě připravil tabulku porovnávající ceny ropy a plynu například od Ruska a zkapalněného zemného plynu od Kataru, jaderné energie a všeho ostatního, protože se mi zdá, že naše vlády skutečně energii nevyrábí za ceny, které by spotřebitelé chtěli. Sledují své vlastní politické zájmy.
<SPEAKER ID="301" NAME="Jean-Louis Borloo">
úřadující předseda Rady. (FR) Pane předsedající, máme tu tři druhy informací. Domnívám, že doba, kdy se energie vyráběla na jednom místě, pak se přepravila a prodávala po celém světě, nás dostala do územních situací, které se zčásti podílejí na globální finanční krizi, protože existuje jak prospěšný déšť, tak záplavy. Když máme naráz na jednom místě příliš mnoho deště, který se nemůže vsáknout, mluvíme o záplavách a katastrofě, jež se projevují záplavou vedlejších produktů a nerealistickým řízením peněžních zásob.
<P>
Pane předsedající, pane komisaři, dámy a pánové, energie je tématem století. Poslouchal jsem pana Goebbelse a zasáhl mě emotivní tón jeho vystoupení. Myslím, že není třeba jen omezit spotřebu, ale je třeba omezit ji způsobem, který odstraní naši závislost na typu dané energie. To také vyvolá problémy, jako je případ s uhlím, jež je zdrojem omezeným na jediné místo, na což bude nutné brát ohled. Musíme také lokalizovat, omezit a přemoci spekulace.
<P>
Na zasedání zemí EU a OPEC, které se konalo před měsícem a půl, byl předložen návrh vyzývající odborníky, aby důkladně situaci přezkoumali a pokusili se pochopit, co se z krátkodobého hlediska stalo v různých odvětvích trhu.
<P>
Pak tu máme otázku dlouhodobého předjímání. Jediná reakce týkající se předjímání spočívá v tom, že se udělá, co bylo rozhodnuto v Džiddě, tedy to, že se Evropa, což znamená každá země v Evropě i Evropa jako celek, přeorientuje na energetickou účinnost a sníženou spotřebu. Ustupme ze 6 na 9 miliard, a pokud se budeme řídit tímto vzorem, budou mít ti, kdo předjímají budoucnost, vždy pravdu.
<P>
Pane komisaři, může se objevit otázka určitého postupu, zvýšení celkového financování různých oblastí výzkumu. O energetické účinnosti ještě budeme mít jistě čas si promluvit.
<SPEAKER ID="302" NAME="Andris Piebalgs">
člen Komise. - Pane předsedající, chtěl bych vás skutečně znovu ujistit, že ceny ropy poklesnou. Rád bych vás upozornil na otázky, které jste do určité míry podcenil. Ropné trhy zajistily fyzickou dodávku ropy, trhy s plynem dodávají reálné zásoby plynu a trh s uhlím dodává uhlí. To znamená, že vzájemné působení mezi finančními trhy a ropnými trhy může fungovat. Jinými slovy, nepotřebujeme otázky o trhu, ale potřebujeme změnit způsob výroby a spotřeby energie v rámci Evropské unie. To je skutečné řešení, protože od trhu nemůžeme očekávat, že začne být jednodušší.
<P>
A máme tu růst. Pokud existuje růst, pak je větší poptávka po energetických zdrojích a žádný z existujících energetických zdrojů není tak velký, abychom mohli říct, že je k němu zajištěn snadný přístup. Proto potřebujeme změnu paradigmatu, musíme opravdu investovat do energetické účinnosti, obnovitelných zdrojů, výzkumu a vývoje: jde o nové investice.
<P>
Na to ale potřebujeme peníze, jak od soukromých, tak od státních investorů. Budeme toho tedy schopni, jen když budeme mít skutečně fungující trh. Skutečně fungující trh znamená, že každý platí skutečnou cenu na pokrytí nejen nákladů, ale i podíl na investicích. Musíme se soustředit - a na to existují v EU právní předpisy - na závazky veřejné služby, které platí pro domácnosti nebo malé a střední podniky, jež to skutečně potřebují. Od tohoto směru bychom se neměli odchýlit.
<P>
Domnívám se - a několikrát jsem to zopakoval -, že návrhy v druhém balíčku jsou pro tuto změnu rozhodující a pro jejich podporu přidáme do Druhého strategického přezkumu energetické politiky několik bodů, a to pod položky: potřeby infrastruktury a diverzifikace dodávek energií, vnější energetické vztahy, zásoby ropy a plynu a krizové mechanismy, energetická účinnost a nejlepší využívání domácích energetických zdrojů EU.
<P>
Jsme na správné cestě. Nesmíme z ní odbočit a věřím, že to je to zázračné řešení, které okamžitě sníží ceny. Pokud půjdeme po této cestě, můžeme skutečně zajistit, že již v této generaci budeme mít efektivní, cenově dostupnou a čistou energii. Pokud budeme ve změně energetického odvětví pomalí, tak nejen že utrpíme škodu, ale trpět bude i další generace.
<P>
Jsme tedy v kritickém stádiu, a jak řekl pan ministr, energetika je hlavním problémem tohoto století. Je to hlavní problém, ale veřejnost jej tak ne vždy vnímá. Existuje víra, že máme kouzelnou hůlku, která vše změní. Měli bychom pokračovat po cestě, kterou jsme se s Parlamentem vydali, a věřím, že je důležité být důslední, a velmi doufám, že nabízené zákonné návrhy tento Parlament přijme. Je to zásadní: je to nejlepší reakce na nárůst cen ropy.
<SPEAKER ID="303" NAME="Předsedající">
Obdržel jsem šest návrhů usnesení předložených v souladu s čl. 103 odst. 2 jednacího řádu.
<P>
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="304" NAME="Ilda Figueiredo  " AFFILIATION="GUE/NGL">
písemně. - (PT) Nedávno jsme byli svědky bezprecedentního nárůstu cen paliv. Do velké míry je to výsledkem spekulací společností, které měly obrovské zisky ze spekulativního zhodnocení ropných produktů nakoupených za nižší ceny.
<P>
Toto ostudné zvýšení cen zhoršilo životní podmínky běžných obyvatel, především ekonomicky nejslabších vrstev společnosti, a mělo devastující dopad na hospodářskou činnost v mnoha odvětvích, jako je doprava a další služby, průmysl, zemědělství a rybolov.
<P>
I přes výrazný pokles cen surové ropy se však v některých zemích vysoké ceny udržely a odnesli to spotřebitelé. Mělo by to být podnětem k tomu, aby byla ve všech členských zemích zavedena daň, uvalená pouze na výjimečné a spekulativní zisky, aby se dostaly do státních pokladen a mohly pak napomoci odvětvím a lidem, které tato situace nejvíc postihla.
<P>
Hlavní změny však musí být strukturální, musí dojít k zastavení liberalizace energetického odvětví, neboť je to odvětví strategické pro rozvoj. V důsledku toho by mělo být znárodněno, aby se zajistily veřejné politiky sloužící národním zájmům a obyvatelstvu jako celku.
<SPEAKER ID="305" NAME="Urszula Gacek  " AFFILIATION="PPE-DE">
písemně. - Je velmi vhodné, že Evropský parlament debatuje o cenách energií právě na konci léta. Řada mých voličů již hledí na teploměr se skutečným pocitem hrůzy. Klesající teploty znamenají, že musí počítat, zda mohou být důvodem k zapnutí tak drahého topení.
<P>
S hrůzou čekají na den, kdy mohou očekávat účet za domácí spotřebu plynu nebo elektřiny. Nejen nejchudší rodiny se musí rozhodovat, bez jakých základních nákupů se letos na podzim a v zimě musí obejít, aby byli v teple.
<P>
Největší dopad to má na domácnosti s malými dětmi nebo starší občany. Mají nejomezenější rozpočet a současně největší potřebu energie.
<P>
Jakákoliv akce, která uleví břemenu energetických nákladů u nejzranitelnějších členů společnosti, dostane mou jednoznačnou podporu.
<P>
V civilizovaném srdci Evropy ve 21. století nemůže být teplý domov považován za luxusní položku.
<SPEAKER ID="306" NAME="András Gyürk  " AFFILIATION="PPE-DE">
písemně. - (HU) Ceny energií nám v posledních měsících přímo před očima vzrostly jako nikdy předtím. Prudce stoupající náklady na spotřebu energie mohou mít nesmírně zhoubné následky pro konkurenceschopnost Evropy. Tento proces má navíc vážný dopad na nejbezbrannější vrstvy společnosti. Problém zhoršuje ještě to, že některé země podřazují dostupné zásoby surovin politickým cílům. Nárůst cen energií se z tohoto důvodu stal jednou z nejcitlivějších politických otázek.
<P>
Ačkoliv žádný členský stát nemůže zajistit, aby se jej dopad zvýšení cen nedotkl, některé země jsou v obzvlášť bezbranné situaci. Kvůli nesprávné a mylné vládní politice byli maďarští spotřebitelé nuceni snést zvýšení cen plynu jen v roce 2008 čtyřikrát. Nárůst cen energií se jen z tohoto důvodu stal v Maďarsku jedním z nejdůležitějších zdrojů společenské nespokojenosti.
<P>
Aby zůstaly ceny zvládnutelné, je nutná koordinovaná důsledná akce. Musí se udělat vše proto, aby se zajistilo, že systém dlouhodobých mezinárodních dohod stanovujících dodávky energií bude transparentní. Navíc se musí zpřísnit hospodářská soutěž jak na úrovni Společenství, tak na úrovni členských států, a to společně s opatřeními zaměřenými na zlepšení energetické účinnosti. Evropská unie musí podniknout skutečné kroky, aby zaujala pevné stanovisko, především prostřednictvím vytváření dopravních cest pro alternativní energii. Současně cítíme, že je vhodné koordinovat opatření na ochranu nejbezbrannějších vrstev obyvatelstva. Cítíme, že nárůst cen elektrické energie se nesmí spojit se zhoršením společenských rozdílů.
<SPEAKER ID="307" NAME="Katrin Saks  " AFFILIATION="PSE">
písemně. - (ET) Je nevyhnutelné, aby tuto zimu udělaly vlády členských zemí vše pro podporu jednotlivců, pro něž může znamenat navýšení cen energií příliš mnoho. V Estonsku se předpovídá nárůst cen až o 30-40 %. Obzvlášť velkou obavu mám o dopad, jaký mohou mít zvyšující se ceny energií na lidi s nízkými příjmy, chudé a zranitelné skupiny.
<P>
Stoprocentně souhlasím s tím, že členské země musí přijmout vhodná opatření k zajištění dostupných cen energií. Znamená to jednoúčelovou podporu příjmu a daňové úlevy a dále pobídky ke zlepšení energetické účinnosti domácností.
<P>
Jsem také přesvědčená, že by členské státy měly dát dohromady akční plány na potírání energetické chudoby. Především je nutné definovat pojem "energetická chudoba". Definice tohoto pojmu by mohla napomoci zaměřit pozornost na správné cíle. Musíme všechny vyzdvihnout z palivové chudoby!
<P>
Na rozdíl například od Velké Británie je v mé zemi, v Estonsku, pojem "energetická chudoba" zcela neznámý. Jde o typický příklad eurožargonu, který se úmyslně či neúmyslně vkrádá do užívání. Za ním je však velmi zajímavá myšlenka, se kterou se musí seznámit sami tvůrci právních předpisů.
<P>
Zacílená podpora pro starší občany, velké rodiny a tělesně postižené podle zásad "příspěvku na topení v zimním období" nebo "příspěvku při chladném počasí" ve Velké Británii je velmi důležitá. Takováto opatření jsou dle mého skvělým příkladem pro ostatní.
<P>
O úsporách se hodně mluví, ale málo se dělá, ačkoliv by akce mohla být nejrychlejším způsobem, jak cokoliv změnit. Čím lépe izolované a energeticky účinné budou naše domy, tím méně budeme muset utrácet na udržení teploty uvnitř. Úspory by mohly být značné, protože například v Estonsku budovy pohlcují 40 % primární energie. V tomto bodu se však nesmíme spoléhat na to, že věci necháme na iniciativě každého, kdo pocítí chlad.
