<CHAPTER ID="006">
Priority rozpočtu na rok 2012 - ostatní oddíly (rozprava) 
<SPEAKER ID="011" NAME="Předsedající">
Zasedání nyní pokračuje. Prvním bodem je zpráva pana Josého Manuela Fernandese za Rozpočtový výbor o pokynech pro rozpočtový proces na rok 2012, oddíl I - Evropský parlament, oddíl II - Rada, oddíl IV - Soudní dvůr, oddíl V - Účetní dvůr, oddíl VI - Evropský hospodářský a sociální výbor, oddíl VII - Výbor regionů, oddíl VIII - Evropský veřejný ochránce práv, oddíl IX - Evropský inspektor ochrany údajů (Α7-0049/2011).
<SPEAKER ID="012" NAME="José Manuel Fernandes" LANGUAGE="PT">
Paní předsedající, v první řadě bych rád poblahopřál vám, paní předsedající, panu komisaři a všem přítomným poslancům. Dovolte mi, abych na úvod poděkoval všem, kteří se na této zprávě podíleli a zejména stínovým zpravodajům z jednotlivých politických skupin.
<P>
Tato práce vedla k široké shodě, jak vyplývá z hlasování Rozpočtového výboru minulý týden, který přijal tuto zprávu v poměru 34:1, jeden člen se zdržel hlasování. Cílem této zprávy je navodit soulad se stávajícím vývojem událostí: s hospodářskou, finanční a sociální situací, s níž se potýkáme, s krizí, kterou zakoušíme, a zároveň s tím, co evropská veřejnost očekává od Evropské unie a jejích orgánů.
<P>
Náš rozpočet bude obsahovat omezení, bude to rozpočet úsporný a zároveň rozpočet, který bude muset poskytnout orgánům a Parlamentu prostředky, které jim umožní pokračovat v evropských projektech a naplnit očekávání evropské veřejnosti.
<P>
Naším cílem je dosažení nejvyšší kvality při tvorbě zákonů a bylo by velkou chybou, pokud bychom k tomu neměli dostatek prostředků: byl by to špatný signál pro naši dobu a náklady s tím spojené by nakonec stejně hradila evropská veřejnost.
<P>
K dosažení tohoto cíle budeme potřebovat nezbytné zdroje. Máme nové pravomoci vyplývající z Lisabonské smlouvy. Avšak za stávající situace jsme zastánci nulového růstu, což znamená, že jsme zastánci růstu na úrovní inflace.
<P>
Naše úsilí je v souladu s doporučeními, která pan komisař zaslal Parlamentu a dalším orgánům. Když tedy bude zapotřebí - jestliže to bude zapotřebí - připravíme dohodu nebo opravný rozpočet pro účely závazků, jaké má například Evropská unie vůči Chorvatsku, nebo které vyplynou z přistoupení osmi nových členských států k Lisabonské smlouvě.
<P>
Pokud máme dosáhnout úsporného rozpočtu, je zřejmé, že se musíme více než kdy dříve řídit zásadami řádného finančního řízení a hospodaření, zásadami účinnosti a účelnosti. Výsledkem těchto zásad musí být dodržování rozpočtové kázně, zjednodušení a transparentnost. Při uplatňování těchto zásad budeme schopni zajistit škrty a to nejen v odhadech, které nyní vypracováváme, ale rovněž úspory v rámci plnění rozpočtu na rok 2012.
<P>
Tímto způsobem budeme moci dostát svým odpovědnostem. Rádi bychom - a tento koncept také zavádíme - dosáhli sestavení rozpočtu s nulovým základem, v němž jsou všechny výdaje odůvodněny a proměnné výdaje jsou dobře známy; v odůvodněných případech může být pro tyto výdaje vypracována analýza nákladů a přínosů.
<P>
Nebudeme samozřejmě ohrožovat probíhající projekty, protože tím bychom situaci nejen nijak nezlepšili, ale způsobilo by to ztráty. Mluvím o projektech, jako např. rozšíření budovy Konráda Adenauera nebo projektu Domu evropské historie; v těchto projektech budeme v rámci tohoto omezeného rozpočtu pokračovat. Z tohoto důvodu rovněž tvrdíme, že budoucí rozpočty by měly být rozpočty víceleté, které by umožnily hned od počátku celkové plánování - celkové plánování, které odpovídá víceletému finančnímu rámci a je s ním v souladu.
<SPEAKER ID="013" NAME="Janusz Lewandowski">
člen Komise. - Paní předsedající, blahopřeji vám k Mezinárodnímu dni žen. Vítám zásadu, kterou zmínil zpravodaj, pan Fernandes, ohledně rozpočtové kázně, zejména pokud jde o administrativní rozpočet Evropské unie. Podle mne je zřejmé, že tímto směrem bychom se v Evropské unii za stávající hospodářské situace měli ubírat.
<P>
S ohledem na to, co jsem uvedl, jsem požádal své kolegy v Komisi, aby věnovali zvláštní pozornost zvyšování administrativy, a z naší strany mohu slíbit, že navýšení bude menší než 1 %. To znamená, že s přihlédnutím k některým smluvním závazkům plánujeme na rok 2012 škrty v oblastech nákladů na informační technologie, schůzky, konference a mise a taktéž v oblasti studií a vydávání publikací.
<P>
Napsal jsem dopis předsedům ostatních orgánů a zde máme jejich odpověď. Domnívám se, že tímto směrem bychom se měli pro rok 2011 ubírat, pokud jde o administrativní náklady. Máme signály ze strany Rady, že i její rozpočet bude velmi omezující.
<P>
Stejnou zásadu bychom měli uplatňovat, i pokud jde o budoucí rozšíření. Domnívám se, že odhady by měly být zahrnuty do rozpočtu, jakmile bude přijato formální rozhodnutí o datu přistoupení, a měly by mít formu pozměňujícího dokumentu nebo pozměňujícího rozpočtu. Při této příležitosti však musím připomenout, že administrativa tvoří pouze necelých 6 % rozpočtu Evropské unie, takže se jedná o poměrně skromný podíl.
<P>
Pokud jde o provozní náklady, má evropský rozpočet svou vlastní vnitřní logiku. Programy bývají splatné až po určité době, takže nyní nastává splatnost rozsáhlých projektů zahájených v roce 2007. Evropský rozpočet se týká zejména investic a nikoli spotřeby a sociálních transferů. Na jedné straně bychom měli výrazně omezit administrativní výdaje, na druhé straně bychom však měli pochopit logiku vnitřní dynamiky evropských rozpočtů, jinak vytvoříme množství tzv. nerealizovaných závazků (reste à liquider - RAL), což představuje obrovské množství neuhrazených prostředků, neuhrazených závazků, a to je v rozporu s řádným rozpočtovým postupem.
<P>
Opět proto vítám zásady, které se objevují ve zprávě pana Fernandese. Dne 30. března se koná diskuse o prioritách a těším se na naše setkání v rámci trialogu v tento den.
<SPEAKER ID="014" NAME="Monika Hohlmeier" LANGUAGE="DE">
Paní předsedající, dámy a pánové, úvodem bych ráda vyjádřila své politování a údiv, že ani generální tajemník ani žádný z obou místopředsedů odpovědných za Evropský parlament nejsou přítomni. Ze strany Komise očekáváme, že budou přítomni její odpovědní členové, a totéž bychom měli očekávat od našich hlavních představitelů.
<P>
Za druhé bych se ráda vyjádřila k tématu správy budov sněmovny, vítám skutečnost, že projekt budovy Konráda Adenauera v Lucemburku zdárně pokračuje, že náklady jsou podle všeho pod kontrolou a že vše pokračuje podle plánů. Jakmile bude projekt rozšíření budovy Konráda Adenauera dokončen, povede shromáždění zaměstnanců pod jednu střechu k větší účinnosti a synergii, sníží se roční náklady, protože osm kanceláří bude uzavřeno. Je nezbytné, aby byly tyto cíle splněny, protože některé z těchto prostředků potřebujeme na jiné účely, jak uvedl pan Fernandes.
<P>
Jsem přesvědčena, že Dům evropské historie je důležitý projekt, protože přiláká řadu návštěvníků, kterým nabídne velmi účinným způsobem informace o významu, cílech a účelu Evropské unie v kontextu evropské historie.
<P>
Za třetí bych ráda požádala, aby byli pracovníci dosazení do Lucemburku přemístěni do Bruselu. Pracují totiž často v Bruselu a stále cestují tam a zpět, což způsobuje problémy i poslancům. Týká se to jen malého počtu vymezených oblastí a o přemístění by se mělo uvažovat pouze s ohledem na účinnost.
<P>
Za čtvrté, domnívám se, že je dobře, že Evropský parlament uvažuje pouze o malém rozšíření, skutečnost, že ostatní oblasti se rozšiřují pouze mírně, by neměla Evropská služba pro vnější činnost EEAS považovat za důvod pro rozsáhlé rozšíření. Ráda bych vyzvala všechny orgány, aby se v těchto dobách hospodářských a finančních problémů přizpůsobily svým finančním možnostem.
<SPEAKER ID="015" NAME="Derek Vaughan">
jménem skupiny S&D. - Paní předsedající, rád bych poděkoval panu komisaři. A rád bych rovněž poděkoval panu zpravodaji za jeho zprávu i za jeho snahu o spojení rozpočtů ostatních oddílů. Snaží se zcela správně vyvážit potřebu zajištění řádného fungování Evropského parlamentu a dalších oddílů s potřebou zajištění, že navýšení rozpočtu bude naprosto minimální.
<P>
Zejména vítám jeho návrh udržet navýšení na úrovni inflace. Jsem přesvědčen, že původní návrh navýšení o 5,2 % je příliš vysoký. Pokud máme dosáhnout těchto omezených úspor, o něž usiluje pan zpravodaj a další poslanci Parlamentu, musíme zajistit, že v rozpočtu nalezneme úspory. Nabídl jsem proto zpravodaji spolupráci s cílem zajistit, že tyto úspory budou nalezeny. Jsem přesvědčen, že potenciál k úsporám nalezneme v oblasti politiky budov a rozšíření - o němž se zmínil sám komisař -, ale rovněž v oblastech, jako např. navrhované náklady na mimoevropskou kancelář, která je podle mého přesvědčení v této době přepychem, který si nemůžeme dovolit.
<P>
Závěrem bych rád uvedl, že rovněž musíme velmi úzce spolupracovat s ostatními orgány, zejména s Výborem regionů a Evropským hospodářským a sociálním výborem, které jsou, pokud vím, rovněž znepokojeny svým rozpočtem na rok 2012. Musíme zajistit, aby i ony, stejně jako my, mohly řádně fungovat, aby však zároveň omezily navýšení svých výdajů do budoucna. Mohu tedy říci, že Skupina socialistů a demokratů bude nadšeně spolupracovat se zpravodajem; podporujeme návrhy těchto priorit a těšíme se na projednávání odhadů příští týden.
<SPEAKER ID="016" NAME="Předsedající">
Ráda bych reagovala na připomínku paní Hohlmeierové. Místopředseda Komise odpovědný za rozpočet, pan Pittella, je dnes ve sněmovně přítomen a sleduje rozpravu.
<SPEAKER ID="017" NAME="Alexander Alvaro" LANGUAGE="DE">
Paní předsedající, děkuji vám, pane Fernandesi, za tuto vynikající zprávu. Hlavní zásadou každého rozpočtového řízení je účinnost, hospodárnost a odpovědné rozdělování finančních zdrojů, které jsou nám svěřeny. Co se však objevuje stále znovu při všech jednáních o rozpočtu a čemu se opět musíme vyhnout, je ziskuchtivost a touha pokračovat starým způsobem. Musíme rozlišovat mezi ziskuchtivostí a potřebami.
<P>
Není pochyb o tom, že zvýšení počtu pracovních míst, jak je nastiňuje a také vyžaduje Lisabonská smlouva, je nezbytné. Je třeba věnovat pozornost zajištění rovnováhy mezi pracovními místy v politických skupinách a výborech a mezi administrativními pozicemi. Jak uvedla už má kolegyně, bylo by skvělé, kdyby se dnešního zasedání účastnil generální tajemník a vyslechl naše připomínky. Nová oddělení, o nichž hovořil pan Vaughan, by nebyla v této podobě potřebná, pokud bychom rozumně využili efektu součinnosti v rámci této sněmovny. V jednotlivých generálních ředitelstvích máme řadu kompetentních pracovníků a jsem si jist, že je dokážeme účinně spojit dohromady.
<P>
Pokud jde o Dům evropské historie, souhlasil bych s paní Hohlmeierovou, že je důležité, aby takový projekt měl od počátku určitý podnikatelský záměr. Neměli bychom jej vnímat jako show na přání, kde každý dostane, co si objedná; musíme své prostředky spravovat moudře na základě rozumného rozpočtu.
<P>
Závěrem bych rád dodal, že bychom se neměli dopouštět chyby a ve snaze ušetřit opomíjet investice do budoucnosti. Investice, které realizujeme v současnosti, například do zdrojů informačních technologií, nám mohou ušetřit množství prostředků v budoucích letech, což je důvod, proč by se šetrnost neměla stát sama o sobě cílem. Musí být smysluplná a musí být rozumná z hlediska budoucnosti.
<SPEAKER ID="018" NAME="Helga Trüpel" LANGUAGE="DE">
Paní předsedající, pane komisaři Lewandowski, dámy a pánové, tématem, které právě projednáváme, je rozpočet Parlamentu na rok 2012, a já bych ráda zdůraznila, že z hlediska Skupiny Zelených/Evropské svobodné aliance je třeba nalézt odpovídající rovnováhu mezi omezenými a odůvodněnými navýšeními rozpočtu, které jsou především důsledkem nových pravomocí a odpovědností v rámci Lisabonské smlouvy, a sebeovládáním a sebekontrolou v dobách, kdy jsou veřejné rozpočty napjaté. Pro okolní svět je rozpočet Parlamentu stále jakousi vizitkou Evropského parlamentu a má nadále symbolický význam: jakým způsobem zvládneme tuto úspornou politiku - potřebu této politiky -, která má na nás přímý vliv?
<P>
Pan Fernandes používá pojmy jako konsolidace, omezení a sebekontrola. Doposud jsme však slyšeli jen velmi málo konkrétních návrhů, kde hodlá provést škrty a které zdroje chce omezit. Je samozřejmě správné požadovat větší účinnost v administrativě Parlamentu a za sebe mohu říct, že si umím představit zlepšení.
<P>
Nyní bych se ráda věnovala otázce Domu evropské historie: v zásadě tuto myšlenku plně podporuji. Jsem však přesvědčena, že projekt musí mít jednoznačný podnikatelský záměr. Pokud chceme přiznat prioritu tomuto projektu - a tato slova jsou opět určena zejména panu Fernandesovi - a pokud jsou pojmy jako sebekontrola a konsolidace míněny skutečně vážně, musíme být připraveni navrhnout škrty v ostatních oblastech.
<P>
Pokud na základě politické vůle stanovíme priority, pak musíme z podstaty věci ostatním oblastem přiznat vedlejší prioritu, abychom mohli vytvořit konsolidovaný rozpočet. Hovořit o konsolidaci bez příslušných doporučení znamená vyhýbat se problému. Celá věc může fungovat pouze tehdy, pokud budeme ochotni říci, kde provedeme škrty - zejména v případě nových priorit. To jsem měla na mysli, když jsem hovořila o vizitce Evropského parlamentu: omezené navýšení a zároveň jednoznačná sebekontrola.
<SPEAKER ID="019" NAME="James Elles">
jménem skupiny ECR. - Paní předsedající, rád bych poblahopřál zpravodaji ke zprávě, kterou považuji za velmi vyváženou, zejména pokud jde o úsilí o nalezení konsolidovaných zdrojů a úsporného rozpočtu.
<P>
Zásady, které stanoví - zásady špičkové kvality legislativní činnosti, zásady řádné správy, schopnost dosažení přesnosti a jednoduchosti a předkládání úsporných plánů -, by se neměly vztahovat pouze na všechny orgány kromě Komise, ale rovněž na rozpočet samotné Komise.
<P>
Po technické stránce však zpravodaj připomíná, že pokud máme být schopni přijmout úsporná opatření, neměli bychom hledat pouze dlouhodobé úspory, ale také úspory krátkodobé.
<P>
Jednou z konkrétních obav mé skupiny je bezpečnost. Přikládáme zřejmě příliš veliký důraz na to, abychom zabránili lidem ve vstupu do budov orgánů. Neposkytujeme jim dostatečnou svobodu přístupu a možnost pohybu po budovách. Jestli mohu něco navrhnout, když se budou místopředsedové touto otázkou zabývat, měli by se inspirovat v Kongresu Spojených států, kde je zajišťována bezpečnost osob při vstupu do budovy, po níž se pak mohou volně pohybovat. To umožňuje existence profesionálních bezpečnostních služeb.
<SPEAKER ID="020" NAME="Marta Andreasen">
jménem skupiny EFD. - Paní předsedající, je ostudou, že za stávající hospodářské krize je na rok 2012 předkládán návrh na 5% navýšení rozpočtu tohoto Parlamentu. Příspěvky na asistenty poslanců byly teprve minulý měsíc opět zvýšeny o 1 500 EUR. Nebyl učiněn žádný pokus, jak zabránit nehoráznému plýtvání způsobenému tím, že tento Parlament má tři sídla. Ba co více, Evropský parlament se nyní zapojil do renovace budovy v hodnotě 6 milionů EUR, kde má vzniknout Dům evropské historie - jako bychom neměli v Evropě muzea. Chce snad EU přepisovat dějiny? A co Evropská služba pro vnější činnost, která bude - mimo jiné - zaměstnávat 50 úředníků, kteří budou vydělávat o 20 % víc, než britský ministerský předseda, a budou potřebovat budovu, jejíž roční náklady přesáhnou 10,5 milionu EUR.
<P>
Paní předsedající, jménem britských daňových poplatníků vás žádám, abyste zastavila tuto zlodějinu.
<SPEAKER ID="021" NAME="Angelika Werthmann" AFFILIATION="NI">
(DE) Paní předsedající, dámy a pánové, v návrhu, který vypracoval pan Fernandes pro finanční rok 2012, se mluví o hospodárnosti a konsolidaci. Jako zástupci občanů Evropy se musíme v tomto Parlamentu k uvedenému návrhu vyjádřit. Hospodárnost je zásadní.
<P>
Avšak dodatečné výdaje vzniklé v důsledku přistoupení Chorvatska, vytvoření evropské služby EEAS a tří nových finančních orgánů měly vliv na rozpočet EU. Skutečností je, že dodatečné výdaje nemusí nutně - a ve skutečnosti v žádném případě nesmí - vést ke zvýšení rozpočtu. Potenciální úspory můžeme nalézt u všech orgánů Unie, například v personální politice a politice v oblasti budov nebo v administrativě. Opět navrhuji, aby byl v jednotlivých agenturách proveden audit a aby se hledaly synergie s jednotlivými členskými státy.
<SPEAKER ID="022" NAME="Giovanni La Via" AFFILIATION="PPE">
(IT) Paní předsedající, pane komisaři, dámy a pánové, úvodem bych rád poblahopřál panu Fernandesovi k jeho vynikající práci.
<P>
Není snadné hovořit o rozpočtech orgánů a řízení zdrojů zejména, pokud se snažíme projednávat zlepšení výkonnosti společně s potřebou hospodářského posílení, kterou členské státy a Evropská unie musí řešit v kontextu tak složitém, jakému čelíme v současnosti. Právě z toho důvodu plně podporuji jeho výzvy k dodržování hodnot, jako jsou špičková kvalita legislativní činnosti a řádná finanční správa, které představují hlavní zásady, z nichž by měly vycházet činnosti všech orgánů.
<P>
V době krize, kdy naším hlavním cílem musí být znovuoživení evropského hospodářství, by měly jít příkladem především samy orgány. Tento příklad by neměl spočívat pouze v úsporných opatřeních, ale spíše ve zvýšené administrativní účinnosti s cílem zajistit spravedlivé a zlepšené využívání zdrojů, které umožní všem orgánům fungovat účinně a účelně a umožní jim dosáhnout hlavních cílů, které si Evropa v posledních letech vytyčila.
<P>
Pokud jde o rozpočet Parlamentu, jsem přesvědčen, stejně jako pan Fernandes, že rozpočet na rok 2012 by měl být konsolidovaný rozpočet vzhledem k tomu, že by se mohl stát záchytným bodem spíše než stávající rozprava o budoucím víceletém finančním rámci.
<P>
Domnívám se však, že část těchto zdrojů by měla být využita k dosažení potřebných změn s cílem umožnit poslancům plnit povinnosti s pomocí kvalitních služeb.
<P>
Domnívám se proto, že úspor by mělo být dosaženo v obecných službách, že bychom však měli vyvinout další úsilí ohledně politiky v oblasti nemovitostí prostřednictvím hospodárnějšího využívání prostor, které máme k dispozici, a přijetím střednědobých a dlouhodobých plánů, které nám umožní v předstihu plánovat výdaje na budovy a učiní naše rozhodování v této oblasti transparentnější a rozumnější.
<SPEAKER ID="023" NAME="Jens Geier" AFFILIATION="S&amp;D">
(DE) Paní předsedající, pane Lewandowski, dámy a pánové, je samozřejmé, že bychom měli projednávat náklady, kterých bychom se měli vyvarovat nebo které by měly být v tomto rozpočtu ušetřeny. Rád bych vás však všechny vyzval, abyste byli poněkud objektivnější ve svých automatických reakcích na rozpravu ohledně agentur. Proč? Za prvé proto, že Výbor pro rozpočtovou kontrolu se trvale na této rozpravě podílí a rovněž upozorňuje na způsoby, jimiž je možné zlepšit spolupráci mezi agenturami i výkon jejich povinností, a rovněž proto, že v letošním roce očekáváme zvláštní zprávu Evropského účetního dvora o agenturách, která nám poskytne objektivní základ k rozpravě - v současnosti poněkud nepromyšlené, zejména pokud jde o otázku, jakým způsobem jsou agentury řízeny a jak dosáhnout úspor.
<P>
Když mluvím o úsporách, rád bych se věnoval svému druhému tématu - politice v oblasti budov. Je pravda, že pokud jde o budovy Evropské unie, můžeme dosáhnout úspory zdrojů. Osobně si nejsem jist, zda je dobrým nápadem stavět nové budovy pro Evropský parlament v Bruselu, protože tato strategie by měla význam jen tehdy, kdyby ceny nemovitostí v Bruselu trvale rostly. Stávající trh však nic takového nenasvědčuje. Jestliže ceny nemovitostí na trhu nerostou, je smysluplnější si prostory pronajmout a nikoli kupovat, a když se rozhlédnete po evropské čtvrti, uvidíte kolik kancelářských prostor je zde ve skutečnosti k pronajmutí.
<P>
A tím se dostávám k problematice Domu evropské historie. Jsem přesvědčen, že tato záležitost vyžaduje větší legitimitu, protože doposud veškeré iniciativy související se zřízením Domu evropské historie vycházely pouze z usnesení předsednictva této sněmovny a nemají demokratickou legitimitu - což je nedostatečné. To je třeba změnit. Především musíme vědět, jakým způsobem budou pokryty provozní náklady a následné náklady této instituce.
<SPEAKER ID="024" NAME="Anne E. Jensen" AFFILIATION="ALDE">
(DA) Paní předsedající, také bych ráda poděkovala panu Fernandesovi za vynikající zprávu a chci poděkovat panu komisaři Lewandowskému zejména za dopis, který zaslal orgánům ohledně nakládání s našimi administrativními výdaji v letošním roce. Domnívám se, že tento dopis byl velmi příhodný, a jsme přesvědčeni, že přístup, který tento dopis představuje, nám usnadní požadovat dosahování úspor, což se dle mého soudu týká všech orgánů. Tento přístup se vztahuje na Výbor regionů, Hospodářský a sociální výbor i na Soudní dvůr, jejichž výdaje v současnosti výrazně narůstají. Poněkud obtížnější je to pro malé orgány, jako je Evropský ochránce lidských práv a Evropský inspektor ochrany údajů, což samozřejmě musíme zohlednit.
<P>
Domnívám se však, že zde v Parlamentu máme zvláštní odpovědnost, abychom prokázali sebekázeň. Jsou na nás kladeny nové úkoly vyplývající z Lisabonské smlouvy, které jsou spojeny s dodatečnými výdaji, avšak nadcházející rok 2012 musí být rokem konsolidace. Hovořili jsme o rozšíření. Přistoupení Chorvatska bude zahrnuto do pozměňujícího rozpočtu. Řada z vás zde rovněž zmínila otázku Domu evropské historie. Domnívám se, že zařazením Domu evropské historie mezi naše návštěvnické služby je skvělou myšlenkou. Řada mladých lidí nezná dostatečně dobře historii, která vedla k vytvoření EU, a říká se, že pokud neznáme svou historii, jsme odsouzeni k tomu, abychom ji opakovali. Podle mého názoru je velmi důležité seznamovat občany s nedávnou evropskou historií, a proto tento Dům evropské historie podpořím.
<P>
V neposlední řadě bych ráda řekla, že naše výdaje do značné míry souvisejí se skutečností, že máme několik sídel, což stojí peníze. Touto záležitostí se musíme podrobněji zabývat. Naše největší náklady jsou bohužel způsobeny skutečností, kterou nemůžeme ovlivnit - musíme se stěhovat mezi Štrasburkem a Bruselem. Pokud je Evropská rada skutečně přesvědčená, že je třeba dosáhnout úspor, měly by hlavy států tuto záležitost řešit. Děkuji vám, paní předsedající.
<SPEAKER ID="025" NAME="Hynek Fajmon" AFFILIATION="ECR">
(CS) Paní předsedající, je zřejmé, že i v roce 2012 se celá Evropská unie a její členské státy ještě budou potýkat s doznívajícími důsledky hospodářské a finanční krize. Této skutečnosti proto musí Evropský parlament přizpůsobit svou rozpočtovou strategii. Musíme usilovat o maximální rozpočtovou kázeň a uskrovnění se. Jsem rád, že jsem tuto skutečnost ve zprávě nalezl a že zpráva tuto skutečnost akcentuje. Uskrovnění se ale nemůže znamenat růst výdajů v souladu s inflací. Naším cílem musí být to, aby výdaje Parlamentu zůstaly stejné jako v letošním roce. Maximální snaha musí být vyvinuta ve směru k úsporám a lepšímu využívání stávajících parlamentních kapacit. Týkat se to musí všech oblastí činnosti Evropského parlamentu počínaje racionalizací správy budov přes lepší využívání informačních technologií až po personální politiku. Možnost úspor zde existuje a my musíme najít odvahu je realizovat.
<SPEAKER ID="026" NAME="Claudio Morganti" AFFILIATION="EFD">
(IT) Paní předsedající, dámy a pánové, v době všeobecných hospodářských problémů je základním úkolem evropských orgánů jít příkladem.
<P>
Tato zpráva je zcela správně zaměřena na kritéria účinnosti a řízení nákladů a služeb. Říkám si proto, zda by nebylo zapotřebí provést skutečné a okamžité kontroly účinnosti některých činností prováděných subdodavateli. Mám zejména na mysli informační technologie a vnitřní bezpečnost Parlamentu, zčásti s ohledem na události, o nichž všichni víme: krádež na poštovním úřadě z minulého měsíce.
<P>
Další kritika je určena Evropské službě pro vnější činnost. Úřad vytvořený s téměř nulovými náklady s cílem omezit plýtvání a zlepšit účinnost vnějších vztahů Evropské unie se jeví jak z politického, tak z hospodářského hlediska jako selhání. Očekávám, že Evropský parlament bude v této oblasti zcela nekompromisní.
<SPEAKER ID="027" NAME="Philip Claeys" AFFILIATION="NI">
(NL) Paní předsedající, minulý týden se mě řada voličů ve Vlámsku ptala, jak je možné, že my, poslanci Evropského parlamentu, v době hospodářských problémů a nejistoty stále dostáváme měsíčně 1 500 EUR na nábor dalších pracovníků - v době, kdy si běžní občané musí utahovat opasky. Ve skutečnosti v současnosti utrácíme ještě více.
<P>
Otázky a připomínky voličů jsou zcela namístě. My, jako Evropská unie, bychom měli jít příkladem. Měli bychom své výdaje přizpůsobit svým možnostem a právě v tomto ohledu nemůžeme než přiznat, že zpráva pana Fernandese je v tomto ohledu poněkud promarněnou příležitostí. Objevují se - podle mého názoru zcela oprávněné - výzvy, abychom ve vztahu k rozpočtu projevili odpovědnost a sebekázeň. V bodě odůvodnění A se dokonce mluví o, cituji: "uplatňování přísných řídících postupů, které umožní dosáhnout úspor" - konec citátu.
<P>
V této zprávě se bohužel nespecifikuje, kde přesně bychom měli tyto škrty provést. Existuje samozřejmě několik oblastí, kde by to bylo možné - mám na mysli Hospodářský a sociální výbor a Výbor regionů a také přesuny mezi Bruselem a Štrasburkem, které stojí 200 milionů EUR ročně. Vyzývám Komisi a Radu, ale rovněž Parlament, aby provedly potřebné kroky a uvedly tyto záležitosti do pořádku, zjistily, kde je možné ušetřit, a převedly tyto poznatky do skutečného plánu, abychom tak mohli tyto věci předložit k rozpravě a dosáhnout úspor.
<SPEAKER ID="028" NAME="Ville Itälä" AFFILIATION="PPE">
(FI) Paní předsedající, i já bych rád poděkoval panu zpravodaji za velmi vyváženou a vynikající zprávu. Všichni zde hovoří o úspornosti, což je výborné. Potřebujeme rozpočtovou kázeň a účelnost, přičemž bychom se měli důsledně držet toho, co je naším hlavním úkolem a tento úkol, kterým je legislativní činnost, nepřekračovat.
<P>
Většina poslanců říká, že bychom měli být šetrní, hovoří ale o tom, kde bychom šetřit neměli. Měli bychom mluvit o konkrétních opatřeních, která nám umožní dosáhnout úspor. Mohli bychom ušetřit, kdybychom se přestali pohybovat mezi třemi pracovišti. Víme samozřejmě, jak politicky obtížné by bylo to prosadit.
<P>
Rád bych hovořil o jiné záležitosti, a to je bezpečnost, o které zde hovořil pan Elles. Během jediného roku jsme zažili bankovní přepadení, vloupání do kantýny a do poštovního úřadu. Nikdo nebyl dopaden. Naše bezpečnost je téměř směšná.
<P>
Selháváme v jedné oblasti: poslanci Parlamentu vstupují do budovy, jejíž vchod není řádně střežen. Měli bychom mít elektronické podpisy. V současnosti máme jen seznamy a kancelář, kde řada lidí vkládá jejich jména do počítače. To je plýtvání penězi: měli bychom šetřit a zavést lepší a důvěryhodný systém bezpečnosti. Stačí jej zavést, což ale poslanci stále odmítají a nechtějí elektronické podpisy navzdory skutečnosti, že bychom tak ušetřili prostředky a získali lepší systém bezpečnosti.
<P>
Nechápu, jak to funguje v Kongresu USA; tam s tímto systémem všichni souhlasí, ale zde se nám nedaří jej prosadit. Doufám, že nyní se zaměříme na oblasti, kde můžeme skutečně dosáhnout úspor.
<SPEAKER ID="029" NAME="Jaroslav Paška" AFFILIATION="EFD">
(SK) Paní předsedající, z politického hlediska považuji za velmi důležité, aby priority rozpočtu na rok 2012 odrážely hospodářskou a politickou realitu, v níž byly vytvořeny.
<P>
V době, kdy jsou členské státy nuceny šetřit a naši občané snášejí důsledky finanční a hospodářské krize, nemůžeme počítat s dynamikou navyšování rozpočtu, na jaké jsme byli zvyklí v předchozím roce. Naopak, musíme hledat, ve kterých oblastech naší činnosti dokážeme ušetřit daňové prostředky našich občanů, aniž bychom snižovali kvalitu své práce.
<P>
Jsem přesvědčen, že určité rezervy máme přímo v organizaci naší práce. Tři sídla Evropského parlamentu a pravidelné přesouvání tisíců pracovníků a poslanců z Bruselu do Štrasburku dvanáctkrát ročně jsou veřejnosti obecně známé. Takové plýtvání veřejnými prostředky nelze, vážení kolegové, nazvat jinak, než pohrdáním realitou.
<P>
Veškeré řeči o úsporném hospodaření budou nedůvěryhodné do doby, než se tento cirkus přesouvání se na jednání Evropského parlamentu zruší.
<SPEAKER ID="030" NAME="Sidonia Elżbieta Jędrzejewska" AFFILIATION="PPE">
(PL) Paní předsedající, ráda bych na úvod poděkovala panu Fernandesovi za návrh priorit pro Evropský parlament a další orgány. Podle mého názoru tyto priority spojují potřebu úspor, nebo spíše nutnost úspor, které jsme si všichni vědomi vzhledem k současné hospodářské situaci v Evropské unii, se zárukami odpovídajících podmínek pro dobrou tvorbu zákonů.
<P>
V tomto ohledu bych ráda zdůraznila, že bychom neměli zapomínat, že Lisabonská smlouva a nadcházející rozšíření budou pro Evropský parlament představovat nové úkoly. Domnívám se proto, že v zájmu evropských občanů je naprosto nezbytné přijmout taková řešení, která usnadní řádné a bezproblémové fungování Evropského parlamentu.
<P>
Ráda bych zdůraznila, že nadále doufám ve spolupráci se zpravodajem, která zajistí, že rozpočet na rok 2012, který Evropský parlament připravuje, bude rozpočtem, jenž se bude vyznačovat finanční kázní, ale zároveň i rozpočtem, jenž se nebude zaměřovat pouze na nadcházející rok nebo na dva nebo tři následující roky, ale který dokáže zavést modernizující nástroje, jež usnadní práci Evropského parlamentu, a investice, které, jak doufám, zajistí úspory do budoucna.
<SPEAKER ID="031" NAME="Jan Kozłowski" AFFILIATION="PPE">
(PL) Paní předsedající, rád bych poblahopřál panu Fernandesovi k jeho vynikající zprávě. Jsem také přesvědčen o tom, že rozpočet na rok 2012 by měl být realistický a měl by odpovídat stávající hospodářské situaci. Díky dlouholeté zkušenosti s řízením regionálního rozpočtu a s ohledem na členství v Rozpočtovém výboru přikládám při plánování výdajů zvláštní význam rozpočtové kázni. Jsem však přesvědčen, že bychom se měli vyhnout šetření na nesprávném místě, jež by mohlo způsobit hospodářské zpomalení a omezení hospodářské konkurenceschopnosti. Zvýšení úrovně nezaměstnanosti a vytvoření vysoce kvalitních a udržitelných pracovních míst jsou předpoklady hospodářského růstu a překonání důsledků krize. Rozpočet Evropské unie musí podporovat zvýšenou zaměstnanost. Klíč k růstu nespočívá v omezení výdajů, ale ve zvýšené účinnosti a propojení evropských fondů za účelem dosažení strategických a měřitelných výsledků. Děkuji vám.
<SPEAKER ID="032" NAME="Giovanni Collino" AFFILIATION="PPE">
(IT) Paní předsedající, dámy a pánové, jsem vděčný panu Fernandesovi za jeho práci i za to, jakým způsobem se zaměřil na možné úspory, kterých můžeme dosáhnout v oblasti administrativních výdajů. Jak jednoznačně vyplývá z této zprávy, dvěma stěžejními oblastmi, do kterých se soustředí administrativní výdaje, jsou personální politika a politika v oblasti budov.
<P>
S ohledem na budoucí přistoupení Chorvatska k Evropské unii a budoucí personální požadavky bude nezbytné a vhodné řídit personální postupy zejména prostřednictvím mobility. Jestliže na jedné straně nabízí tato politika lidských zdrojů větší flexibilitu, bude na straně druhé vyžadovat zvýšenou odbornou přípravu pro pracovníky Evropské unie.
<P>
Pokud jde o politiku v oblasti budov, v návrhu se výslovně uvádí zásada centralizace. Přísná politika v oblasti rozpočtů - počínaje rozpočty členských států - by nás ve střednědobém výhledu měla rovněž přimět zvážit vhodnost zachování tří sídel Parlamentu, což je rozhodně složitá otázka, avšak otázka, jejímuž řešení se nemůžeme vyhnout.
<SPEAKER ID="033" NAME="Gianni Pittella" AFFILIATION="S&amp;D">
(IT) Paní předsedající, dámy a pánové, poslouchal jsem rozpravu velmi pečlivě a mohu vás ujistit, že návrh předsednictva je vzorem kázně, transparentnosti a řádné správy, přičemž bych rád zdůraznil zejména tři skutečnosti.
<P>
Za prvé, navýšení v našem návrhu nepřesahuje průměrnou míru inflace v Evropské unii. Za druhé sdílím obavy ohledně politiky v oblasti budov a usilujeme o nalezení moudrého a prozíravého řešení jak z hlediska bezpečnosti, tak z hlediska pracovníků. Třetí skutečností je, že navýšení o 1 500 EUR bylo schváleno Rozpočtovým výborem a tvoří součást rezerv.
<P>
Rozpočtový výbor uvolnil rezervy; nejedná se o prostředky, které půjdou do kapes poslanců Parlamentu - je třeba vyjasnit toto nedorozumění a tento klam -, ale jsou určeny asistentům, kteří budou pomáhat poslancům lépe plnit povinnosti, které jim ukládá Lisabonská smlouva.
<SPEAKER ID="034" NAME="Indrek Tarand" AFFILIATION="Verts/ALE">
Paní předsedající, rád bych upozornil na jednu z menších oblastí, kde bychom mohli uspořit prostředky, a to je software. Ročně platíme Billu Gatesovi obrovské částky za používání jeho softwaru Windows. Možná je to milý chlapík, který daruje množství těchto prostředků na dobré účely, pokud bychom však v této sněmovně používali odvážněji otevřený software, byl by to příspěvek k čistějšímu, levnějšímu a modernějšímu řízení.
<SPEAKER ID="035" NAME="Paul Rübig" AFFILIATION="PPE">
(DE) Paní předsedající, rád bych položil otázku panu komisaři Lewandowskému, jaké jsou konkrétní postupy a hodnocení pro záchrannou síť eura, jinými slovy pro prostředky poskytnuté evropskými orgány v roce 2012? Předložila by Komise návrh, pokud by konkrétní stát projevil zájem o použití záchranné sítě? Má Evropský parlament plnou spolurozhodovací úlohu, což bude rovněž jedna z otázek tento týden v rámci rozšiřování záchranné sítě?
<P>
Za druhé, mám jednu připomínku ohledně navýšení o 1 500 EUR na kancelářské příspěvky. Rád bych požádal všechny poslance, kteří plně nevyužívají kancelářské příspěvky, aby zveřejnili, kolik prostředků sami ušetří - ostatně je to oblast s rizikem zneužití. Je možné, že někteří poslanci kancelářské příspěvky vůbec nepotřebují, protože Parlament jen zřídkakdy navštěvují. V plné výši by tyto příspěvky měli využívat pouze poslanci, kteří pracují obzvlášť pilně. Ostatní by měli vrátit tyto prostředky daňovým poplatníkům.
<SPEAKER ID="036" NAME="Milan Zver" AFFILIATION="PPE">
(SL) Pane předsedající, pane komisaři, i já bych rád úvodem poblahopřál panu Fernandesovi k vynikající zprávě. Souhlasím však s těmi poslanci, kteří řekli, že úspory jsou nezbytné, zejména rozpočtové úspory.
<P>
Je skutečností, že evropský rozpočet se po desetiletí ztenčuje. Podíváme-li se na HDP, které vytváříme v EU, jeho objem se stále zmenšuje. Pan komisař nedávno uvedl, že na začátku finančního výhledu tvořil hrubý domácí produkt EU přibližně 1,3 %. V současnosti se jedná o pouhých 1,12 %. Vnitrostátní evropské rozpočty však mezitím výrazně vzrostly.
<P>
Například za posledních deset let vzrostl příslovečně umírněný rozpočet Spojeného království o 100 %, to je dvaapůlkrát víc než rozpočet EU. Rád bych slyšel názor pana komisaře, zda může toto reálné snížení evropského rozpočtu v porovnání s vnitrostátními rozpočty členských států při plnění příštího rozpočtu v roce 2012 představovat problém.
<SPEAKER ID="037" NAME="José Manuel Fernandes" LANGUAGE="PT">
Paní předsedající, rád bych poděkoval všem svým kolegům poslancům za jejich příspěvky. Rád bych připomněl, že naším cílem bylo vytvoření priorit. V současnosti jsme se však dostali už dále než k prioritám a stanovili jsme konkrétní cíle: chceme nulový růst, což znamená, že rozpočet na rok 2012 se zvýší maximálně na úroveň inflace.
<P>
Jsem si dobře vědom nových pravomocí. Jsem si dobře vědom toho, že potřebujeme pro tyto nové pravomoci zdroje, musíme však přijmout zásady řádné správy a dosáhnout úspor prostřednictvím zásad hospodárnosti, účinnosti a účelnosti.
<P>
Tyto zásady nebudou používány k dosažení bezúčelných úspor: úspor, které by v budoucnu představovaly náklady. Budeme dosahovat takových úspor, které neohrozí cíl, který jsme si stanovili: dosažení nejvyšší kvality při tvorbě zákonů.
<P>
Jsem si jist, že mohu tento rozpočet rovněž nazvat rozpočtem usmíření: usmíření stávajících potřeb - potřeb současné době krize - a požadavků, které tato doba na orgány klade: reagovat účinně a v souladu s přáním občanů, v souladu s tím, co si přeje evropská veřejnost.
<P>
Je tu však jeden oddíl, který stále vzbuzuje nejasnosti: nedošlo k navýšení rozpočtu pro poslance a ani pro příští rok se žádné navýšení neplánuje. Částka, o které všichni hovoří - která není určená poslancům a která se týká možnosti přijetí dalšího asistenta -, byla už součástí rozpočtu v roce 2010 a z rozpočtového hlediska nedošlo k žádné změně, k žádnému navýšení v roce 2011.
<SPEAKER ID="038" NAME="Předsedající">
Rozprava je ukončena.
<P>
Hlasování proběhne ve středu 9. března 2011 v 11:30 hod.
<P>
Písemná prohlášení (článek 149)
<SPEAKER ID="040" NAME="Nessa Childers" AFFILIATION="S&amp;D">
písemně. - Jako volení zástupci všichni v této sněmovně vědí o množství obětí, které museli naši voliči a vnitrostátní vlády přinést v posledních třech letech. Rozpočty na vzdělání, zdravotnictví, dopravu a další hlavní služby jsou v celé EU omezovány. Je důležité, aby měl Evropský parlament rozpočet potřebný k plnění mandátu, který dostal od evropských občanů. Je však rovněž nezbytné, aby poslanci zastupovali tytéž evropské občany tím, že zabrání svévolnému utrácení, zbytečnému navyšování cen, které by měl určovat trh, kde dodavatelé a podnikatelé bojují o každé poslední euro. Věřím, že jak kolegové v této sněmovně, tak kolegové pracující v evropských institucích se budou v příštích letech řídit těmito zásadami.
