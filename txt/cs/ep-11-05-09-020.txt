<CHAPTER ID="020">
Dohoda o volném obchodu s Indií (rozprava) 
<SPEAKER ID="127" NAME="Předsedající">
Dalším bodem je ústní otázka Komisi od pana Moreiry jménem Výboru pro mezinárodní obchod týkající se stavu jednání mezi EU a Indií o dohodě o volném obchodu - B7-0214/2011).
<SPEAKER ID="128" NAME="Vital Moreira" LANGUAGE="PT">
Pane předsedající, pane komisaři, dámy a pánové, myslím, že celých pět minut ani nevyužiji. Otázka je prostá. Jedná se o iniciativu Výboru pro mezinárodní obchod, jehož jsem předsedou, a jakožto předseda také pokládám tuto otázku, na níž se politické skupiny dohodly na základě konsensu. S potěšením pokládám tuto otázku, kterou v mém výboru schválili koordinátoři politických skupin a jež od Evropské komise požaduje odpověď na četné obavy týkající se stavu jednání mezi EU a Indií o dohodě o volném obchodu (FTA), která probíhají od roku 2007.
<P>
Význam této iniciativy není třeba zdůrazňovat. Jednou z hlavních změn v Lisabonské smlouvě totiž bylo, že Evropský parlament získal nejen právo vyslovovat konečný souhlas s dohodami, mimo jiné o mezinárodním obchodu, poté, co byly dojednány, ale také má právo být od počátku informován o každé fázi jednání.
<P>
To znamená, že Parlament má pravomoc a povinnost sledovat jednání - v tomto případě obchodní - a pomocí jemu dostupných parlamentních prostředků, jako jsou slyšení, usnesení a ústní otázky, politicky zasáhnout, aby zůstal informován o vývoji těchto jednání.
<P>
Z tohoto důvodu Výbor pro mezinárodní obchod naslouchá Komisi, která nám, což bychom měli zmínit, k tomuto tématu poskytuje velké množství informací. Přesto se domnívám, že je třeba, aby na několik otázek odpověděla veřejně. Tato ústní otázka zahrnuje sedm dílčích otázek, jež se konkrétně týkají pokroku dosaženého v celé řadě citlivých témat, jako například veřejné zakázky; jednání o právech duševního vlastnictví v souvislosti s generiky; žádost o mandát pro vyjednávání o zahraničních investicích, kterou Komise předložila Evropské radě; projednávané otázky týkající se kultury a kulturních služeb; zda bylo provedeno konkrétní hodnocení dopadů případné dohody o volném obchodu s Indií na hlavní evropská průmyslová odvětví; zda existuje kvantitativní hodnocení očekávaných výhod a nevýhod této dohody o volném obchodu pro Evropskou unii; a konečně, zda nás může Komise ujistit, že se bude názory Parlamentu náležitě zabývat.
<P>
Tyto otázky mají písemnou podobu; jsou součástí dokumentu, který jsme předložili, a domnívám se, že jsou dostatečně jasné na to, abychom zvýšili informovanost veřejnosti o těchto důležitých obchodních jednáních mezi Evropskou unií a jedním z našich významných obchodních partnerů.
<SPEAKER ID="129" NAME="Karel De Gucht">
člen Komise. - Pane předsedající, chtěl bych poděkovat panu Moreirovi a Výboru pro mezinárodní obchod za to, že mi umožnili, abych na plenárním zasedání hovořil o tomto důležitém jednání.
<P>
Uzavření dohody s Indií v této klíčové době má nepochybně nejen velkou hospodářskou hodnotu, ale také značný strategický význam. Indie se právě nachází na začátku své cesty rozvoje, který z ní učiní jednoho z klíčových ekonomických hráčů tohoto století. Ambiciózní a vyvážená dohoda s Indií by naše vztahy s touto zemí posunula na jinou úroveň tím, že by vytvořila stabilní, předvídatelný rámec určující naše budoucí hospodářské vztahy.
<P>
Proto velmi usilovně pracujeme na tom, abychom tato jednání uzavřeli, a máme k tomu reálnou příležitost. Nejvyšší političtí představitelé Indie na tom mají zjevný zájem. Výsledkem prosincového summitu Indie a EU byl jednoznačný závazek obou stran co nejdříve uzavřít jednání.
<P>
Pokročili jsme v celé řadě otázek. Učinili jsme pokrok u celních nabídek a připravujeme výměnu nabídek služeb. Nyní intenzivně jednáme o veřejných zakázkách. Je to přitom vůbec poprvé, kdy Indie dojednala kapitolu veřejných zakázek zahrnující konkrétní pravidla a závazky týkající se přístupu na trh.
<P>
Navzdory tomu nechci skrývat fakt, že na stole stále zůstávají některé ožehavé otázky, které vyžadují obtížná jednání. Stejně jako u všech jednání, je i zde poslední etapa ta nejobtížnější. Za prvé, v jednáních o clech jsme během posledních pár měsíců značně a rychle pokročili a pevně věřím, že Indie svou nabídku podstatně vylepší, v několika oblastech jsou však jednání stále značně obtížná, zejména pokud jde o automobily a víno a lihoviny.
<P>
Velmi intenzivní jednání vedeme také o službách a začíná se rýsovat podoba případného balíčku, avšak některé naše klíčové zájmy se týkají oblastí, ve kterých v Indii reforma právních předpisů dosud probíhá nebo se teprve zvažuje. To se týká zejména pojišťovacích, poštovních, finančních, maloobchodních, právních a účetních služeb. Kvůli tomu jsou jednání velice náročná. Jde tu také o otázku udržitelného rozvoje, která je pro nás pochopitelně velice důležitá, zatímco pro Indii je značně ožehavá. Jsme si plně vědomi názorů Evropského parlamentu na tuto věc a budeme k nim přihlížet.
<P>
Musíme však zůstat realističtí. Je třeba zjistit, co budeme s partnerem, jakým je Indie, nakonec schopni dojednat. Potřebujeme nalézt řešení, které uspokojí naše očekávání a zároveň zohlední specifickou situaci Indie. Ano, kapitola o udržitelném rozvoji bude nedílnou součástí těchto dohod, které budou uznávat význam příslušných mezinárodních standardů a budou vycházet ze spolupráce. Musíme však také otevřeně přiznat, že kapitola o udržitelném rozvoji, jež by umožňovala využití obchodních omezení v souvislosti se sociálními otázkami a s otázkami životního prostředí, nebude pro Indii přijatelná. Navíc by neodpovídala ani modelu, který v našich obchodních dohodách obecně prosazujeme. V této oblasti totiž neusilujeme o sankce, nýbrž o spolupráci.
<P>
Další citlivou otázkou, která během těchto jednání vyvolává určité obavy, je přístup k lékům a případný dopad, který by tato dohoda o volném obchodu mohla mít na přístup k lékům v rozvojovém světě. Dovolte mi však, abych vás ujistil o těchto zásadních bodech. Jsme si plně vědomi specifické úlohy, kterou Indie hraje, pokud jde o přístup k cenově dostupným lékům v rozvojovém světě. Tato dohoda o volném obchodu - ať už se jedná o její kapitolu o právech duševního vlastnictví, kapitolu o investicích či jakoukoli jinou kapitolu - proto nenaruší schopnost Indie prosazovat, vyrábět či vyvážet generika, a to i prostřednictvím povinných licencí. Sami jsme dokonce s tímto záměrem navrhli zcela jasnou formulaci, měli bychom však mít zároveň na paměti potenciál rozsáhlého rámce pro právo duševního vlastnictví v Indii, který nepochybně může podnítit inovace a výzkum včetně vývoje nových léků. Vyjednání kapitoly o právech duševního vlastnictví pro nás v těchto jednáních s Indií proto zůstává důležitým cílem.
<P>
Dovolte mi také, abych se zcela jasně vyjádřil k ochraně údajů a výlučnosti údajů u léčivých přípravků. Prostřednictvím této dohody budeme požadovat, aby v případě, že se Indie rozhodne zavést systém výlučnosti údajů, byl tento systém uplatňován nediskriminačním způsobem, aby z něj mohli mít prospěch také evropští výrobci. A pochopitelně se stále domníváme, že přístup k lékům a ochrana údajů o testech spolu mohou koexistovat. Další dialog všech zainteresovaných stran by měl pomoci k dosažení shody v této záležitosti.
<P>
Také v kapitole týkající se práv duševního vlastnictví přikládá EU značný význam zeměpisným označením. V těchto jednáních je důležité dosáhnout politického závěru, který umožní účinnou ochranu hlavních zeměpisných označení v EU. Jednání byla dosud obtížná. Komise přesto nadále usiluje o uspokojivý závěr.
<P>
Komise, jak víte, Radě rovněž navrhla dodatečné zásady pro jednání, podle nichž měla jednat také o ochraně investic. Tyto vypracované zásady pro jednání byly sděleny Parlamentu na základě příslušných požadavků důvěrnosti. Rada se nyní těmito zásadami zabývá a my se těšíme, až uslyšíme, jaký na ně má názor Parlament. Kdy a jak bude tato kapitola dojednána, bude nakonec záviset na tom, kdy se Radě podaří dosáhnout shody na těchto dodatečných zásadách pro jednání.
<P>
Dovolte mi na závěr, abych zopakoval, že tato jednání jsou velice důležitá a podle mého názoru představují příležitost, kterou bychom neměli promarnit. Dohodu bychom pochopitelně neměli uzavírat za každou cenu, nýbrž pouze tehdy, pokud bude mít nějaký smysl. Jestliže dohoda smysl mít nebude, pak bychom ji prostě měli odmítnout. Některým našim žádostem, které se týkají například přístupu našich automobilů, vín a lihovin na indický trh nebo otevření některých odvětví služeb, je pro Indii obtížné vyhovět. V této věci se těším na intenzivnější výměnu názorů s Evropským parlamentem, až se dostaneme do fáze, která bude doufejme fází konečnou.
<P>
Domnívám se, že diskuze, kterou nyní povedeme, pro tuto sněmovnu představuje vhodnou příležitost, aby vyjádřila své názory na tato jednání. K těmto názorům bude co možná nejvíce přihlédnuto, uvážíme-li ovšem fakta a specifičnost těchto konkrétních jednání. Z tohoto hlediska se tedy těšíme na usnesení, jež se chystáte přijmout k dohodě o volném obchodu s Indií, kterou pokládám za velmi aktuální.
<SPEAKER ID="130" NAME="Daniel Caspary" LANGUAGE="DE">
Pane předsedající, dámy a pánové, v případě Indie bych chtěl prohlásit, že jednoznačně souhlasím s panem komisařem, že je pro nás dobré vést s touto zemí jednání o obchodní dohodě. Jen strategické důvody - některé z nich jste zmínil - hovoří samy za sebe. Pro tuto dohodu o volném obchodu s Indií ještě více hovoří skutečnost, že v rámci WTO jsme bohužel nijak nepokročili.
<P>
Stále mne však znepokojuje otázka, jestli pro naše podniky skutečně získáme přístup na indický trh. Opravdu tato dohoda o volném obchodu vyhovuje pouze rozdělení hospodářské moci mezi Evropu a Indii, jakou známe nyní, nebo bude tato dohoda stále ještě vyhovovat za deset či 15 let?
<P>
V této souvislosti mne stále více znepokojuje otázka výjimek. Naprosto rozumím tomu, proč nyní Indie během jednání požaduje určité výjimky v určitých odvětvích. Země na takovém stupni rozvoje, na kterém se Indie nyní nachází, výjimky potřebuje. Tomu my v Evropě samozřejmě velmi dobře rozumíme.
<P>
Uvítal bych však, kdyby všechny tyto výjimky k určitému dni přestaly platit. Rád bych, aby byly tyto výjimky poskytnuty zároveň s jasným termínem nebo s jednoznačnými kritérii, ať už mají jakoukoli strukturu - možná by Komise mohla zvážit, jaké návrhy má v úmyslu předložit, aby částečně vyšla vstříc požadavkům Indie. Přál bych si tedy, aby měly všechny výjimky svá zcela jasná omezení, ať už v podobě termínů či kritérií. Nepochybně to dlužíme naším podnikům, a tedy také našim pracovníkům.
<P>
Byl bych Vám velice vděčný, kdybyste nám mohl říci, do jaké míry s takovými výjimkami a jejich případnými limity při jednáních počítáte.
<P>
Druhé důležité téma, které jste zmínil a jemuž bych rád vyjádřil svou podporu, je téma duševního vlastnictví. Nutně musíme docílit takového výsledku, který přinese užitek našim zemědělcům a dalším dotčeným subjektům, zejména v souvislosti se zeměpisnými označeními. Musíme pomoci také našim výrobcům léků, přesto se, jak se domnívám, všichni shodneme, že tím nesmí utrpět ti, kdo jsou závislí na přístupu k levným lékům.
<SPEAKER ID="131" NAME="Harlem Désir" LANGUAGE="FR">
Pane předsedající, pane komisaři, dámy a pánové, jednání o dohodě o volném obchodu mezi EU a Indií jsou náročná, týkají se řady hospodářských odvětví, avšak v Evropě i v Indii zároveň vyvolávají obavy, o čemž jsem se mohl přesvědčit během setkání výboru pro obchod obou komor indického parlamentu a delegace Evropského parlamentu pro vztahy s Indií, jež proběhlo minulý měsíc.
<P>
Indie zažívá ekonomický vzestup a je to strategický partner, jak jste nám připomněl. Všichni si uvědomujeme, jaký význam má rozvoj našeho vzájemného obchodu. Máme nicméně na co navazovat, neboť Unie již pro Indii představuje hlavního hospodářského partnera, hlavního investora a zároveň hlavní destinaci pro indické investory. Indie je rovněž hlavním příjemcem systému všeobecných preferencí.
<P>
Budeme proto muset být ostražití vůči jakýmkoli novým dopadům, které by nová a komplexní obchodní dohoda mohla mít na citlivá odvětví indické ekonomiky. Mám tím na mysli například zemědělství - naši indičtí kolegové o tom s námi hovořili - a důsledky pro odvětví, která jsou zvlášť vystavena konkurenci ze strany rozvíjejících se evropských zemí, a mám na mysli také automobilový průmysl. Tato dohoda by měla sloužit rozvoji našich společností a zaměstnanosti a nikoli vést k nekontrolované liberalizaci, jež by měla katastrofální následky.
<P>
Proto by má skupina ráda upozornila na několik aspektů v těchto jednáních, jež by měla vyústit v dohodu, která pomůže dosáhnout cílů v podobě udržitelného rozvoje a vymýcení chudoby a která by měla být rovněž doprovázena jasnými a ověřitelnými závazky. Tato dohoda by samozřejmě měla vzniknout na základě spolupráce, avšak poté by měla být spojena s věrohodnými sociálními závazky a závazky v oblasti životního prostředí.
<P>
Rád bych zde zdůraznil především několik skutečností. Za prvé, pokud jde o zemědělství, o kterém jsem se již dříve zmínil, vyzýváme Komisi, aby zajistila, že žádné ustanovení této dohody, ať už o liberalizaci obchodu se zemědělskými produkty nebo o právech duševního vlastnictví, neohrozí drobné zemědělství v Indii. Mám na mysli například ustanovení o osivech.
<P>
Za druhé, Indie představuje největšího výrobce generik v rozvojovém světě. Vyzýváme Komisi, aby přestala požadovat výlučnost údajů, neboť všechny nevládní organizace prohlašují, že to patrně naruší distribuci těchto léků.
<P>
Za třetí, v oblasti služeb požadujeme jednak, aby byly veřejné služby vyňaty z liberalizovaných odvětví, a dále aby byla u modusu IV zaručena zásada rovného zacházení - jinými slovy, aby byly všechny formy sociálního dumpingu odmítnuty.
<P>
A na závěr - děkuji, pane předsedající - se domníváme, že kapitola o udržitelném rozvoji musí zahrnovat právně závazné závazky týkající se dodržování sociálních standardů a standardů v oblasti životního prostředí, zejména pak sociálních standardů Mezinárodní organizace práce.
<SPEAKER ID="132" NAME="Niccolò Rinaldi" LANGUAGE="IT">
Pane předsedající, pane komisaři, dámy a pánové, tato jednání trochu připomínají čtyřrukého boha Šivu, jelikož uzavření takto komplexní dohody vyžaduje opravdu značné úsilí.
<P>
Nyní osvětlím postoj skupiny Aliance liberálů a demokratů pro Evropu. Za prvé: přístup k lékům. Přestože vítám prohlášení pana komisaře, potvrzuji, že jsem proti jakémukoliv pokusu zavádět protekcionistická opatření v odvětví, ve kterém Evropa v minulosti fakticky bránila přístupu k levným lékům. Zneužívání problému padělání čistě k protekcionistickým účelům je stejně tak špatné jako padělání samotné. Místo toho by dohoda měla indickému a evropskému farmaceutickému průmyslu poskytnout příležitost ke vzájemné spolupráci.
<P>
Za druhé: průmyslová odvětví. Žádáme Indii, aby umožnila zařadit do dohody také citlivá odvětví, jakými jsou výroba automobilů a alkoholu, ve kterých náš vývoz nyní podléhá vysokému zdanění.
<P>
Za třetí: zemědělství. Prohlašujeme, že jsme ochotni jednat o zemědělských produktech a otevřít náš trh, avšak s několika podmínkami. Musíme nepochybně odmítnout geneticky modifikované organismy a udělat vše pro to, abychom ochránili zeměpisná označení. U tohoto posledního aspektu bych vám rád připomněl, že zeměpisná označení nejsou jen záležitostí obchodní politiky, ale tvoří také součást evropské identity. Doufáme proto, že bude vyvinuto značné úsilí ke zjednodušení registračních postupů v indickém byrokratickém systému, který je velice těžkopádný, dokonce ještě těžkopádnější než ten evropský, což mluví za vše.
<P>
Pokud jde o veřejné zakázky, pak Komisi blahopřeji, jestliže platí, že je Indie vůbec poprvé připravena zahrnout veřejné zakázky do mezinárodní dohody. Indické železnice, na kterých pro vaši představu 17 000 vlaků denně přepraví 18 milionů cestujících a kde se během následujících 10 let plánuje výstavba dalších 25 000 kilometrů kolejí, jsou jedním z mnoha trhů, které by díky této dohodě o volném obchodu mohly být otevřeny.
<P>
Pokud půjdou jednání dobře, přinese to prospěch oběma stranám: bude prosazen udržitelný rozvoj, postupně bude vymýcena dětská práce a podpoří se tím pokrokovější forma sociální ochrany. Myslím, že je nesmyslné a škodlivé se proti tomu stavět, a proto vyzývám všechny skupiny v Parlamentu, aby kompromisní text předem odmítly.
<SPEAKER ID="133" NAME="Robert Sturdy">
jménem skupiny ECR. - Pane předsedající, pan komisař ve svém projevu uvedl, že s usnesením souhlasí, a zopakoval vše, co by mohla dohoda o volném obchodu mezi EU a Indií podpořit - investice, zrušení cel a necelních překážek atd.
<P>
Očekává se, že uzavření ambiciózní dohody o volném obchodu zvýší do roku 2015 bilaterální obchod o 160 miliard EUR, přičemž v klíčových odvětvích se má objem přímých bilaterálních zahraničních investic zvýšit až o 30 %.
<P>
Pan komisař bude jistě souhlasit s tím, že právě tento nárůst pomůže povzbudit hospodářství a vytvořit pracovní místa nejen ve Spojeném království, ale také v Indii.
<P>
Centrum pro analýzu regionální integrace sídlící v Sussexu dospělo ve svém úvodním hodnocení potenciálu dohody o volném obchodu mezi EU a Indií k závěru, že jakékoli zisky budou záviset na tom, do jaké míry budou v textu dohody stanoveny a řešeny klíčové oblasti, které pan komisař konkrétně zmínil, jako jsou vládní zakázky, služby, investice do usnadnění obchodu atd.
<P>
Toto hodnocení konstatuje, že pokud se dohoda do značné míry omezí na otázku mělké integrace, zvláště na snížení cel, existuje tu velká pravděpodobnost, že přesměrování obchodu u obou stran zastíní jeho rozvoj.
<P>
Pan komisař zde zcela správně zmínil udržitelný rozvoj. Rád bych vás upozornil, že musíme být velice opatrní. Hranice jsou zde zřetelně narýsovány a já doufám, že v našich ústupcích nezajdeme až příliš daleko.
<P>
Souhlasím také s panem Casparym v otázce termínů. Domnívám se, že jeho připomínka byla zcela správná.
<P>
Na tomto místě bych rád rovněž zmínil, jaký má na dohodu o volném obchodu mezi EU a Indií dopad rozvojové kolo Světové obchodní organizace z Dohá. Současné signály z Ženevy nejsou příznivé a pan komisař nedávno připustil, že jednání uvízla ve slepé uličce. Prohlásil, že nyní patrně nastal čas na plán B, po kterém, jak musím rychle dodat, Výbor pro mezinárodní obchod volá již dlouho. Jaký to však bude mít dopad na dohodu o volném obchodu mezi EU a Indií?
<SPEAKER ID="134" NAME="Franziska Keller">
jménem skupiny Verts/ALE. - Pane předsedající, řekněme si to otevřeně: tato dohoda o volném obchodu není vyjednávána za rovných podmínek. HDP na obyvatele u Indie představuje zhruba 6 % HDP na obyvatele u EU. Navzdory svým ambicím je Indie stále rozvojovou zemí, ve které žije obrovské množství chudých a hladovějících lidí. Na to nesmíme zapomínat.
<P>
Musíme dodržovat zásadu soudržnosti rozvojové politiky, která je zakotvena v Lisabonské smlouvě a která stanoví, že žádná z našich politik nesmí škodit rozvoji. Touto dohodou o volném obchodu však škodíme zemědělství, maloobchodu, indickým společnostem atd. Konkrétní příklady zde již byly zmíněny. Prostřednictvím ustanovení o urovnávání sporů navíc Indii, i EU a jejím členským státům zužujeme politický prostor k tomu, aby zavedly například nové právní předpisy v oblasti životního prostředí.
<P>
Příslušný mechanismus vedl k tomu, že nadnárodní společnosti podávaly na země žaloby za jejich politiku v oblasti zdraví a životního prostředí - a vaše vlády to postihne také.
<P>
Pokud jde o generika, domnívám se, že ta nejsou mimo nebezpečí. Prosazování výlučnosti údajů v jakékoli podobě představuje problém, bez ohledu na to, jakým to probíhá způsobem.
<P>
Je třeba, aby Parlament vyslal Komisi jasný signál, že by obchodní dohoda měla být spravedlivá a neměla by omezovat politický prostor.
<P>
Členové skupin EPP, ALDE a ECR však bohužel omezují své vlastní pravomoci, které mají jakožto členové Parlamentu. Ve Výboru pro mezinárodní obchod Komisi soustavně žádali, aby nejednala o kapitole týkající se investic, dokud jim Parlament nesdělí své stanovisko k tomu, jak by měla investiční politika vypadat, zatímco nyní v tomto usnesení Komisi vyzývají, aby zahájila jednání a na stanovisko Parlamentu nečekala. Jak je to možné?
<P>
Opravdu doufám, že si někteří naši kolegové najdou čas, aby si text ještě jednou přečetli předtím, než ho ve středu prostě schválí. Doufám, že budeme moci Komisi vyslat jednoznačný signál a ovlivnit tak průběh jednání, čímž dáme jasně najevo, že jakožto členové Evropského parlamentu chceme uplatňovat své pravomoci.
<SPEAKER ID="135" NAME="Helmut Scholz" LANGUAGE="DE">
Pane předsedající, pane komisaři, návrhy usnesení, které byly Evropskému parlamentu předloženy, ujistily všechny skupiny o tom, že se Parlament - jak již bylo zdůrazněno - domnívá, že není dostatečně informován o konkrétním stavu jednání. Jsem proto vděčný za podrobnější informace, které jsme dnes obdrželi. Především otázky z levé části politického spektra této Sněmovny bezprostředně svědčí o obavách lidí nejen v Evropě, ale také v Indii. Tyto obavy se týkají jejich vlastní sociální a ekonomické situace a vyhlídek pracovníků i těch, kteří práci hledají, a to i v členských státech EU.
<P>
Ďábel se, jak známo, skrývá v detailu, takže bychom, pane komisaři, rádi věděli následující: jaká jsou konkrétní témata jednání, pokud jde o veřejná nabídková řízení v odvětví služeb nebo o migraci za prací? Jakou podobu mají návrhy, pokud se týká práv duševního vlastnictví? Jak vypadá situace v oblasti životního prostředí a zemědělství? Pomocí konkrétních dokumentů máme v úmyslu prověřit, jestli je ohrožena úloha Indie jakožto lékárny pro chudé celého světa nebo zda tato dohoda naruší výrobu levnějších léků na malárii či léků na léčbu AIDS, aniž bychom ignorovali obrovské investice do výzkumu, které vynaložily naše farmaceutické společnosti. Chceme zjistit, jestli budou evropské orgány samosprávy, nemocnice či ministerstva v budoucnu nucena provádět výběrová řízení, kterých se budou moci zúčastnit také indické společnosti. Chceme vědět, jestli bude tato dohoda upravovat podmínky vstupu indických zdravotních sester či pečovatelek o starší osoby do členských států Evropské unie, včetně délky pobytu a uznávání kvalifikací. Chceme znát, jestli dohodnutý text neohrozí drobné zemědělce a rybáře v Indii a jestli evropským pracovníkům v ocelářství hrozí propouštění, jelikož bude v důsledku této dohody v budoucnu možné bez omezení investovat indický kapitál do nákupu společností v EU.
<SPEAKER ID="136" NAME="Csanád Szegedi" AFFILIATION="NI">
(HU) Pane předsedající, dámy a pánové, političtí analytici a politici, kteří, jako například Henry Kissinger, již před několika desetiletími předpovídali, že v novém světovém řádu budou hrát vedoucí úlohu vedle Spojených států amerických také Evropská unie, Rusko, Čína a rovněž Indie, měli pravdu. Obyvatelům Indie respektive jejím národům k tomu samozřejmě gratulujeme, neměli bychom avšak zapomínat na ono porušování práv, včetně dětské práce, které k tomu vedlo. Evropská unie proto musí dát Indii jasně najevo, že porušování lidských práv a dětská práce v budoucnu nemohou pokračovat. Odporují totiž ideám, které Evropská unie představuje.
<P>
Nemyslíme si, že tato dohoda o volném obchodu zajistí dostatečnou nezávislost evropské ekonomiky a evropské výroby. Navrhujeme proto, aby dohoda o volném obchodu obsahovala záruky zajišťující nezávislost evropských rodinných podniků i drobných zemědělců a výrobců, jejichž pomocí by mohla Evropa překonat hospodářskou krizi, ve které se nyní nacházíme.
<SPEAKER ID="137" NAME="Paweł Zalewski" AFFILIATION="PPE">
(PL) Pane předsedající, je správné, že v situaci, kdy se větší liberalizace obchodu v rámci Světové obchodní organizace ukazuje jako problematická, Evropská unie uzavírá dohody o volném obchodu s důležitými globálními partnery, jakým je Indie. S Indií máme mnoho společného - je to největší demokracie světa, zemi, která na mezinárodní scéně plní stabilizační úlohu, a také náš spojenec v boji proti mezinárodnímu terorismu. Obchodní vztahy dnes hrají obrovskou roli. Správné uspořádání těchto vztahů povede nejen k hospodářskému růstu Indie a k rozvoji této země, ale také ke zvýšení mezinárodní stability. Je to tedy v našem zájmu.
<P>
Je správné, že od Komise rovněž očekáváme, že se bude zabývat velmi důležitým tématem zahraničních investic a že do dohody zahrne podporu i ochranu zahraničních investic. Evropský parlament již k tomuto tématu vypracoval dokument, ve kterém Parlament uvádí, co očekává od budoucích jednání o vzájemné ochraně zahraničních investic. Zítra budeme hlasovat o významném právním předpisu, který Komisi umožní, aby podnikla další kroky. Je velmi důležité, aby se toto odvětví rozvíjelo a přinášelo užitek evropským i indickým investorům.
<SPEAKER ID="138" NAME="George Sabin Cutaş" AFFILIATION="S&amp;D">
(RO) Pane předsedající, pokud budou tato jednání završena ke spokojenosti obou stran, stane se dohoda o volném obchodu s Indií nejvýznamnější dohodou tohoto druhu. Evropská unie pro Indii představuje největšího obchodního partnera a všeobecný systém preferencí je jedním z nástrojů, které Evropská unie využívá k tomu, aby podpořila hospodářský rozvoj této země.
<P>
Přestože je Indie rozvíjející se ekonomikou, sociální rozdíly v ní stále přetrvávají. Více než 800 milionů lidí musí žít za méně než 2 USD na den. Snahy Indie vybudovat silné hospodářství musí být podpořeny politickou vůlí na zlepšení situace v oblasti lidských a sociálních práv i práv v oblasti životního prostředí. Evropská komise se proto během jednání musí zasazovat o přijetí právně závazných klauzulí vztahujících se na tyto oblasti. Indie může být pro ostatní rozvojové země nejen hospodářským příkladem, ale také příkladem demokracie.
<SPEAKER ID="139" NAME="Bill Newton Dunn" AFFILIATION="ALDE">
Pane předsedající, byl jsem členem delegace, která minulý měsíc odjela do Indie. Cestovalo nás jen několik a byla to nesmírně zajímavá a velmi cenná zkušenost.
<P>
Chtěl bych hovořit především o odstavci 29 návrhu, o které budeme ve středu hlasovat. Tento odstavec stanoví, že Parlament "vítá veškeré úsilí indické vlády vymýtit dětskou práci". Předpokládám, že osoba, která tento text vytvořila, tím naráží na zboží, jež by mohlo být vyrobeno s využitím dětské práce a dovezeno do Evropy, o tom se však návrh nezmiňuje. Pouze si vybírá jeden z nešťastných aspektů života v Indii, který dosud přetrvává. V loňském roce se naše delegace seznámila s projektem v jižní Indii, který je financován z peněz EU a jenž se zaměřuje na odstranění dětské práce. Usoudili jsme, že problém ve skutečnosti spočívá v tom, že děti pracují na polích, nikoli ve výrobě, aby splatily dluhy, které nadělali jejich rodiče. Byly odsouzeny takto pracovat po zbytek života, místo aby chodily do školy.
<P>
Formulace použitá v návrhu usnesení může být pro Indy urážlivá. Samozřejmě že chtějí odstranit dětskou práci. Odstavec 29 bychom tedy měli buď úplně vypustit, nebo ho přeformulovat tak, aby bylo jasné, že nám jde o zboží, jež by mohlo být vyrobeno s využitím dětské práce. Osobně pociťují určitý náznak nadřazenosti, když Evropa prohlašuje: "My jsme už s dětskou prácí skoncovali, zatímco vy Indové ji pořád využíváte." Takovýto vztah bychom s naším velmi významným obchodním partnerem mít neměli.
<SPEAKER ID="140" NAME="Peter van Dalen" AFFILIATION="ECR">
(NL) Pane předsedající, domnívám se, že na dohodu o volném obchodu s Indií panují dva hlavní názory.
<P>
První názor zní: nyní před sebou máme tu nejkomplexnější dohodu na světě. Tato dohoda je důležitá sama o sobě, a proto ji musíme hájit. A zatímco budeme s Indií obchodovat, přijde řada na takzvané neobchodní aspekty, jako jsou práva menšin, dětská práce a diskriminace na základě kasty. Tento postoj označuji jako "postoj obchodníka". Tento způsob myšlení je patrný v usnesení, které máme před sebou.
<P>
Druhý názor, pane předsedající, požaduje, abychom nejprve vyřešili neobchodní aspekty a teprve poté dosáhli dohody. Tento postoj nazývám "postojem kazatele". Víme, že ve druhém případě s námi Indie rozhodně nebude chtít dohodu uzavřít.
<P>
Rád bych této Sněmovně připomněl, že jsme v dubnu 2009 přijali usnesení, které zohledňovalo jak obchodní, tak neobchodní aspekty. Usnesení, které máme před sebou, osobně považuji za krok zpátky. Obsahuje sice klauzuli o udržitelném rozvoji, ale je zcela neúčinné. O Dálítech se usnesení vůbec nezmiňuje. Nejvíce pak na nynější text doplatí příroda a životní prostředí. Text tohoto usnesení proto nemohu schválit. Naši vyjednavači se musí držet usnesení z roku 2009. Obchodník a kazatel musí nadále spolupracovat, jak říká pan komisař, "jedině tehdy dosáhneme vyvážené dohody".
<SPEAKER ID="141" NAME="Georgios Papastamkos" AFFILIATION="PPE">
(EL) Pane předsedající, dosažení ambiciózní a oboustranně výhodné dohody mezi EU a Indií je zcela oprávněně klíčovým cílem současné vnější obchodní politiky EU. Pokud mají být jednání rychle završena, je nutné zintenzívnit konzultace o klíčových oblastech, jakými jsou služby, necelní překážky, veřejné zakázky a zeměpisná označení.
<P>
Pokud se týká obchodu s výrobky, chtěl bych upozornit na vysoká průměrná cla, která Indie uvaluje na zemědělské i průmyslové výrobky. Pokud jde o přístup do odvětví služeb, v současné době bohužel od Indie nemáme žádný pevný závazek. Unie by měla jednoznačně trvat na svém požadavku zvýšené ochrany všech zeměpisných označení na tak významném trhu, jako je indický trh. Indie je navíc spojencem Unie v mnohostranných jednáních o zeměpisných označeních v rámci jednacího kola z Dohá. Je třeba podotknout, že Indie má přehledný právní rámec, zejména pokud se týká postupu při registraci zeměpisných označení a jejich koexistence s ochrannými známkami.
<P>
Na závěr bych chtěl prohlásit, že Unie musí projevit flexibilitu vůči žádosti Indie o ochranu indických nezemědělských zeměpisných označení, aby Indie na oplátku poskytla ochranu evropským zeměpisným označením.
<SPEAKER ID="143" NAME="Bernd Lange" AFFILIATION="S&amp;D">
(DE) Paní předsedající, pane komisaři, skutečně pokládám za významné, že po vstupu Lisabonské smlouvy v platnost, společně rozhodujeme o struktuře jednání, neboť tím Parlament získává novou roli v obchodních vztazích. Pokud opět uvážíme, že Indie nepochybně představuje trh budoucnosti, musí se to odrazit i v jednoznačném postoji zastávaném Parlamentem: dle našeho názoru má průmyslový rozvoj v Evropské unii - spojený s pracovními místy - klíčový význam. Proto musíme dát jasně najevo, že zájmy pracovníků v evropském průmyslu musí být v obchodních dohodách prioritou.
<P>
Přestože tedy dohoda musí být asymetrická, cla nakonec musí být nulová. Nemůžeme akceptovat, abychom měli ve strojírenství a v automobilovém průmyslu clo ve výši 100 % a nakonec možná vyjednali výši 50 %. Dokud nebudeme mít nulová cla, investice budou směřovat mimo Evropu.
<P>
Proto je, pane komisaři, třeba, abychom jasně definovali naše prioritní oblasti, a ty se nachází v průmyslu. Potřebujeme také, aby byly stanoveny rovné podmínky, pokud jde o sociální standardy a dále je nezbytné, aby byly Indii uloženy jasné závazky týkající se práv pracovníků.
<SPEAKER ID="144" NAME="Cristian Silviu Buşoi" AFFILIATION="ALDE">
(RO) Paní předsedající, Indie zažívá vzestup v podobě záviděníhodného hospodářského růstu a je také jedním z našich největších ekonomických partnerů. Dohoda o volném obchodu s Indií má pro budoucnost našich obchodních vztahů mimořádný význam. Proto také já schvaluji, aby byla tato dohoda co nejdříve uzavřena.
<P>
Jeden z důležitých aspektů se týká deregulace služeb, zejména pokud jde o mody 3 a 4. Služby jsou zvlášť významné pro hospodářský růst, jak v Indii, tak v Evropské unii, což se musí promítnout v dohodě o volném obchodu. Pokud se týká modu 4, problémy spojené s uznáváním odborných kvalifikací musí být vyřešeny, což je ovšem dost obtížné, uvážíme-li, že problémy se vzájemným uznáváním odborných kvalifikací existují dokonce i mezi členskými státy Evropské unie. Rád bych Komisi požádal, aby nám sdělila, do jaké fáze dospěla jednání o tomto tématu.
<P>
Druhý aspekt se týká reciprocity v přístupu na trhy s veřejnými zakázkami. Zajištění přístupu na indické trhy s veřejnými zakázkami pro evropské společnosti může přispět k rozvoji našich společností. Další potřebné opatření se týká toho, aby Indie vytvořila a uplatnila transparentní a srozumitelné právní předpisy o veřejných zakázkách, které evropským společnostem k těmto zakázkám zajistí přístup.
<SPEAKER ID="145" NAME="Sajjad Karim" AFFILIATION="ECR">
Paní předsedající, když jsme v roce 2007 zahájili tato jednání, jakožto tehdejší parlamentní zpravodaj pro tuto problematiku jsem vždy tvrdil, že bychom se měli pokusit dojednat ambiciózní dohodu o volném obchodu, která bude opravdu komplexní a průlomová v tom, čeho jsme schopni dosáhnout, a docela mne těší, že jsme se drželi programu, který toho chce docílit.
<P>
Když slyším nynější prohlášení Federace indických obchodních komor, je mi docela jasné, že se objem našeho dvoustranného obchodu s Indií pravděpodobně zvýší z 69 miliard EUR v roce 2009 na 160 miliard EUR v roce 2015.
<P>
Těší mne rovněž skutečnost, že Indie učinila skutečný pokrok při řešení celé řady otázek, především pokud jde o necelní překážky. Je velikou úlevou sledovat, jak se současná indická vláda vypořádává s problémem korupce, a to do té míry, že zadržela i ředitele her Britského společenství národů, a řeší ony necelní překážky.
<P>
Dovolte mi, pane komisaři, rovněž uvítat společné prohlášení učiněné Vámi a indickým ministrem obchodu Anandem Sharmou dne 13. prosince 2010, v němž jste jednoznačně konstatovali, že dohoda nebude nijak bránit nejchudším v jejich přístupu k lékům zahraňujícím život. To, jak doufám, rozptýlí obavy mých kolegů v této Sněmovně, pokud jde o náš přístup v těchto jednáních.
<P>
Zbývá ještě jedna záležitost, jež byla vždy pokládána za otázku, v níž nelze ustoupit, a tou jsou veřejné zakázky. Pokaždé, když jsme se na ně, pane komisaři, dotazoval, jsem byl informován o existenci jistých podrobných jednání a plánů, ony podrobné informace však dosud neznáme. Rád bych věděl, jestli byste nám je dnes mohl poskytnout. Mohu být na závěr tak smělý a zeptat se Vás, zda budeme moci tuto dohodu o volném obchodu uzavřít ještě před koncem léta?
<SPEAKER ID="146" NAME="Lena Kolarska-Bobińska" AFFILIATION="PPE">
(PL) Paní předsedající, na rozdíl od svých kolegů se domnívám, že dohoda bude v tomto klíčovém období velmi prospěšná jak pro Indii, tak pro Evropskou unii. Světový řád se mění. Některé supervelmoci slábnou, zatímco jiné, jako například Indie, sílí. Jako Evropská unie tedy potřebujeme takového partnera, demokratického partnera, neboť máme různé vztahy také nedemokratickými partnery. Dohoda, o které se v současné době jedná, se týká výměny zboží, služeb a investic, ale zmiňuje se rovněž o citlivých sociálních otázkách a otázkách životního prostředí.
<P>
Velice mne potěšila poznámka pana komisaře týkající se generik, a sice že nehrozí žádné nebezpečí v podobě negativních dopadů na pacienty. V Indii i v rozvojových zemích jsme byli mnohokrát a od pacientů s AIDS jsme slyšeli, jak je pro něj důležité mít přístup k levným lékům. Digitální služby a osobní údaje jsou pro Evropu rovněž velice důležité. Jsem přesvědčená, že Indie může splnit evropské podmínky týkající se osobních údajů, přestože je EU právě doplňuje a pravděpodobně je bude měnit současně s vývojem technologií. Po nedávných událostech v Sony Evropané potřebují mít jistotu, že jejich údaje jsou dobře chráněny, pokud jsou zpracovávány v zahraničí. Jsem si jistá, že tato dohoda povede ke zvýšení různých pracovních standardů v oblasti životního prostředí, ale musíme být v této věci opatrní. Mám dojem, zejména v souvislosti s naší rozpravou, že všichni od Indie očekáváme něco jiného a že chceme tato očekávání zahrnout do této dohody o volném obchodu. Jedná se tu však o dohodu o volném obchodu, a ta nemůže obsahovat všechna naše očekávání ani všechno, čeho by podle nás měla Indie dosáhnout.
<P>
(Předsedající řečníka přerušila)
<SPEAKER ID="147" NAME="Jörg Leichtfried" AFFILIATION="S&amp;D">
(DE) Paní předsedající, pane komisaři, tato dohoda zahrnuje tolik otázek, že je nutné se soustředit, abychom rozpoznali ty nejdůležitější. Za nesmírně důležité osobně pokládám dvě věci, které lze obě zahrnout pod pojem "spravedlnost". Tou první je spravedlnost pro naše výrobce a náš průmysl. To zde již několikrát zaznělo. Nesmíme dovolit, aby určitá omezení, jež zpočátku mohou mít své opodstatnění, zůstala v platnosti trvale. Hned na začátku dohody musíme určit, jak dlouho by mělo co platit a za jakých okolností ustanovení následně skončí. Indie se bude nepochybně dále rozvíjet a my to musíme vzít v úvahu. V této souvislosti souhlasím s názory, které vyjádřili mí kolegové.
<P>
Je to také otázka spravedlnosti pro lidi, jak v Evropské unii, tak v Indii. Ta je rovněž nesmírně důležitá. Dohoda jako tato musí obsahovat také aspekty, které se nutně netýkají pouze obchodu - také tyto již byly zmíněny: udržitelnost, lidská práva, sociální a pracovní standardy i standardy v oblasti životního prostředí - tyto věci jsou rovněž neuvěřitelně významné. Tyto aspekty musí být především stanoveny tak, aby v případě, že nebudou dodrženy, následoval nějaký postih. Rozhodně nechci, naše indické přátele mentorovat. Pokud jde o lidská práva, dovedu si představit, že má Indie lepší zákony týkající se svobody tisku, než mají například některé členské státy Evropské unie. Jinak řečeno, je třeba se na věci dívat také z druhé strany. Tyto požadavky však musí být závazné pro obě strany, musí být splněny, a pokud splněny nebudou, musí to kvůli sociálnímu dumpingu znamenat důsledky pro obě strany.
<SPEAKER ID="148" NAME="Tokia Saïfi" AFFILIATION="PPE">
(FR) Paní předsedající, pane komisaři, podporujeme jednání o této dohodě o volném obchodu s Indií, jež musí být ambiciózní, ale která nicméně stále vyvolává určité otázky.
<P>
Za prvé otázku, zda do ní zařadit kapitolu o udržitelném rozvoji. Tato dohoda o volném obchodu představuje dohodu nové generace, takže je zcela přirozené, aby takovou kapitolu obsahovala. Nemáme tím na mysli nějakou protislužbu, nýbrž kapitolu jednání jako takovou. Jestliže má navíc dohoda o volném obchodu odrážet stupeň rozvoje obou stran, nemůže opomíjet tak základní standardy, jako je například zákaz dětské práce. Přestože je tato práce od roku 1986 oficiálně zakázána, přibližně 60 milionů dětí dnes ještě stále pracuje na indických polích a v továrnách. Komise v průběhu těchto jednání nemůže ignorovat minimální sociální standardy.
<P>
Abych se vrátila k čistě obchodní kapitole jednání, otázka vzájemného přístupu k vládním zakázkám dosud nebyla zcela vyřešena. Těší mne, že tato jednání zahrnují přístup k zakázkám indické federální vlády, ale co zakázky zadávané na úrovni provincií?
<P>
A závěrem, mám určité obavy týkající se ochrany práv duševního vlastnictví a především zeměpisných označení - ta již byla několikrát zmíněna. Indická legislativa je chrání pouze na úrovni státu, nikoli na mezinárodní úrovni. Vyrozuměla jsem, že Komise sestavila seznam 200 označení, které má v úmyslu chránit prostřednictvím jakési dohody, jež vstoupí v platnost dříve než dohoda o volném obchodu. Má toto Komise v plánu?
<SPEAKER ID="149" NAME="Předsedající">
Nyní v rozpravě přejdeme k postupu "zvednuté ruky". Nebudu moci udělit slovo všem, kteří o to požádali, a ty, kteří slovo dostanou, bych chtěla požádat, aby dodržovali limit jedné minuty.
<SPEAKER ID="150" NAME="Miroslav Mikolášik" AFFILIATION="PPE">
(SK) Paní předsedající, dámy a pánové, dohoda o volném obchodu s Indií je nepochybně úžasnou příležitostí, která skýtá obrovský potenciál pro rozvoj obchodu s touto největší demokracií světa.
<P>
Jsem však poněkud zklamán tím, že jednání o dohodě o volném obchodu dosud jen nepatrně pokročila směrem k uzavření projednávané dohody. Především oblast týkající se práv duševního vlastnictví vyžaduje jasnou a spravedlivou úpravu, jelikož je z pohledu lidských práv nepřijatelné, aby byla ohrožena základní práva nejchudších obyvatel rozvojových zemí včetně práva na přístup ke generikům a zdravotní péči. Komise a indické orgány by měly a musí zintenzívnit svou spolupráci na společné definici padělaných léků, které představují důležitou oblast škodlivou pro zdraví pacientů, a tím náležitě chránit veřejné zdraví.
<SPEAKER ID="151" NAME="Silvia-Adriana Ţicău" AFFILIATION="S&amp;D">
(RO) Paní předsedající, jakožto členka delegace Evropská unie-Indie podporuji uzavření dohody o volném obchodu mezi Evropskou unií a Indií. Indie je důležitou rozvojovou zemí a významným obchodním partnerem Evropské unie. Je nicméně důležité, abychom věděli, jaký bude konkrétní obsah této dohody. Chtěla bych připomenout, že Evropský parlament bude tuto dohodu schvalovat. Proto požadujeme informace o současné fázi jednání. Ráda bych se Komise zeptala, jakým způsobem se v této dohodě odrazí jak budoucí průmyslová politika Evropské unie, tak průmyslová politika Indie. Zvláštní pozornost by se měla věnovat dodržování a ochraně práv duševního vlastnictví a patentům. V neposlední řadě bych ráda věděla, jestli tato dohoda pomůže sblížení postojů Evropské unie a Indie k boji proti změnám klimatu a ke snižování emisí znečišťujících životní prostředí.
<SPEAKER ID="152" NAME="Czesław Adam Siekierski" AFFILIATION="PPE">
(PL) Paní předsedající, dosažení dohody o volném obchodu s Indií pro Evropu nyní představuje klíčovou otázku. V reakci na současné ekonomické problémy tato dohoda zajistí, že Unie bude mít lepší přístup k jedné z nejrychleji rostoucích ekonomik světa.
<P>
Zbývá však ještě mnoho problémů, které je třeba vyřešit. Podle mého názoru bychom se měli podrobněji zabývat záležitostmi zemědělství a otázkami souvisejícími s pohybem obyvatelstva. Dostatečný pokrok navíc nenastal v oblasti vládních zakázek a služeb, principů ochrany duševního vlastnictví včetně zeměpisných označení, podmínek pro udržitelný rozvoj a především u výrobních standardů při vytváření rovných podmínek pro hospodářskou soutěž. Domnívám se, že je nezbytné provést hodnocení specifického charakteru jednotlivých odvětví, abychom určili možné negativní dopady dohody o volném obchodu na zranitelná odvětví ekonomiky Evropské unie.
<SPEAKER ID="153" NAME="Syed Kamall" AFFILIATION="ECR">
Paní přesedající, myslím, že všichni vítáme hospodářský růst Indie během uplynulého desetiletí, a zvláště od doby, co tato země opustila některé neúspěšné marxistické a socialistické politiky z nedávné minulosti. To jí umožnilo zbavit se okovů a zahájit obdivuhodný růst.
<P>
Rád bych rovněž našim kolegům napříč politickým spektrem připomněl, že toto je obchodní dohoda, a proto bychom se měli zaměřit na obchodní aspekty. Tím nechci říci, že ostatní aspekty nejsou důležité, když se však budeme moci zaměřit na obchod, abychom Indii pomohli dosáhnout bohatství a indickým podnikatelům pomohli vytvářet zisk a pracovní místa v jejich vlastních vesnicích a městech, pak to bude ku prospěchu všech. Znepokojuje mne, když od samého počátku klademe příliš velký důraz na naše standardy a chováme se téměř jako imperialisté, jak zmínil již můj kolega Bill Newton Dunn.
<P>
Myslím si, že je důležité zaměřit se na zlepšení obchodních dohod, abychom v těchto zemích, včetně Indie, vytvářeli bohatství a pomohli jim vymanit se z chudoby. Tak jim můžeme nejlépe pomoci.
<SPEAKER ID="154" NAME="João Ferreira" AFFILIATION="GUE/NGL">
(PT) Paní předsedající, značné snižování výrobní kapacity slabších ekonomik Evropské unie, jako je Portugalsko, pramenící z integrace založené na hospodářské soutěži mezi silnými a těmi, kdo jsou oslabeni, mezi bohatými a těmi, kdo jsou ožebračeni, a probíhající v souladu se zájmy velkých společností evropských mocností, se dále zhoršuje v důsledku liberalizace a deregulace světového obchodu, které tyto mocnosti řídí podle svých vlastních zájmů.
<P>
Tváří v tvář očividné katastrofě způsobené tímto procesem však Evropská unie nezměnila stanovený směr a naznačuje, že si přeje dál slepě postupovat tímto směrem. V této souvislosti bychom měli posuzovat tuto dohodu, jež představuje nejobsáhlejší dohodu, o které se kdy jednalo.
<P>
Nutně potřebujeme zásadní změnu stávající obchodní politiky. Potřebujeme řídit mezinárodní obchod tak, aby se ekonomiky vzájemně doplňovaly a ne spolu soutěžily, aby se vytvořily spravedlivé a poctivé hospodářské vztahy, které budou oboustranně výhodné, povedou k rozvoji zemí a přinesou prospěch jejich národům, nikoli jenom několika málo společnostem a finančním institucím. Komplexní krize, které čelíme, vyžaduje nový přístup k ekonomickým, sociálním a energetickým problémům i k otázkám životního prostředí, pro které volný obchod, jeden z pilířů neoliberalismu, zjevně nemá schůdné řešení.
<SPEAKER ID="155" NAME="Karel De Gucht">
člen Komise. - Paní předsedající, chtěl bych poděkovat Vašim kolegům za velmi zajímavou rozpravu o jednáních o volném obchodu s Indií. Je samozřejmě velmi obtížné se podrobně zabývat všemi otázkami, dovolte mi proto, abych se zaměřil jen na některé otázky, jež tu opakovaně zazněly.
<P>
Pokud jde o veřejné zakázky, kapitola o veřejných zakázkách se zjevně zaměří na federální úroveň, nikoli na úroveň provincií. Je to mimochodem vůbec poprvé, kdy jsou indičtí představitelé připraveni jednat o veřejných zakázkách jako takových, chtěl bych však upozornit na existenci určitých omezení. Velmi důležité je, že naše jednání v co největší možné míře zahrnují rovněž podniky veřejného sektoru na indické centrální úrovni, kde probíhá většina veřejných zakázek. Niccolò Rinaldi uvedl příklad železniční dopravy, která je pochopitelně jedním z hlavních odvětví vzhledem k obtížné situaci Indie, pokud jde o infrastrukturu.
<P>
Další otázkou, jež zde opakovaně zazněla, je dětská práce. Domnívám se, že je oprávněné rozlišovat mezi dětskou prací ve výrobě a v zemědělství. Dosti velké množství dětí stále evidentně v zemědělství pracuje. Zda tuto práci kombinují se školní výukou či nikoliv není vždy zcela jasné, domnívám se však, že většina z nich ano. Počet dětí pracujících ve výrobě zboží, které bude dováženo do Evropy, bude patrně dosti malý, takže si myslím, že bychom měli mezi těmito dvěma oblasti jasně rozlišovat, jak správně upozornil pan Newton Dunn.
<P>
Dovolte mi také říci, že dětská práce je velmi složitý problém a velmi složitým problémem vždy byla i v našich zemích. Velice dobře si pamatuji, že když jsem byl mladý, což už samozřejmě je pár let, ale ne zase tak dlouho, ještě mnoho dětí pracovalo právě v zemědělství. Ani v Evropě tedy dětská práce není něčím, co patří výhradně do temného středověku.
<P>
člen Komise. - (FR) Pan Désir zde zmínil požadavek Evropy, aby naše jednání zahrnovala i výlučnost údajů. Tuto otázku konkrétně nadneslo také několik dalších poslanců v souvislosti s lékaři v rozvojových zemích.
<P>
Chtěl bych nicméně zcela jasně prohlásit to, co jsem již řekl při několika jiných příležitostech, během konferencí a také přímo dotyčným nevládním organizacím: výlučnost údajů nepožadujeme, prostě o ni nežádáme. To, oč usilujeme - a co každopádně pokládám za rozumné - je, aby se v případě, že se Indie někdy sama rozhodne výlučnost údajů uplatňovat, tato výlučnost vztahovala také na naše údaje. V naší terminologii to nazýváme "národním zacházením" a já si myslím, že tento přístup je správný. Domnívám se proto, že bych byl do určité míry kritizován, pokud bych souhlasil s uplatněním ochranných opatření na indický farmaceutický průmysl, která by zároveň nebyla uplatněna na náš vlastní průmysl. Přesně o to se jedná a o nic jiného. To chci říci skutečně velmi jasně.
<P>
Byly vzneseny také další otázky, paní předsedající, zejména v souvislosti s cly - na ně se mimo jiné ptal pan Caspary. Samozřejmě existuje různý časový rámec dejme tomu pro odstranění cel v Indii a v Evropě, což je pochopitelné, protože se jejich ekonomiky liší svým stupněm rozvoje. Jde tu pouze o to, zda lze v některých odvětvích nulových cel dosáhnout. I tak bych rád, pane Caspary, obrátil Vaši pozornost k následující otázce: co přinese našemu průmyslu největší prospěch? Odstranění cel v dlouhodobém měřítku, nebo jejich dosti drastické snížení během několika málo let? Věřím, že skutečně musíme dosáhnout rovnováhy mezi těmito dvěma extrémy a potom uvidíme, jak se to bude vyvíjet. Chtěl bych Vás nicméně upozornit na dva cíle: na odstranění cel řekněme za 20 let a na prosazení jejich velmi mírného snížení do té doby. Takové řešení podle mne není pro náš průmysl nezbytně stejně atraktivní. Ještě tedy uvidíme a jsem si jist, že během této diskuze společně přijdeme s tím nejlepším možným řešením.
<P>
člen Komise. - Pokud se týká zeměpisných označení, vysoká úroveň ochrany je v těchto jednáních důležitým cílem a stálo nás dost času i úsilí, abychom s Indií dospěli ke společnému přístupu. Je třeba si také uvědomit, že Indie zeměpisná označení prostřednictvím dvoustranné dohody dosud nechránila, takže je to vůbec poprvé, co o nich s nějakým partnerem jedná. Tuto otázku budeme nadále vehementně prosazovat, abychom tak dosáhli vysoké úrovně ochrany našich zeměpisných označení.
<P>
Myslím, že většinu ostatních otázek jsem již zmínil. Jsem samozřejmě připraven pokračovat v diskuzi o této dohodě s Parlamentem a s Výborem pro mezinárodní obchod, a to zejména nyní, kdy se blížíme ke konečné fázi těchto jednání. Přesný časový rámec pro dosažení konečné dohody tu uvádět nebudu. V každém případě už jednání nebudou trvat dlouho, jelikož se nyní již zabýváme těmi nejcitlivějšími tématy: automobily, vínem a lihovinami, veřejnými zakázkami a zeměpisnými označeními. Musíme dospět k závěru, takže se skutečně nalézáme, abych tak řekl, v konečné fázi těchto jednání. Už tedy jsme v cílové rovince, ale ještě nás čeká těžká cesta.
<SPEAKER ID="158" NAME="Předsedající">
Pane Obermayre, o slovo jste již žádal dříve. Na začátku této rozpravy postupem "zvednuté ruky" řekla, že nemohu udělit slovo všem a to se bohužel týká také Vás.
<P>
Dobrá tedy, ale již nemáme mnoho času.
<SPEAKER ID="159" NAME="Franz Obermayr" AFFILIATION="NI">
(DE) Paní předsedající, v této souvislosti bych rád podotkl, že Vás naprosto chápu a že si jakožto předsedající vedete výborně. Váš předchůdce však nejednal férově, když mnoha poslancům dovolil, aby překročili časový limit o půl minuty či o 20 sekund. Také pan komisař hovořil sedm minut a 36 sekund místo stanovených tří minut. Je zjevně nefér dodržovat čas až nyní, kdy řečnická doba trvá již jen jednu minutu. Přesto Vám rozumím a děkuji Vám za pochopení.
<SPEAKER ID="160" NAME="Předsedající">
Když jsem se ujala předsednictví, jasně jsem řekla, že očekávám, že budou řečníci po zbytek večera dodržovat vymezenou dobu, protože jinak tu budeme ještě po půlnoci, a to si nepřeji.
<P>
Obdržela jsem čtyři návrhy usnesení předložené v souladu s čl. 115 odst. 5 jednacího řádu.
<P>
Rozprava je ukončena.
<P>
Hlasování se bude konat ve středu 11. května 2011.
<P>
Písemná prohlášení (článek 149)
<SPEAKER ID="161" NAME="Joanna Katarzyna Skrzydlewska" LANGUAGE="PL">
Indická ekonomika je jednou z nejrychleji rostoucích ekonomik světa. Již nyní směřuje většina indických zahraničních investic do Evropské unie a indická skupina Tata Group je největším zaměstnavatelem v průmyslovém odvětví ve Velké Británii. Vzhledem k tempu hospodářského rozvoje Indie je třeba podotknout, že obchodní dohoda mezi Indií a EU se stane jednou z nejvýznamnějších a nejkomplexnějších dohod, které byly kdy uzavřeny. Tato dohoda u obou stran nepochybně přispěje ke zvýšení objemu investic i dovozu a vývozu. Umožní volnější obchod s výrobky a přispěje k větší prosperitě Indie i zemí EU. Dohoda zintenzívní světový obchod, zvlášť v oblasti služeb. Navzdory výhodám plynoucím z uzavření dohody bychom však měli mít na paměti otázky, na které mají obě strany dohody odlišný názor. EU nemůže akceptovat výrobky, které byly vyrobeny na úkor životního prostředí nebo s využitím dětské práce. Dohoda, o kterou usilujeme, by měla zaručit náležité podmínky na pracovišti, diverzifikované rozvíjející se ekonomiky a multikulturní rozmanitost. Je naprosto nezbytné vytvořit takový systém rozhodování, který bude efektivní a zlepší spolupráci, a také zavést opatření na podporu školení jednotlivců i organizací, která pomohou rozvoji regionů. Abychom dosáhli stanovených cílů, potřebujeme transparentní a veřejnou debatu.
<SPEAKER ID="161" NAME="Dominique Vlasto" LANGUAGE="FR">
Vstupujeme do rozhodující fáze jednání mezi EU a Indií o dohodě o volném obchodu. Jedná se o obtížný úkol a já doufám, že Komise udělá všechno možné, aby vyhověla nejrůznějším strategickým zájmům Evropy. V této souvislosti bych rád upozornil na potřebu pokročit v otevírání indického trhu evropským vývozcům vína. Dnes je indický trh pro naše výrobky uzavřen tím, že je na ně uvaleno přemrštěné clo ve výši 150 %. Musíme proto požadovat dodržování principu reciprocity v obchodu. Zdá se skutečně absurdní, že by náš trh měl být široce otevřen vinařským produktům z rozvíjejících se zemí, když nemáme dostatečný přístup na jejich trhy. Podporuji tedy Komisi v tom, aby pokračovala v ambiciózní strategii, kterou se jí podařilo uplatnit, když uzavřela dohodu o volném obchodu s Jižní Koreou. Je nezbytné kompenzovat vstup levnějších vín vyráběných mimo EU na náš trh lepším přístupem našich výrobků na zahraniční trhy, a především na indický trh, jehož růstový potenciál je mimořádný.
