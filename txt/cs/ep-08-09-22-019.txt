<CHAPTER ID="019">
Zajišťovací fondy a soukromé kapitálové fondy - Transparentnost institucionálních investorů (rozprava) 
<SPEAKER ID="997" NAME="Předsedající">
Nyní pokročíme k rozpravě, kterou Evropský parlament s neobvyklou předvídavostí zorganizoval minulý měsíc, kdy snad předvídal události minulého týdne - na rozdíl od ostatních.
<P>
Dalším bodem je společná rozprava o
<P>
zprávě předložené Poulem Nyrupem Rasmussenem jménem Hospodářského a měnového výboru včetně doporučení pro Komisi o zajišťovacích fondech a soukromých kapitálových fondech a
<P>
zprávě předložené Klausem-Heinerem Lehnem jménem Výboru pro právní záležitosti včetně doporučení pro Komisi týkající se transparentnosti institucionálních investorů.
<SPEAKER ID="069" NAME="Poul Nyrup Rasmussen">
zpravodaj. - Pane předsedající, dlouho před touto krizí vyjádřila socialistická skupina a Evropská socialistická strana obavy nad směřováním finančních trhů k nadměrnému zadlužování, nedostatku transparentnosti, vysokým rizikům a placení příliš nízkých cen a vytváření pákových efektů, jimž nikdo skutečně nerozuměl a nemohl na ně reagovat. Vyjádřili jsme proto naše obavy, že hledíme do nové finanční bubliny. Nikdo nedokázal předpovědět, kdy k ní dojde, ale nyní se nacházíme uprostřed bouře - "dokonalé bouře", jak to někdo nazval.
<P>
Mám silný pocit, že rozprava dnes večer a zítra bude tou nejzávažnější parlamentní debatou, která se na téma finančních trhů bude konat kdekoli v Evropě nebo Spojených státech - debatou a rozhodnutími v tom smyslu, že hledíme vpřed, snažíme se vytvořit lepší regulační opatření než máme nyní a snažíme se převzít širokou zodpovědnost za vykonávání práce tím nejlepším způsobem, jakého jsme schopni.
<P>
Nastal čas konat. Viděli jsme, k čemu došlo ve Spojených státech, a i když někteří tvrdí, že situace v Evropě není tak špatná jako v USA, mohu jenom říct, že případy HBOS, Northern Rock a řady dalších stačí, aby mne přesvědčily konat. Viděli jsme nové prognózy vývoje našeho hospodářství, našich pracovních příležitostí, konkurenceschopnosti a schopnosti investovat: to mi stačí, abych konal.
<P>
Jsem proto hrdý, že dnes a zítra mohu Parlamentu sdělit, že skupina PSE po tvrdých jednáních - což je správné, jelikož se jedná o tak závažnou záležitost - dospěla ke kompromisu se skupinami ALDE a PPE-DE. Nyní před námi leží vyvážená zpráva, která po Komisi požaduje, aby předložila návrhy nových legislativních a regulačních opatření týkajících se všech hráčů na finančních trzích, včetně zajišťovacích fondů a soukromých kapitálových fondů. Je nejvyšší čas učinit tyto kroky a já bych Parlamentu rád připomněl, že nyní usilujeme o povinné kapitálové požadavky pro všechny finanční instituce. Požadujeme, aby došlo ke sladění odměn s dlouhodobými výsledky, aby odrážely neúspěchy stejně jako zisky. Žádáme plnou transparentnost systému odměňování členů výkonných rad a řídících pracovníků. Žádáme zveřejnění, jakým dluhům a vlivům jsou vystaveny, původu a výše získaných finančních prostředků a identity podílníků ve všech investičních projektech. Žádáme o rozšíření nařízení, které vyžaduje, aby zaměstnanci byli informováni a žádáni o názor během převzetí podniků tak, aby zahrnovalo skoupení s vypůjčeným kapitálem ze strany soukromých investorů, a žádáme o opatření, která by "zamezila nepřiměřeným prodejům majetku cílových podniků". Požadujeme kroky, které by zabránily nadměrnému zadlužení způsobenému skoupením pomocí vypůjčeného kapitálu tak, aby velikost pákového efektu byla přiměřená jak soukromé kapitálové společnosti či fondu, tak cílovému podniku.
<P>
Rád bych požádal pana McCreevyho, komisaře zodpovědného za tuto oblast, aby na tyto návrhy odpověděl velmi konkrétně. Vím, že jsou pro něj novinkou, ale trvám na určitém časovém harmonogramu. Požádali jsme o reakci do konce letošního roku, což je za tři měsíce. Snad se dá debatovat o některých detailech, ale, pane komisaři, tomuto Parlamentu dlužíte odpověď, protože zde nehovoříme o nějaké malé skupince, ale o podstatné většině poslanců.
<P>
Nakonec mi dovolte vám sdělit, do doby před čtyřmi či pěti dny téměř 90 000 lidí podepsalo petici adresovanou Evropskému parlamentu, Spojeným státům a světovým představitelům, kterou zorganizovalo globální internetové hnutí Avaaz. Jeho jménem nyní tuto petici předávám jejím adresátům. Zní: "Vyzýváme vás, abyste se chopili vedoucí role v nápravě fundamentálních chyb a skulin, které umožnily tuto celosvětovou finanční krizi, včetně základních problémů dluhu a rizik, pobídek a transparentnosti. Potřebujeme, abyste společně pracovali na ochraně veřejného blaha tím, že vytvoříte tvrdší pravidla pro všechny části světového finančního systému. Mějte odvahu a my vás podpoříme."
<P>
Pane komisaři, budete mít odvahu, společně s námi, podpoříte nás a sdělíte nám do konce roku předběžné odpovědi? Jménem nás všech musím trvat na vaší kladné odpovědi.
<SPEAKER ID="070" NAME="Klaus-Heiner Lehne">
zpravodaj. - (DE) Pane předsedající, dámy a pánové, tato rozprava se odehrává, byť do jisté míry shodou okolností, skutečně v tu pravou chvíli. Má zpráva se prakticky zaměřuje na druhou stranu mince.
<P>
Pan Rasmussen se musel zabývat zejména dopady na finanční trhy a Výbor pro právní záležitosti se díky svému odbornému zaměření přirozeně soustředil na aspekty podnikového práva a na případné potřeby evropské podnikové právo změnit.
<P>
Námi všemi otřásly události posledních dní. Veřejností, politiky a - říkám to velmi jasně - rovněž poctivými podnikateli. V tomto okamžiku je problémem, že dochází k privatizaci zisků a naopak k zestátňování ztrát. Je určitou ironií tohoto příběhu, že pan Paulson, ministr financí Spojených států, který sám kdysi stál v čele společnosti Goldman Sachs, se nyní nachází v situaci, kdy má za použití 700 miliard dolarů z kapes daňových poplatníků odstranit a zahladit spoušť, kterou způsobilo právě jeho odvětví. Je to skutečně smutné.
<P>
Objevuje se stále více příkladů skutečnosti, že v očích veřejnosti je na ústupu obraz tradičního rodinného podniku, který pečuje o své zaměstnance na základě vlastního ručení, a na druhou stranu vzrůstá dojem, že nám přinejmenším v hospodářské oblasti částečně vládnou nevýkonní manažeři, zaměstnanci, kteří dostávají vysoké platy, ale už nenesou žádnou odpovědnost.
<P>
Domnívám se, že tento vynořující se dojem systému našeho tržního hospodářství je alarmující a že je politicky nezbytné, abychom podnikli přiměřené kroky k znovunastolení pořádku a odstranění tohoto neblahého dojmu.
<P>
Skutečností je, že se situace netýká jen významných investorů, ale také drobných investorů. Dotýká se všech daňových poplatníků a všech těch, kteří závisejí na vládních financích, protože další a další miliardy z veřejných prostředků jsou vynakládány na odstranění škod.
<P>
Připouštím - rozprava to jasně ukázala a tato skutečnost je neoddiskutovatelná -, že jeden z aspektů, kterým jsme se hned na počátku museli zabývat - jmenovitě zajišťovací fondy a soukromé kapitálové fondy -, nebyl příčinou současných problémů. I zde však - jak ukázala rozprava ve sněmovně jakož i slyšení obou výborů - existují zjevné nedostatky v oblasti harmonizace a regulace.
<P>
Správně bylo konstatováno, že tyto oblasti podléhají státní regulaci, někdy silnější, někdy slabší, v závislosti na rozdílných tradicích a platných regulačních opatřeních pro finanční trhy v jednotlivých státech. Zároveň je však zjevné, že nyní potřebujeme další sladění a přizpůsobení na evropské úrovni, aby bylo zajištěno, že se tyto oblasti, které nyní dosáhly zcela kritických dimenzí, nestanou pro finanční trhy nebezpečím.
<P>
Rád bych zareagoval na několik klíčových slov, o kterých se hovořilo již v návrhu zprávy, která byla náhodou vyřešena ve Výboru pro právní záležitosti již v červnu, kdy nikdo nehovořil o krizi, ve které se nyní nacházíme. Mám na mysli pojmy "půjčování akcií" a "krátkodobý prodej". Nyní se dozvídáme, že řada významných regulátorů finančních trhů tyto praktiky zakázala, a to z dobrého důvodu. Žádali jsme tehdy a žádáme i nyní, aby tato záležitost byla přinejmenším prozkoumána. Následně musí být vyvozeny závěry a pokud bude zapotřebí též vytvořeny návrhy legislativních opatření. Jednou z těchto otázek je problém jasnější identifikace vlastníků akcií, otázky transparentnosti, zpřísnění opatření týkajících se transparentnosti s ohledem na to, že podniky a vedení těchto podniků by měli vědět, komu vlastně patří, aby rovněž mohli jednat zodpovědně vůči těmto svým vlastníkům.
<P>
Zahrnuje to rovněž provádění rozumných kontrol určitých rizik při poskytování úvěrů, aby se zajistilo, že dojde k vyvození rozumných, nezbytných důsledků, aby relativně malé prostředky nemohly pohybovat gigantickými pákami, což v konečném důsledku vytváří dopady, jež jsou zcela mimo kontrolu a jež s sebou přinášejí nouzi pro veřejnost a ostatní.
<P>
Při té příležitosti, zde je jedna rada: v mezidobí došlo v daném odvětví k vytvoření řady návrhů praktických kodexů, k dobrovolné regulaci toho, jak by se jednotlivé strany měly chovat. Samotný fakt, že došlo k vytvoření těchto pravidel, byť v současné době pouze dobrovolných, ukazuje na skutečnost, že samo odvětví očividně uznává potřebu určité regulace. Je proto zcela rozumné prozkoumat a zamyslet se, zda i my zde můžeme učinit nějaké kroky.
<P>
Další záležitostí, na kterou se musíme zaměřit, je vyvádění aktiv. Podnikové právo se tímto problémem musí zabývat, protože jsem přesvědčen, že by podniky neměly být rabovány. Očekáváme od Komise konkrétní návrh. Tato zpráva je v souladu s článkem 192 a Komise na ni musí odpovědět. Doufáme, že tak učiní brzy.
<SPEAKER ID="071" NAME="Charlie McCreevy">
člen Komise. - Pane předsedající, rád bych poděkoval Hospodářskému a měnovému výboru a Výboru pro právní záležitosti a zejména jejich zpravodajům, pánům Rasmussenovi a Lehnemu, za práci na těchto dvou zprávách.
<P>
Před rokem by málokdo předpověděl, že situace na finančních trzích bude tak vážná jako je dnes. A důsledky této krize budou pociťovány ještě nějakou dobu. Začala lehkomyslným prodejem hypoték ve Spojených státech, jehož se dopouštěly banky a jiní, kteří se nestarali o podmínky poskytování půjček, neboť se úvěrů mohli zbavit prostřednictvím sekuritizace.
<P>
Ratingové agentury pak těmto vysoce rizikovým produktům dodaly důvěryhodnost přidělením nízké známky úvěrového rizika. Finanční instituce po celém světě tyto produkty nakupovaly, aniž by, jak se zdá, provedly vlastní zhodnocení rizik.
<P>
Ve světle událostí minulého roku bylo neuvěřitelné sledovat, jak málo řídící pracovníci finančních institucí chápali rizika, jež podstupovali při rozhodování. Není pochyb, že výše zisků valících se na účty otupila vážnou analýzu rizik. Dohlížitelé zjevně o rizicích těchto extrémně složitých produktů neměli o nic lepší představu. Věci byli naporcovány, nasekány a zabaleny tak, že nikdo netušil, kde leží skutečné nebezpečí. Jeden z pozorovatelů před několika měsíci rozvíjející se krizi popsal tak, že je to jako sledovat srážku vlaků ve zpomaleném filmu. Minulý týden krize nabrala závratnou rychlost.
<P>
Sladěné kroky hlavních světových centrálních bank a ohlášení podpůrných opatření ze strany úřadů Spojených států trhy do určité míry uklidnily. To je třeba uvítat, vezmeme-li do úvahy extrémní situaci, jíž regulační orgány čelí. Rovněž vítám, že úřady Spojených států rozpoznaly potřebu se ve svých návrzích zabývat podobnými aktivy, která jsou ve vlastnictví neamerických finančních institucí.
<P>
V Evropě můžeme být vděční za to, že jsme dosud nepozorovali zkázu ve stejném rozsahu jako ve Spojených státech. Přestože banky v EU trpí podobným nedostatkem důvěry při vzájemném poskytování půjček, situace zdaleka nedosahuje rozsahu, který zakouší Spojené státy. Nicméně nikdo ještě není za vodou. Před námi leží obtížné podmínky pro obchod. Hospodářský pokles bude mít dopady. Prozíravost a transparentnost jsou klíčové pro znovunastolení důvěry na trzích. Na úrovni EU musíme pokračovat ve zlepšování podmínek vykonávání dohledu pro přeshraniční kontrolní finanční instituce. Otevírá se zde příležitost, která nesmí být promeškána.
<P>
Všechny tyto skutečnosti mne vedou k přesvědčení, že až toto všechno skončí, budeme mít odlišný finanční sektor a budeme mít též odlišný regulační rámec. Pokud nelze usměrnit morální hazardování, pak nemůžeme očekávat, že daňoví poplatníci zaplatí účet za výstřelky a nezodpovědné riskování soukromých institucí.
<P>
O konečné podobě nového regulačního přístupu, ať už bude jakýkoli, se rozhodne v následujícím období, kdy budou poučení z krize a příslušné reakce jasnější. Musíme dále těsně spolupracovat s dalšími regulačními orgány a v co největší možné míře koordinovat naše reakce.
<P>
Jak mnozí z vás vědí, už podnikáme opatření. Komise už rok pracuje na detailním plánu, který schválila Rada ministrů financí a potvrdila Evropská rada. Svoji reakci dolaďujeme podle toho, jak se vyvíjí chaos.
<P>
Již jsme přijali opatření pro zlepšení konvergence a spolupráce mezi dohlížejícími orgány. Dohlížející orgány EU, ministři financí a centrální banky schválili memorandum o porozumění, které stanovuje společné principy včetně ustanovení přeshraničních skupin stability. To se nyní uskutečňuje. Přezkoumali jsme vylepšení systémů pojištění vkladů. Byla ustanovena zvláštní skupina, která do konce roku podá zprávu o procyklických účincích současných nástrojů včetně Basel 2 a IFRS. V těsné spolupráci s fórem pro finanční stabilitu ustanovila Rada pro mezinárodní účetní standardy (IASB) poradní panel pro reálné oceňování. IASB v současnosti rovněž pracuje na podrozvahových položkách. Odvětví dodalo cenné údaje, které zvyšují transparentnost pro regulátory sekuritizačního trhu. Komise dále tlačí na odvětví, aby tyto informace zkvalitnilo a zvýšilo tak transparentnost pro regulátory.
<P>
Ve světle těchto a dalších kroků, o kterých se zmíním, by poslance nemělo překvapit, když prohlásím, že vítám řadu bodů uvedených ve zprávě pana Rasmussena. Důležité je, že se nám podařilo identifikovat klíčová opatření, jež musíme v současné chvíli přijmout a uvést do praxe.
<P>
Jak jsem už dříve řekl, chaos na trhu odhalil nedostatky v řízení rizik ve velkých finančních institucích. Rovněž vrhl světlo na řadu oblastí se slabou regulací. Nyní se regulační pozornost musí zaměřit právě na tyto oblasti. Pan Rasmussen v této zprávě označil řadu nejpalčivějších oblastí: konflikt zájmů v ratingových agenturách, potřebu zlepšit oceňování nelikvidních aktiv a nevyrovnanost pobídek v modelu "vytvoř a rozděl".
<P>
V průběhu minulého roku jsem poslance průběžně informoval, ať už na plenárních zasedáních nebo v Hospodářském a měnovém výboru, o tom, co jsme činili pro zlepšení kapitálových požadavků v bankách, jakož i o mých představách o regulaci ratingových agentur. Domnívám se, že se všichni shodujeme na potřebě posílit kapitálové požadavky a na nutnosti transparentnosti a příslušné péče v oblasti strukturovaných produktů. Rovněž jsme pracovali na změnách směrnice o kapitálových požadavcích, které zlepší řízení velké úvěrové angažovanosti a harmonizací nakládání se smíšeným kapitálem zlepší kvalitu kapitálu. Rovněž jsme se zabývali posílením dozoru nad mezibankovními skupinami.
<P>
V následujících dvou týdnech Komisi navrhnu dvě samostatná regulační opatření, která se budou zabývat těmito a jinými otázkami: především to bude pozměňovací návrh směrnice o kapitálových požadavcích a za druhé opatření pro regulaci ratingových společností. Těším se, že Parlament tyto návrhy podpoří, protože jsou v do značné míry v souladu s tím, co žádáte v této zprávě.
<P>
V obou zprávách se hovoří o zajišťovacích a soukromých kapitálových fondech. V uplynulých letech jsme vedli řadu zajímavých debat o roli zajišťovacích fondů a soukromého kapitálu. Domnívám se, že se shodneme na tom, že nebyly příčinou současného zmatku. Ukázalo se, že to byla regulovaná oblast, která se vymkla kontrole se svými těžko srozumitelnými sekuritizačními prostředky.
<P>
Nemyslím si, že v této fázi je třeba házet zajišťovací fondy a soukromý kapitál do stejného pytle, ve kterém je regulovaný sektor. Současný zmatek má souvislost s jinými otázkami. Nezapomínejme také, že tyto fondy jsou v členských státech regulovány. Manažeři zajišťovacích fondů a soukromých kapitálových fondů v celé Evropě podléhají úřednímu schvalování a dohledu. Podléhají stejným pravidlům proti zneužívání trhu jako ostatní hráči na finančních trzích. Při investování do veřejných podniků je vážou stejné povinnosti na transparentnost a konzultační postupy. Vystavení bankovního sektoru zajišťovacím a soukromým kapitálovým fondům podléhá požadavkům stanoveným směrnicí o kapitálových požadavcích.
<P>
To však neznamená, že zajišťovacím fondům a soukromým kapitálovým fondům nevěnujeme pozornost. Jak se vyvíjejí obchodní modely a mění se jejich role na finančních trzích, regulační orgány na celém světě musí zůstat ve střehu. Odvětví sama musí přijmout zodpovědnost, která souvisí s prominentní roli na evropském a světovém finančním trhu. Některé nedávné tržní iniciativy naznačují, že tomuto poselství je rozuměno. Naší úlohou by mělo být monitorovat tyto iniciativy a další vývoj na trhu a v případě potřeby být připraveni okamžitě zareagovat.
<P>
Vítám konstruktivní návrhy na podporu fungování jednotného trhu. V tuto chvíli bych jen rád zmínil, že Komise právě věnuje značné úsilí práci na otázkách soukromého umisťování a rizikového kapitálu.
<P>
Souhlasím s panem Lehnem v tom, že dostatečná míra transparentnosti je základní podmínkou pro důvěru investorů. Je proto nezbytná, pokud usilujeme o efektivní fungování finančních trhů.
<P>
Zpráva podává výčet požadavků na transparentnost, které se v současnosti vztahují na jednotlivé hráče na finančních trzích EU. Podle mého názoru je důležité, aby měl trh k dispozici dostatečné množství užitečných, jasných informací. Je zapotřebí nalézt rovnováhu mezi potřebou na ochranu vlastnických informací investičních subjektů a legitimními potřebami investorů, protistran, regulačních orgánů a firem, do nichž je investováno.
<P>
Proto mne těší, že zpráva klade důraz na potřebu provést analýzu dopadu existujících opatření EU a dalších pravidel členských států v této oblasti před tím, než dojde k přijímání jakékoli nové legislativy.
<P>
Komise už v této oblasti velmi aktivně působí. Prováděli jsme rozsáhlé konzultace v rámci naší iniciativy na ochranu práv podílníků, kde jsme se zaměřili na řadu otázek, které jsou v této zprávě zmíněny - jako je například záležitost půjčování akcií či otázka identifikace držitelů akcií.
<P>
Dále jsme v poslední době zveřejnili výzvu k veřejné soutěži na nezávislou studii, která by se zabývala prováděním směrnice o transparentnosti v členských státech. Tato studie by měla být k dispozici během příštího roku a stane se základem pro obecné hodnocení této směrnice, včetně prahových hodnot pro oznamování.
<P>
Jak si vzpomenete, Komise na jaře letošního roku přijala sdělení, v němž stanovila svoji politiku v oblasti státních investičních fondů. Dospěli jsme k závěru, že tato opatření byla přiměřená a dostatečná pro řešení problémů, které jsou nyní předmětem diskuse. Evropská rada tento přístup schválila, pozoruji však, že Výbor pro právní záležitosti se s tímto hodnocením ne zcela ztotožňuje.
<P>
Učiním několik stručných poznámek týkajících se této oblasti. Především bychom si měli uvědomit, že zajišťovací fondy a soukromé kapitálové fondy nejsou unikátní - řada institucionálních investorů má podobné cíle a v současnosti používá podobné metody. Pokud bychom za této situace stanovili zvláštní požadavky na zajišťovací fondy a soukromé kapitálové fondy, byla by výsledkem diskriminace těchto investorů.
<P>
Za druhé bychom neměli pohlížet na veškeré aktivity zajišťovacích fondů jako na hrozbu pro trh, ale měli bychom si rovněž uvědomit pozitivní účinky jejich činnosti. Jasně prohlašuji, že hospodářství EU bude v nadcházejícím období potřebovat rozsáhlé investice: bez státních investičních fondů, soukromých kapitálových fondů a jim podobných institucí se Evropa ze současného zmatku bude zotavovat o to pomaleji.
<P>
Za třetí, souhlasím s tím, že určité metody, jako jsou například půjčky akcií a využívání derivátů, představují výzvu pro tradiční modely řízení. Této oblasti budeme ve spolupráci s národními dozorčími orgány v nadcházejícím období věnovat velkou pozornost.
<P>
Závěrem lze říci, že tyto dvě zprávy významně přispějí k probíhajícím úvahám. Chtěl bych za ně poslance pochválit. Komise se vašimi doporučeními bude zabývat, a poté vám podá zprávu, jak je plánováno v rámcové dohodě. Jsme zcela odhodláni reagovat na tuto krizi opatřeními, jež jsou nezbytná k navrácení důvěry a stability.
<SPEAKER ID="072" NAME="Sharon Bowles">
zpravodajka ke stanovisku Hospodářského a měnového výboru. - Pane předsedající, ráda bych panu komisaři řekla, že v současném zmatku je zjevné vzájemné propojení všech institucí. Stejně tak zjevné a logické je, že by regulace měla být zaměřena na systém, nikoli na subjekty. Bylo by špatné, pokud by jeden soukromý podnik podléhal jiným pravidlům než ostatní jenom proto, že ho vlastní soukromý kapitálový fond.
<P>
Vše má svůj rub a líc. Uprostřed kritiky, která se tento týden snesla na adresu krátkodobého prodeje, nezapomínejme na poskytovatele půjček akcií. Pozornost investorů - a dozorčích orgánů - vůči politice poskytování půjček ze strany penzijních fondů a dalších je důležitá, nejenom činnost těch, kteří si akcie vypůjčují. Těmito záležitostmi jsme se už zabývali v souvislosti s výpůjčkami akcií s hlasovacím právem. "Rub a líc" také znamená, že zvýšení transparentnosti bude efektivní pouze tehdy, pokud bude doprovázeno příslušnou pracovitostí, a nesmaže ho opět přehnané množství odvolání. Konečně, dobrovolné kodexy mají svou úlohu a zasahují do oblastí, které nemůžeme regulovat. Nejsou však pouze soukromou záležitostí dotčených odvětví, musí být zveřejněny, snadno dostupné a podléhat aktivnímu přezkoumávání a monitoringu.
<SPEAKER ID="073" NAME="Harald Ettl">
zpravodaj ke stanovisku Výboru pro zaměstnanost a sociální věci. - (DE) Pane předsedající, rokem 2007 se stále mává jako možným pokračováním hypoteční krize.
<P>
Pokoušeli jsme se to ukončit. V červnu 2007 jsme měli zaregistrovat varovné zvonění, přinejmenším ve chvíli, kdy dva zajišťovací fondy řízené newyorskou investiční bankou Bear Stearns se vymkly kontrole, protože se ve velké míře angažovaly v cenných papírech zajištěných nemovitostmi. To byl pouhý začátek celé záležitosti! Ukazovalo se stále jasněji a jasněji, jak se obchodování s tímto druhem finančních služeb vyvíjelo s velmi malou transparentností. Na jedné straně někteří dosáhli obrovských zisků - samozřejmě ve velmi rizikových oblastech -, zatímco na druhé straně máme před sebou klasický případ nacionalizace ztrát. Tímto způsobem situaci nepopisují pouze američtí ekonomičtí novináři a odborníci. I my v Evropské unii chtě nechtě měníme svůj úhel pohledu, ale dochází k tomu dosti pozdě. I Komise by v tomto ohledu měla rázně vystoupit.
<P>
Obě zprávy - zpráva pana Rasmussena a pana Lehneho - ukazují naléhavou potřebu rázných činů. V tuto chvíli už musí být všem politickým hráčům přinejmenším jasné, že trh se není schopen sám plně regulovat. Měla by si toho už nyní být vědoma i Komise. Zajišťovací fondy a soukromé kapitálové fondy už patří mezi největší zaměstnavatele, ale podle řady soudních systémů už tomu tak není, a jsou proto pochopitelně zbaveni svých zaměstnavatelských povinností. To je nepřijatelné, transparentnost tu schází přespříliš. Současně se v ohrožení kvůli finanční krizi ocitly tisíce pracovních míst.
<P>
Zásadní význam má regulace, dohled, transparentnost, účast zaměstnanců a informovanost v sektoru penzijních fondů, které se velmi angažují v zajišťovacích fondech a v soukromých kapitálových fondech.
<P>
Pro Výbor pro zaměstnanost a sociální věci je důležité, pane komisaři, aby se po zaměstnancích nechtělo platit dvakrát: jednou kvůli finanční krizi samé, podruhé kvůli sdílení rizik ze strany penzijních fondů. Aby k tomu nedošlo, měla by směrnice 2003/41/ES přinejmenším zajistit, že zaměstnanci budou průběžně informováni přímo nebo nepřímo prostřednictvím správců fondů o druzích a rizicích investicí jejich penzí a musí mít možnost vyjádřit se při rozhodování. To je jen jeden z mnoha aspektů, které jsme zdůraznili ve svých zprávách a stanoviscích.
<P>
Pane komisaři, dnes se po vás žádají určité činy. Vím, že se můžeme bavit o spoustě věcí, ale vy máte povinnost být nápomocný. Funkční období ještě neskončilo. To bych vám rád připomněl.
<SPEAKER ID="074" NAME="Kurt Joachim Lauk">
jménem skupiny PPE-DE. - (DE) Pane předsedající, dámy a pánové, tato zpráva se původně zaměřovala na zajišťovací fondy a soukromé kapitálové fondy, ale nyní pokrývá celou oblast finančního systému, který se zcela zhroutil.
<P>
Současná krize je ošklivým následkem úvěrové mánie, zejména nadměrného nárůstu zadlužení. Americká centrální banka udržovala úrokové míry na příliš nízké úrovni příliš dlouho, a tak v podstatě poskytovala úvěrovou dotaci.
<P>
Tuto zprávu jsme vypracovali na základě současné situace a ve spolupráci s kolegy se skupiny Aliance liberálů a demokratů pro Evropu, dosáhli jsme shody s panem Rasmussenem, která zahrnuje celý finanční systém. Jsme rádi, že zpráva prošla v podstatě jednomyslně Hospodářským a měnovým výborem.
<P>
Už nemůžeme dále spoléhat na americké normy a stanovování norem v mezinárodním finančním systému. Musíme vytvořit svoje vlastní, evropské alternativy a my jsme v tomto ohledu podali celou řadu návrhů a konečných závěrů diskusí.
<P>
Musíme začít zapojením všech finančních institucí pracujících s pákovým efektem v hodnocení konkrétních rizik. Dále prohlašujeme, že v globálním finančním systému musí být rizikově vážené kapitálové požadavky stejné pro všechny hráče. Měli bychom stanovit požadavky pro tvůrce balíků a syndikátních balíků, kteří si tím ponechávají sousto přesahující tyto balíky. Ratingové agentury - pánové Rasmussen a Lehne na to již poukázali - musí zaplnit tyto mezery v informovanosti a odhalit konflikt zájmů.
<P>
Měli bychom zvažovat, zda by ratingové agentury neměly nést zodpovědnost za přidělovaná hodnocení, podobně jako je tomu u účetních auditorů. Musíme také zvážit, zda by deriváty neměly být povinně obchodovány na burze - snad s výjimkou swapů úrokové míry. Žádáme také, aby řídící rady bank zajistily, že bonusy bankéřů budou odrážet nejenom dobré výkony, ale také případné ztráty, ke kterým může dojít. To znamená, že pobídky pro bankéře platí jak pro dobré, tak pro špatné časy, nejenom pro dobré.
<P>
Hamižnost byla a je špatným rádcem při tvorbě finančních strategií. V posledních letech jsme v ECB měli spolehlivého partnera, který v podstatě reagoval většinou rozumněji a vyváženěji než centrální banka USA. Toto můžeme říci při ohlédnutí zpět. V eurozóně máme také naléhavou potřebu pro evropský bankovní dozor pro celou eurozónu, protože nemůže dále pokračovat jenom s národním dozorem. To sečteno a podtrženo znamená, že předpokládáme, že v Evropě dochází k zakládání institucí nebo i dobrovolných uskupení, aby došlo k lepšímu pochopení předmětu, o němž tu hovoříme, a aby se už neopakovala krize těchto rozměrů.
<SPEAKER ID="075" NAME="Ieke van den Burg">
jménem skupiny PSE. - Pane předsedající, ráda bych panu Laukovi sdělila, že snad podporuje zprávu o evropském dohledu, kterou jsme vypracovali společně s panem Dăianu, ale PPE ji nepodpořila.
<P>
Dovolte mi zareagovat na pana komisaře, a to tak, že musím prohlásit za neuvěřitelné, že nereagoval na základní otázky zprávy. Prostě nám jenom sdělil, že Komise pečlivě monitoruje a pečlivě sleduje vývoj, potom řekl, že zajišťovací fondy a soukromé kapitálové fondy mají i velmi pozitivní vliv, a že bychom to měli vzít na vědomí.
<P>
To je jako slyšet blížící se hurikán nebo tsunami a k tomu si vyslechnout radu, že bychom měli popřemýšlet o pozitivních aspektech vody a větru! To je absurdní.
<P>
(NL) budu nyní pokračovat holandsky, neboť se chci zaměřit na dvě otázky, které se významně dotýkají zprávy pana Lehneho. První z nich - kterou už zmínil sám pan Lehne - je půjčování akcií a krátkodobý prodej. To pochopitelně představuje klasický případ toho, jak Komise v poslední době nedokázala udržet krok s vývojem situace. Již dávno jsme vznesli otázku potřeby učinit opatření ve věci půjčování akcií, půjček a výpůjček, neboť tento postup byl zneužíván v kampaních zajišťovacích fondů proti podnikům. Nyní konečně orgány dohlížející na finanční trhy - řada jednotlivých institucí v jednotlivých zemích - tato opatření učinily. Nejedná se o koordinovanou evropskou akci; tyto podobné iniciativy musely opět vzejít z národní úrovně. Byli jsme bývali mohli být o krok napřed, snad jsme mohli zabránit některým insolvencím, zhroucením některých bank či pojišťoven, pokud bychom bývali měli k dispozici přiměřená opatření.
<P>
To jen dále dokresluje skutečnost, že tyto záležitosti přesahují hranice jednotlivých sektorů a že pouhý dozor nad bankami, pojišťovnami či cennými papíry v rámci sektorů nedostačuje. Skutečně musíme tento dohled propojit a zajistit, že vývoj cenných papírů bude předvídán oběma stranami a nedojde k podobným jevům.
<P>
Další otázkou je systém odměňování. Ve zprávě jsme prohlásili, že je velmi důležité, aby došlo k omezení odměn a k umožnění hlasování o politice odměňování na zasedáních držitelů akcií. Potěšilo mne, že při jednáních o budoucím nouzovém fondu, která tento týden probíhala ve Spojených státech, mí demokratičtí kolegové v Kongresu vyjádřili přání, aby půjčování z tohoto fondu bylo podmíněno, kromě jiných věcí, také omezením astronomických platů a zvláštních odměn.
<P>
Koneckonců by bylo neuvěřitelné, kdyby Goldman Sachs a Morgan Stanley, kteří se nyní podrobují dohledu a chtějí využít těchto veřejných fondů, pokračovali ve vyplácení milionových bonusů. Bylo by také správné, kdybychom v Evropě šli za hranici doporučení z doby před několika lety. Ráda bych pana komisaře požádala o vyjádření, co v této záležitosti hodlá učinit, neboť je nejvyšší čas podniknout kroky.
<SPEAKER ID="077" NAME="Sharon Bowles">
jménem skupiny ALDE. - Pane předsedající, omlouvám se, toto je pokračování. Jak řekl pan Rasmussen, tyto zprávy jsou vyvážené, byť možná mají tendenci citovat spíše z tisku tíhnoucího k jedné straně vah než z opačného. Už léta jsme poslouchali reptání na adresu zajišťovacích fondů a soukromých kapitálových fondů, ale když jsme se nyní ocitli uprostřed současného finančního chaosu, už není neobvyklé mít obavy týkající se zadlužení a pákového efektu. To nám však dává příležitost pročistit vzduch a provést celkové přezkoumání, které se zaměří na otázky expozice, které leží v pozadí současného zmatku, i na problémy dalších rizik a zadlužení, včetně těch týkajících se zajišťovacích fondů a soukromých kapitálových fondů.
<P>
Zprávy akceptují, že toto musí být prováděno na nediskriminačním a principiálním základě při dodržení proporcionality. Je zároveň třeba to provést v kontextu mezinárodního vývoje a především je třeba postupovat chytře. Zatímco v současné době se všude objevuje problém zadlužení a jeho správného řízení, dalším problémem je systém odměňování a konflikt zájmů. Je zjevné, že pro zajištění stability trhu je třeba učinit kroky, které zajistí, že odměňování se bude odvíjet od dlouhodobého vývoje. Souhlasím, že tento princip by měl být uplatňován ve všech oblastech. To neznamená, že se připojuji k názoru, že veškeré soukromé kapitálové fondy a rizikový kapitál usilují pouze o výprodej aktiv podniků: to skutečně není ideální způsob, jak změnit upadající podnik v ziskový a tedy prodejný. Ve skutečnosti existují národní zákony, které zamezují výprodeji aktiv, ale jen zřídka byly uplatňovány. Nejsem tedy úplně přesvědčená, že by evropské opatření skutečně přineslo nějaký pokrok.
<P>
Co se znovu týká otázky regulace versus dobrovolné kodexy, mnohé dobrovolné kodexy teprve vstupují do praxe a z valné části by jim měl dán čas k činnosti. Je také snadnější je aktualizovat, ale jak už jsem prohlásila dříve, nejsou soukromou záležitostí a do hry vstupuje i důvěra veřejnosti. Proto mne těší, že můj návrh na vytvoření komplexní internetové stránky, která by sloužila jako seznam dobrovolných kodexů s příslušnými odkazy na oznámení o splnění podmínek, byl kolegy přijat jako potenciálně užitečný nástroj a doufám, že se pan komisař připojí.
<P>
Co se týká transparentnosti, je třeba vzít na vědomí, že veřejní investoři a dozorčí orgány potřebují informace různé úrovně a že informace musí sloužit účelu. I v kontextu profesionálních investorů je nepřijatelné ukrývání informací v tom, co nazývám "legální spam". Dozorčí orgány by měly mít veškeré informace, které potřebují, ale je třeba postupovat opatrně v oblastech, kde by informace neměly proniknout na veřejnost.
<P>
Závěrem se dostáváme do citlivých oblastí sekuritizace a ratingových agentur. V oblasti sekuritazice vím, že pan komisař má rád myšlenku doby držení, ale to očividně představuje pouze jeden z dostupných nástrojů a já bych mu doporučovala, aby byl připraven použít i jiné nástroje a předčasně nezavíral brašnu. Co se týká ratingových agentur, je třeba řadu záležitostí lépe uchopit, ale varuji před rozdrobením systému mezinárodně přijímaných hodnocení. Obě tyto otázky jsou příkladem oblastí, kde musíme, jak jsem řekla, postupovat chytře: musíme být chytří a nikoli usilovat o pomstu.
<SPEAKER ID="078" NAME="Eoin Ryan">
jménem skupiny UEN. - Pane předsedající, tato zpráva skutečně přichází ve velmi zajímavou dobu, neboť zažíváme bezprecedentní hospodářské otřesy a nedávné události nám připomněly některé nedostatky, slabosti a zneužívání v řadě oblastí finančního trhu.
<P>
Ani jediný sektor nebo uskupení neprošel bez škrábanců nebo bez poskvrny. Nelze prostě jen říci "tak se vraťme ke starým dobrým pravidlům". Ve Spojených státech pozorujeme radikální změnu krajiny vysokých financí. Ke změnám musí dojít i zde v Evropě, ale i po celém světě.
<P>
Podobně napjatá atmosféra může svádět k hledání obětních beránků v určitých finančních hráčích či institucích. Nedostatečné chápání zajišťovacích fondů a jejich operací z nich často dělá vhodné oběti tohoto hledání.
<P>
Musíme však mít na paměti, že ani zajišťovací fondy, ani soukromé kapitálové fondy současnou finanční krizi nezpůsobily, a naopak v určitých momentech poskytly trhu velmi potřebné injekce hotovosti.
<P>
Měli bychom mít rovněž na paměti, že krize, která začala ve Spojených státech amerických, měla původ ve špatné činnosti bank a že evropský bankovní sektor, přestože je tvrdě zasažen, se zdá být v lepší situaci pro řešení tohoto problému než americké banky.
<P>
Nesmíme nicméně popírat, že ve struktuře a fungování řady investičních subjektů, včetně alternativních investic, existují problémy a nedostatky. Nestačí si tu a tam pozměnit nějaké menší nařízení. Je zapotřebí skutečné reformy a je zapotřebí reformy na globální úrovni.
<P>
Jsem přesvědčen, že zpráva vypracovaná v Hospodářském a měnovém výboru za řízení pana Rasmussena, tento pohled odráží. Abychom dosáhli dlouhodobého finančního zdraví a konkurenceschopnosti, nesmíme vyregulovat konstruktivní rizika. Přes svůj název neusiluje tento text o hanobení zajišťovacích fondů a soukromých kapitálových fondů, ale namísto toho registruje potřebu celkové reformy trhu, větší transparentnosti a požaduje regulaci vycházející z principů.
<P>
Vítám rovněž poznámky, které tu dnes pronesl pan komisař, a nemám nejmenší pochybnosti, že zareaguje na situaci, v níž se nacházíme.
<P>
Finanční systém je ze své povahy mezinárodní a my potřebujeme mezinárodní dohled nad trhy, který bude fungovat v celosvětovém kontextu. Pro zajištění světové hospodářské stability musíme společně hledat nejschůdnější cestu, navrátit finančním institucím a trhům důvěryhodnost a důvěru občanů po celém světě, ale i evropských občanů s jejich penzijními fondy a úsporami.
<SPEAKER ID="079" NAME="Pierre Jonckheer">
jménem skupiny Verts/ALE. - (FR) Pane předsedající, páni komisaři, zpravodajové, jsem přesvědčen, že zpráva schválená Hospodářským a měnovým výborem je dobrá, a měli bychom být vděčni panu Rasmussenovi zejména za to, že řadu měsíců trval na potřebě mnohem širší intervence EU v oblastech, které jsou předmětem dnešní rozpravy.
<P>
Moje skupina však přesto znovu nastolila řadu pozměňovacích návrhů, které jsme - ač to může znít podivně - nevypracovali my, ale sám pan Rasmussen. Jinými slovy, jedná se o důležité návrhy - zejména ustanovení kontrolního orgánu na úrovni EU, evropského systému registrace a schvalování společností pro správu aktiv a správu fondů (pozměňovací návrhy 6 a 7) a zavedení limitu zadlužení pro kapitálové investiční fondy (pozměňovací návrh 9) - které pan Rasmussen předložil, ale posléze z částečně pochopitelných důvodů zase stáhl, aby si zajistil většinovou podporu ve sněmovně: jinými slovy většinu se skupinou PPE a liberály.
<P>
Podle mého názoru byly tyto pozměňovací návrhy - které se zabývají otázkami nastolenými v pracovních dokumentech a které považujeme za konstruktivní a hodné podpory - staženy proto, že zde v Parlamentu, stejně jako v Radě a rozhodně v Komisi, existují dva myšlenkové proudy: první se domnívá, že už máme dostatek pravidel na státní i evropské úrovni a že všechny nevyřešené problémy lze vyřešit samoregulací finančnictví; druhá, do které se řadí pan Rasmussen (a rozhodně není osamocený) už léta tvrdí, že současný systém kontroly finančních trhů je celkově nedostatečný.
<P>
Důvodem, proč, pane McCreevy, nedošlo k uskutečnění žádných kroků, podle mého názoru nebylo, že jsme nedokázali předpovídat vývoj, nebo že jsme si ho neuvědomovali. Domnívám se, že v průběhu minulých let zazněla řada významných hlasů, zejména na Fóru pro finanční stabilitu, které varovaly správní orgány před povahou rizik, která nám hrozila.
<P>
Vy a Komise vedená panem Barrosem jste obecně spíše zastávali laissez-faire postoj s tím, že současná opatření jsou přiměřená. Parlament po vás nyní nepožaduje nic menšího než změnu nastavení mysli. Nevím, jestli jste toho schopni, ale domnívám se, že je to nezbytné.
<P>
Osobně bych chtěl zdůraznit tři body, o kterých se už zmínili jiní řečníci, ale které mají velký význam pro ochránce životního prostředí. Víme, že balík opatření v oblasti změny klimatu a energetiky, který je třeba přijmout, bude záviset na trvalé úrovni investic s relativně pomalou návratností s relativně malými zisky pro zajištění potřebných finančních zdrojů.
<P>
Finanční nástroje jako jsou soukromé kapitálové fondy a zajišťovací fondy nejsou vhodné a my čekáme, až evropské bankovní a měnové orgány předstoupí s myšlenkou na znovunastolení některých starých návrhů. Mám zde na mysli návrhy Jacquese Delorse z počátku devadesátých let a znovuoživení úlohy Evropské investiční banky, abychom byli schopni zajistit dlouhodobé investice s mírnou návratností.
<P>
Stabilizování finančního systému bude složité - a Rasmussenova zpráva se o této otázce zmiňuje - bez rozhodného útoku na exteritoriální finanční střediska a daňové ráje a také v této oblasti se Barrosova Komise neujímá vůdčí úlohy. A konečně, co se týká správy společností - o čemž se rovněž ostatní řečníci zmínili -, měli bychom se mnohem přísněji podívat na systém manažerských platů a odměn v investičních fondech. Jsou nepřijatelné a představují hrozbu pro hospodářství obecně.
<SPEAKER ID="080" NAME="Konstantinos Droutsas">
jménem skupiny GUE/NGL. - (EL) Pane předsedající, podle našeho názoru se jedná o mylnou dichotomii, zda řešit úvěrovou krizi prostřednictvím vytrvalého dodržování existující legislativy Společenství, nebo pomocí nějakých nových, přísnějších opatření. Ani jedna z možností nemůže přerušit cyklickou dráhu kapitalistického hospodářství směřující ke krizi, která má základ v přílišné akumulaci kapitálu ve výrobě.
<P>
Úvěrová krize je rovněž odrazem tohoto cyklu. Buržoazní vedení podniků se snažilo řešit problém přílišného nahromadění podporou přehnaného půjčování a stimulací veřejné spotřeby v zajišťovacích fondech a soukromých kapitálových fondech, které měly financovat podnikání. Tyto specifické manažerské postupy nejenže nemohly zastavit vývoj směrem ke zpomalení a recesi, ale naopak vytvořily časovanou bombu s nevypočitatelnými důsledky pro příjmy lidí.
<P>
Politika EU současně v souladu s principy kapitalistického trhu urychlila plnou liberalizaci kapitálu v úvěrovém systému. Zajišťovací fondy a soukromé kapitálové fondy jsou ovocem této cesty k liberalizaci.
<P>
Žádné z navrhovaných opatření usilujících o větší transparentnost a přísnější legislativní regulaci ve vztahu k pohybu kapitálu v úvěrové oblasti, jinými slovy ve sféře oběhu, nemůže vyřešit veškeré nedůslednosti a rozpory kapitalistických výrobních vztahů.
<P>
Podobně zavedení přísnějších podmínek pro poskytování půjček povede ke zmenšení veřejné spotřeby a k velmi rychlému projevení se krize. Nikdo není schopen poskytnout jasnou definici či společné rysy, snad kromě rychlého zisku, těchto systémů, které v rámci světového hospodářství získávají stále větší kontrolu, programů, jež vytváří a využívá plutokracie za pomoci specializované organizace trhu.
<P>
Oběťmi této politiky jsou dělníci, kteří sledují, jak se jimi vytvořené bohatství hromadí v rukách malé skupinky plutokratů, a vidí, že jejich úspory se mohou vytratit a nebezpečí hrozí i jejich důchodům.
<P>
Je charakteristické, že zajišťovací fondy a soukromé kapitálové fondy nemusí plnit ani závazky, které mají zaměstnavatelé vůči zaměstnancům. To samé se děje s důchodovými systémy - veřejnými i soukromými -, které práva dělníků na důchod přeměňují v kořist pro kapitál, stále více se účastní těchto plánů, které nazývají investičními plány, násobí rizika a promarňují práva dělníků.
<P>
Z nedávné doby je řada příkladů ze Spojených států amerických a Spojeného království, kdy se bezpečné úvěrové instituce během jediného dne zhroutily jako domeček z karet a statisíce dělníků ztratily své úspory a důchody.
<P>
Hospodářská krize, která dnes zavalila trhy, nepřišla jako blesk z čistého nebe. Její rozsah i čas vzniku byly obecně očekávány. Snad byla plánována i opatření, která jsou dnes přijímána. Dělníci, kteří v kapitalistickém systému vykořisťování financovali svou prací a svými úsporami superzisky plutokratů, jsou dnes ve jménu stability vyzýváni - coby daňoví poplatníci -, aby zaplatili i jejich ztráty.
<P>
Dělníci a lidové vrstvy nevěří navrhovaným opatřením pro zvýšení transparentnosti, tím spíše, že existují pochybnosti o možnosti jejich realizace a účinnosti. Nepřesvědčila je opatření, která po nich žádají, aby znovu zaplatili za záchranu kapitálových zisků a za udržení systému vykořisťování. Vyjadřují svou neposlušnost a nedisciplinovanost vůči tomuto systému a středo-levým a středo-pravým koalicím, které ho podporují a udržují při životě. Bojují proti nespravedlnosti, nerovnosti a vykořisťování národů, bojují za radikální změny směřující k systému vlády lidu, která bude sloužit zájmům dělníků.
<SPEAKER ID="081" NAME="John Whittaker">
jménem skupiny IND/DEM. - Pane předsedající, neukazuje snad toto všechno, že toto obrovské zapojení finančních regulačních mechanismů EU je úžasně mimo mísu? Ve své posedlosti praním špinavých peněz a ve snaze o vytvoření nedosažitelného jednotného trhu finančních služeb se EU hnala za chybnými cíli. Smiřme se s tím, že přes ujištění pánů Tricheta, Almunia a dalších dojde v Evropské unii k dalším finančním selháním a hospodářství EU bude zasaženo úvěrovou krizí.
<P>
Nemá tedy příliš smysl nyní diskutovat o kapitálových požadavcích a o tom, co v budoucnu učiníme, aby se situace neopakovala; máme problém a máme problém právě teď. Vinu můžeme dávat Američanům, můžeme vinit zajišťovací fondy, můžeme vinit investiční bankéře, můžeme vinit, koho se nám zachce, ale Komise pana McCreevyho by nyní spíše mohla věnovat svůj čas diskusím s ministry financí jednotlivých zemí o tom, jak se rozdělí zátěž mezi jednotlivé země, až budeme muset vynaložit stamiliony na záchranu finančních institucí, jak se tomu právě děje ve Spojených státech.
<P>
Jak pomůžeme Itálii, Španělsku, Řecku a Irsku - vlasti pana McCreevyho -, kde krize dále zhoršila špatnou situaci a kde, vzhledem k členství v eurozóně, tyto země nemohou samy udělat vůbec nic pro řešení svých potíží?
<SPEAKER ID="082" NAME="Jean-Paul Gauzès" AFFILIATION="PPE-DE">
(FR) Pane předsedající, pane komisaři, dámy a pánové, jestliže se evropské banky se současnou krizí vypořádávají relativně dobře, je to prostě proto, že bankovní dohled v Evropě - byť má daleko k dokonalosti - je přinejmenším vážný. Probíhající práce na směrnici o kapitálových požadavcích a směrnici Solventnost II poskytují příležitost pro zavedení užitečných opatření pro zvýšení finanční bezpečnosti. Je samozřejmé, že činnost bankéřů zahrnuje podstupování rizik, ale tato rizika musí být kontrolována. Důležité pro ně je, aby věděli, jak jsou při určitém riziku zabezpečeni. Určití finančníci nepodléhající dozoru toto jednoduché pravidlo pustili z mysli a v jejich případě už samoregulace nebude postačovat. Trhy z deriváty postupem času stále zneprůhledňovaly a obchodníci nakupovali a prodávali s takovým stupněm rizika, že ho vedení institucí, které jsou nyní v největších problémech, nedokázalo pokrýt.
<P>
Zotavení se ze současné krize závisí na vytvoření systému dohledu, který bude schopen vdechnout život a navrátit důvěru. V současné době existují celé oblasti finančnictví, které leží mimo dosah kontrolních orgánů. Kdo dohlížel na poskytovatele hypoték, kteří půjčovali domácnostem tak velkoryse, že půjčky v žádném případě nemohly splatit? Kdo dohlížel na investiční banky, které krizi dále prohloubily, když přeměnily nevymahatelné dluhy ve finanční produkt, jenž se prodával po celém světě? Existuje tu regulační vakuum, které rovněž obývají prodejci úvěrového posílení, ratingové agentury a zajišťovací fondy. Je nepřijatelné, aby Evropa periodicky trpěla následky nedostatků amerického finančního systému.
<P>
Co se týká zajišťovacích fondů, finanční "policie" ve Spojeném království a USA právě dočasně zcela správně zakázala spekulace na klesající hodnoty aktiv. Neúspěch některých těchto pochybných subjektů by urychlil krizi v tomto deregulovaném sektoru. Ne všechny investiční fondy mají škodlivý vliv, některé z nich jsou ve skutečnosti potřebné, ale nemůžeme dále povolovat existenci finančních černých děr. Přezkoumání jsou užitečná a skutečně potřebná, ale v současném okamžiku potřebujeme činy! A právě to je hlavní myšlenkou obou zpráv, o kterých tu diskutujeme.
<SPEAKER ID="084" NAME="Manuel Medina Ortega" AFFILIATION="PSE">
(ES) Paní předsedající, přestože předcházející řečník přísluší k jiné politické skupině, naprosto s ním souhlasím: nemůžeme finanční trhy ponechat v rukách finančních manažerů. To je jako nechat sýr na starost myším. Samoregulace a dobrovolné kodexy chování jsou k ničemu. Jak už zmínil komisař McCreevy, to, co chrání evropské finanční trhy, je existence regulace, vnitrostátní regulace, protože každá země má svou regulaci, která funguje a která zabraňuje finanční katastrofě amerických trhů, aby se rozšířila do Evropy.
<P>
Jaké poučení si z toho můžeme vzít? Že Evropa nemůže kopírovat Spojené státy v oblasti deregulace finančnictví. Pokud je naším cílem ochrana našeho hospodářství a našeho hospodářského a sociálního systému, pak musíme mít celoevropskou regulaci, ale nesmíme nahradit národní regulaci regulací nadnárodní jako ve Spojených státech, kde systém umožňuje manažerům společností bohatnout na úkor chudých investorů, důchodců a lidí, kteří na tomto kapitálu závisí.
<P>
Jsem proto přesvědčen, že poučením je, že nemáme deregulovat, ale právě naopak: že musíme přijmout evropská regulační opatření týkající se všech těchto aspektů. To je podle mého názoru jádrem zpráv pánů Rasmussena a Lehneho: potřeba ustanovit evropskou finanční regulaci.
<P>
Hodně se hovoří o evropském pasu, o poskytnutí pasů podnikům, aby se mohly po Evropě pohybovat zcela svobodně, ale jak můžeme takový pas vydat, pokud nemáme jistotu, že tyto podniky ve své zemi původu podléhají důkladné regulaci? To by znamenalo jenom přivolávání další nadnárodní finanční katastrofy.
<P>
Regulace zmíněné v Lehneho zprávě obsahují řadu náznaků a doporučení týkajících se například činnosti správců fondů. Měli bychom vědět, jak jsou tyto fondy spravovány, a zejména bychom měli vědět o ziscích, které pocházejí například z nákupu a prodeje akcií. Domnívám se, že to je naprosto zásadní. Transparentnost musí být doprovázena velmi přísnou regulací s možností intervence v příhodný čas bez čekání na zhroucení trhu, jak se v tuto chvíli děje ve Spojených státech, kdy mají být peníze daňových poplatníků využity k nápravě všech nepravostí spáchaných lidmi, kteří zneužili své postavení.
<P>
Proto vás, pane komisaři, vyzývám, abyste využil své pozice a pokusil se vytvořit skutečný systém Společenství pro regulaci těchto oblastí, abychom se nevydali po cestě samoregulace nebo deregulace.
<SPEAKER ID="085" NAME="Olle Schmidt" AFFILIATION="ALDE">
(SV) Paní předsedající, pane komisaři, rád bych velmi poděkoval panu Rasmussenovi a panu Lehnemu za jejich zprávy. Jak už mnozí zdůraznili, zprávy nemohly přijít ve vhodnější chvíli.
<P>
Vývoj na americkém hypotečním trhu měl v minulém roce významné dopady na celosvětový trh. Klasifikované úvěry se svázaly do balíků a předaly dále. Krátkozrakost a složitost a náročnost řady nových tržních nástrojů trh zneprůhlednily a urychlily. Kromě toho astronomické odměny pro ředitele společností vážně otřásly důvěrou - na tom se myslím všichni shodneme. Světové finanční kontrolní orgány nedokázaly dostatečně posílit vzájemnou spolupráci a pravomoci. Došlo k zavedení nových nástrojů; chyběla otevřenost a transparentnost. Výchozím bodem by nyní měl být stejný přístup ke všem hráčům na finančních trzích, to znamená zavedení přísnějších kapitálových požadavků a regulačních opatření pro všechny, včetně zajišťovacích fondů a soukromých kapitálových fondů.
<P>
Co se týká dohledu, hovořilo se o potřebě nových orgánů, a v tomto ohledu mnozí - právě dnes jsem se setkal s Gordonem Brownem - naléhali na vytvoření společného evropského, nebo dokonce i světového, systému finančního dohledu. Podle mého názoru dávají přetrvávající rozdíly mezi trhy - jak dokumentuje vývoj ve Spojených státech - důvod k zamyšlení. Na druhou stranu jsou trhy globálně propojeny. Jak náš výbor rovněž prohlásil, mělo by dojít k výraznému posílení existujících evropských výborů pro spolupráci v oblasti finančnictví, bankovnictví a pojišťovnictví. V tomto ohledu lze učinit mnohé - včetně celosvětové úrovně. Je třeba dosáhnout transparentnosti a jasnějšího dohledu, pokud máme na finanční trh navrátit důvěru. Domnívám se, že i v této otázce panuje naprostá shoda.
<P>
Tržní hospodářství potřebuje jasná pravidla, včetně jasných pravidel hry. Jako liberálovi mi nečiní nejmenší potíže zasazovat se o jasnější pravidla a efektivnější legislativu. Na druhou stranu se musíme vyvarovat zavedení zákonů a pravidel, která neřeší současné problémy a která neberou do úvahy význam globálního finančního trhu. Neměli bychom zapomínat, že celosvětový přístup ke kapitálu zvyšuje potenciál růstu a vytváří nové pracovní příležitosti. Evropa potřebuje otevřený, efektivní finanční trh, který ponechává prostor pro samoregulaci a vnitřní ozdravná opatření.
<P>
Výzvou tedy je vyhnout se umrtvení systémů přehnanou regulací, která by nám neumožnila reagovat ani na růst, ani na nové krize. Tento týden zachvátila komunitu finančníků panika. Nesmíme dovolit, aby podobná panika diktovala naši legislativu - přinejmenším ne v této sněmovně.
<SPEAKER ID="086" NAME="Ilda Figueiredo" AFFILIATION="GUE/NGL">
(PT) Paní předsedající, pane komisaři, dámy a pánové, tato rozprava se odehrává na pozadí rozsáhlé krize finančního trhu, která byla způsobena rostoucí "financializací" hospodářství, neregulovanou spekulací a rozšířením finančních nástrojů a produktů, jejichž cílem vždy byly vyšší a vyšší spekulativní zisky. To je další z pilířů krize kapitalismu. Už nějakou dobu bylo zřejmé, že se vytvořila další finanční bublina, která jednoho dne praskne nejenom ve Spojených státech, ale i v Evropské unii. To je důsledek neoliberální politiky, která investory pobízela k hledání stále vyšších zisků, podporovala nedostatečnou transparentnost, vytvářela daňové ráje a umožňovala v nich ukládat a prát kapitál z podzemní ekonomiky, ze zisků z válek, obchodu s lidmi a drogami.
<P>
Nyní jsou veřejné finance, které nemohly být použity pro sociální politiku, pro boj s chudobou a sociálním vyloučením, pro záchranu milionů lidí včetně dětí před smrtí hladem a z nedostatku základní zdravotní péče, nyní jsou, opakuji, tyto veřejné prostředky používány pro zabránění bankrotům a vyšším ztrátám finančních skupin. Zisky a výnosy zůstávaly v soukromých rukou malé skupiny investorů a nestydatě dobře placených správců, zatímco důsledky ponesou vždy ti samí: dělníci, kteří přijdou o práci, řadoví zaměstnanci, kteří musí platit vyšší úroky, a to včetně zde v Evropské unii, zejména v zemích se slabším hospodářstvím. Vezměte si například Portugalsko, kde vládnou nízké platy a ubohé starobní a předčasné důchody a kde panují jedny z nejvyšších měr nezaměstnanosti a chudoby v EU. Jelikož domácnosti mají jednu z nejvyšších měr zadlužení, která dosahuje kolem 120 % HDP, a mikropodniky a malé a střední podniky do značné míry závisí na úvěrech, zažívají nyní ještě větší potíže kvůli následně vyšším úrokovým mírám, což představuje obzvláště závažný problém v Portugalsku a dalších zemích s méně výkonným hospodářstvím.
<P>
Je proto okamžitě zapotřebí určitých opatření, počínaje zákazem daňových rájů a důvěrnosti informací, bez něhož nelze dosáhnout transparentnosti. Z toho, co tu zaznělo, zejména z úst pana komisaře McCreevyho, však vyplývá, že tímto směrem se zřejmě postupovat nebude, což je nepřijatelné. V této kritické situaci je třeba též opustit falešnou nezávislost Evropské centrální banky, aby mohlo dojít ke změně cílů měnové a finanční politiky a je nutno přijmout dalekosáhlá opatření pro boj se spekulacemi na akciových trzích. Prioritou veřejné politiky musí být podpora tvorby pracovních míst s právy, výroby a snižování chudoby, čímž dojde ke zvýšení kupní síly dělníků a důchodců a ke zlepšení kvality veřejných služeb.
<SPEAKER ID="087" NAME="Nils Lundgren" AFFILIATION="IND/DEM">
(SV) Paní předsedající, současná finanční krize staví zajišťovací fondy a soukromé kapitálové fondy do hrozivého světla - a podobně jsou zasaženy i další finanční inovace, jako například subjekty a kanály strukturovaného investování a fondy peněžních trhů. Ty všechny byly vytvořeny právě za účelem obcházení požadavků na kapitálovou přiměřenost a transparentnost, které klademe na banky. Obrovského zisku lze dosáhnout krátkodobou výpůjčkou likvidních aktiv, dlouhodobou investicí do nelikvidních aktiv při minimálním užití vlastního kapitálu, ale jedná se o nebezpečnou činnost. Jak vidíme, likvidita a platební schopnost se mohou velmi rychle vytratit. Právě proto existují přísná mezinárodní pravidla pro banky. Nyní jsme svědky zhroucení mezinárodního nebankovního systému. Další na řadě jsou zajišťovací fondy a soukromé kapitálové fondy. Ty disponují velmi malým objemem vlastního kapitálu; silně se u nich uplatňuje pákový efekt. Soukromé kapitálové fondy se zapojují do velkého množství účelových odkupů (LBO), které provádějí v podstatě bez použití vlastního kapitálu. Jestliže dochází k tomuto jevu, měli bychom skutečně v tento historický okamžik předkládat chabé návrhy reforem podobné těmto? Osobně si myslím, že nikoli.
<SPEAKER ID="088" NAME="Karsten Friedrich Hoppenstedt" AFFILIATION="PPE-DE">
(DE) Paní předsedající, pane komisaři, dámy a pánové, už jsme vše vyslechli od odborníků, kteří vypracovali tuto zprávu - pane Rasmussene, pana Lehne a pane Lauku, velmi děkuji. Odvedli vynikající práci, která se setkala se souhlasem v Hospodářském a měnovém výboru.
<P>
V uplynulých třech letech jsme, pane komisaři, trvale požadovali stanovení pravidel a vznesení otázek jako například: jak dosáhnout větší transparentnosti v oblasti zajišťovacích fondů, kdo radí ratingovým agenturám a podobně. Nyní přicházejí z Irska, a jsou proto odborníky na dostihy. Když je plot příliš vysoký, koně se mohou zaleknout. Jednoduše řečeno, zaleknou se překážky, která tam už není! Nyní musíme - a vy jste to skutečně slíbil - stanovit pravidla a předložit návrhy. Musíme ukázat, že jsme se z těchto krizí poučili a že se vydáváme novými cestami. Předkládáte tento návrh. Doufám, že v říjnu od vás obdržíme pokyny.
<P>
Před několika dny jsem byl na velké konferenci nedaleko Říma. První otázkou, o které se diskutovalo, byly samozřejmě banky. Čtvrteční noviny přinesly titulky: Morgan Stanley přináší naději. V pátek zněly: Morgan Stanley žádá o ochranu. Jak k tomu mohlo dojít během jediného dne? Existují zde nedostatky v transparentnosti a podobných ohledech. Jestliže se nyní v chaosu finančních trhů potápí, po Bear Stearns, Lehman Brothers a Merril Lynch, i tato investiční banka, je naléhavě zapotřebí přijmout nápravná opatření.
<P>
Před nedávnem jsem byl v Číně. Číňané povídali: Náš vzor, Spojené státy, se zhroutil. Dnes musíme společně - Evropa, Čína a ostatní - hledat nové cesty. Doufám, že společně najdeme sílu tyto nové cesty prošlapat, poté zachráníme nejen ty, kteří vyhráli, ale i ty, kteří prohráli.
<SPEAKER ID="089" NAME="Pervenche Berès" AFFILIATION="PSE">
(FR) Paní předsedající, vím, že pan komisař rád sází na koně, dovolí mi tedy, když použiji sportovní metafory a prohlásím, že není tak docela favoritem dnešního dostihu. Poul Nyrup Rasmussen se na druhou stranu jeví jako velmi dobrý kůň, takže byste podle mne možná měl uvažovat o změně barev, pane komisaři. Co zde pan Rasmussen právě načrtl a navrhnul, je přesně to, co Evropská unie potřebuje. Je to správné nejen pro Evropskou unii, ale i pro zbytek světa - a transatlantické vztahy, které jsou vám tak drahé, by se evropskou iniciativou na základě Rasmussenových návrhů posílily.
<P>
Zdá se, pane komisaři, že jste přišel na špatnou rozpravu. Poskytl jste nám přehled, jak krize loni začala, ale my zde hovoříme o otázkách, které upoutaly naši pozornost dávno před tím, než krize loňského srpna propukla, protože hniloba se zjevně začala šířit už tehdy a finančnictví bylo zralé ke zhroucení. Nejsme parta starých páprdů, kteří chtějí zavrhnout nebo zakázat alternativní fondy či investiční fondy. Prostě si jen uvědomujeme, že pokud určité investiční subjekty nebo nástroje zastávají tak strategickou úlohu na mezinárodních trzích a získaly tak klíčovou pozici, musí podléhat obecným principům regulace. Dotyčné subjekty nám to ve skutečnosti říkají samy. Prohlašují: "Ano, my souhlasíme s regulací, jenom nechceme být ocejchovaní a nechceme zvláštní systém regulace."
<P>
Dobrá, proč ne! Chceme, aby se registrovali, chceme, aby podléhali dohledu, chceme, aby byli placeni podle normálních zásad, a chceme, aby podléhali pravidlům o transparentnosti a kapitálové přiměřenosti. Taková je realita. Tyto struktury zaujímají natolik významné místo na finančních trzích, že nemohou být nadále vyjmuty z obecných pravidel. Nicméně právě to je bod, který vy, pane komisaři - bývalý irský ministr financí - odmítáte připustit. Je to prostě tak! Tvrdíte nám, že zajišťovací fondy a soukromé kapitálové fondy současný zmatek nezpůsobily a že vina leží na regulovaném sektoru. Nechci se pouštět do ekonomických přednášek, ale velmi dobře víme, že banky si dovolovaly podstupovat rizika, kterých jsme byli svědky, právě díky paralelní existenci zajišťovacích fondů a soukromých kapitálových fondů, přičemž pracovaly s finančními produkty, které urychlily nákazu bankovnictví.
<P>
Co se týká zprávy pana Rasmussena, ráda bych, abyste na ni zareagoval prakticky, bod po bodu, protože obsahuje řadu legislativních návrhů, které by mohly vylepšit vaši vlastní závěrečnou zprávu při odstoupení současné Komise. Naslouchala jsem vašemu příspěvku a hovořil jste o příležitosti pro zlepšení transparentnosti. Nu, souhlasíme s vámi a očekáváme, že Komise tuto příležitost využije. Klíčem k získání důvěry obyčejných lidí a subjektů působících na finančních trzích je transparentnost. Dnes transparentnost očividně chybí v oblastech alternativních a investičních fondů. Ale právě ji potřebujeme.
<P>
Není třeba zdůrazňovat, že podporuji mnohé z návrhů vznesených Poulem Nyrupem Rasmussenem, ale ráda bych zašla ještě dále. Pokud chceme skutečně proniknout ke kořenu problému, měli bychom se zabývat konceptem, který jste nazval "podílnickou demokracií". Co znamená podílnická demokracie, pokud je možné v několika minutách či dnech ohrozit pracovní místa tolika lidí? Zde leží velmi reálný problém, kterým je třeba se zabývat a v jehož otázce očekáváme efektivní návrhy. Půjčky a výpůjčky cenných papírů ohrožují pracovní místa v Evropě a jsou v nesouladu s Lisabonskou strategií.
<P>
Poslední bod, který chci zmínit, již také zazněl z úst předchozích řečníků a týká se exteritoriálních středisek. Vy, pane komisaři, jste rozhodným zastáncem transatlantického spojenectví, a proto mi dovolte vás informovat, že na druhé straně oceánu také existují demokraté, kteří jsou stejně jako my připraveni lobovat za totální útok na daňové ráje. Jaký má smysl válčit hrdinně v Afghánistánu a Iráku bez útoku na zlo, které existuje na finančních trzích - a exteritoriální střediska jsou pramenem zla ve finančnictví. Také v této oblasti čekáme na vaše návrhy, pane komisaři.
<SPEAKER ID="090" NAME="Andrzej Wielowieyski" AFFILIATION="ALDE">
Paní předsedající, doposud nikdy nedošlo k podobnému selhání finančních trhů. Hlavní příčinou byl obrovský nárůst obratu a vývoj nového systému finančních zisků mimo rámec stávajícího bankovního systému, bez transparentnosti, bez efektivního ohodnocení a kontroly. Nové investice a subjekty přinesly velké zisky, ale způsobily rostoucí hrozbu, dokonce i pro MMF.
<P>
Přestože návrh pana Rasmussena a jeho výboru týkající se transparence a dohledu - zejména nadměrného zadlužení - je správný a nepostradatelný, měli bychom si také uvědomit nebezpečnost názoru Výboru pro právní záležitosti, který požaduje, aby hodnocení podstupovaných rizik bylo ponecháno pouze na účastnících trhu. Dotyčný výbor nezaznamenal skutečnost, že v minulém roce činil pákový efekt v průměrné společnosti obchodující s cennými papíry 27 ku 1, bez jakékoli regulace nebo dohledu. Navíc podléhaly naprosté samoregulaci a dokonce i největší poskytovatelé půjček nebrali na vědomí rozsah rizik, která podstupovali.
<P>
Cena tohoto selhání bude obrovská. Například cena pro obyvatele Spojených států byla hrozivá, kolem 1 000 miliard dolarů. To bude mít další efekt: hráči na finančním trhu se nemusí poučit, protože si zvyknou spoléhat na pomoc daňových poplatníků. Máme tedy možnost volby mezi ochranou téměř naprosté svobody pro hráče na finančním trhu při podstupování rizik, nebo stanovením jasných povinností a omezení za účelem ochrany před přehnanými otřesy a pro zaručení stabilního vývoje finančních trhů.
<P>
Názor pana komisaře poskytuje určitou naději pro budoucnost, ale obávám se, že úkoly stojící před Komisí jsou mimořádně obtížné a vyžadují mnohem více odvahy při hledání nových metod a opatření.
<SPEAKER ID="091" NAME="Othmar Karas" AFFILIATION="PPE-DE">
(DE) Paní předsedající, dámy a pánové, především bych rád řekl, že obě zprávy - zpráva pana Rasmussena a zpráva pana Lehneho - podobně jako devatenáctibodový sociální program, o němž jsme hovořili minule, a usnesení Rady a Parlamentu týkající se Gruzie ukazují, čeho všeho jsme schopni, když se spojíme navzdory našim rozdílným názorům.
<P>
Říkám to proto, že jsem rád, že socialistický volební stroj, povrchní populismus a vzájemné obviňování byly odloženy stranou a doufejme, že zvítězí demokratický parlamentarismus, zodpovědnost za podnikání nezbytných kroků a upřímná, realistická diskuse. Říkám to také proto, že předseda skupiny sociálních demokratů v Evropském parlamentu, pan Schultz, se na plenárním zasedání opakovaně pokoušel vrazit klín mezi skupiny právě v těchto otázkách. Dobré/špatné, levé/pravé, státní/tržní myšlení nemá nic společného s dnešní realitou života lidí, ale vyzařuje ze staré volební rétoriky založené na myšlence třídního boje, o které jsem doufal, že byla v EU už překonána, a dnešní rozprava to dosud díkybohu potvrzuje.
<P>
Zvítězil rozum, a proto lze učinit realistické kroky vpřed, zareagovat na finanční problémy a odpovědět na otázky lidí. Máme tu dlouhodobou krizi. Proto potřebujeme činy. Nemůžeme tento problém ignorovat. Potřebujeme více Evropské unie, větší transparentnost, větší kontrolu a větší evropskou a globální regulaci. Potřebujeme soukromý kapitál založený na riziku a musíme zajistit, že to, co připouštíme a požadujeme v obou zprávách, bude uskutečněno všemi, kterých se to týká.
<SPEAKER ID="092" NAME="Udo Bullmann" AFFILIATION="PSE">
(DE) Paní předsedající, pane komisaři, pane Karrasi, pokud jsem dobře pochopil situaci Morgan Stanley v posledních dnech, pak se více než smrtícího sevření pana Schultze obávají zajišťovacích fondů.
<P>
Jestliže jsem si, pane komisaři, něco odnesl z diskusí posledních dnů, pak to bylo, že americký konsenzus ve věci této společnosti, která učinila spoustu chyb při řešení krize v oblasti nemovitostí a financí, je takový, že už nechceme dovolit jednotlivým hazardním hráčům mávat finančním systémem ode zdi ke zdi využíváním jeho flexibility a nedostatku regulace. Jak dlouho ještě chceme pokračovat v čekání, až se nejenom v chřadnoucích institucích, ale i v těch zdravých rozsvítí varovná světla, zajišťovací a jiné fondy vsadí na jejich pokles, aby je později získaly za nižší cenu?
<P>
Tuto cestu je třeba zarazit a z tohoto důvodu mám obavy, zda vámi podniknuté kroky budou dostačovat. Dnes není doba pouze na zadávání dalších studií. Není doba na další kontrolu aktérů. Nastal čas konat!
<P>
Minulý týden jsem se zabýval podnikem v mém volebním okrsku, zdravým podnikem, který vyrábí nové, potřebné materiály: podnikem pro vakuové tavení v Hanau nedaleko Frankfurtu. Velmi dlouho se jednalo o zdravou společnost, dokud ji nepřevzal americký investor. Zadlužení z převzetí má dopad na zaměstnance, má dopad na celý podnik. Po převzetí se podnik snažil odstoupit od kolektivní smlouvy a po tvrdé stávce byl přinucen se k ní vrátit. Chceme, aby se toto dělo po celé Evropě? Skutečně chceme, aby síla evropského hospodářství byla založena na podobném konfliktu, nebo jsme schopni dosáhnout určitého porozumění a vyplnit regulační mezery v evropské legislativě?
<P>
To je na programu dne. Za posledních devět let jsem, pane komisaři, v této sněmovně nezažil debatu o hospodářské politice, při níž byste byl tak jednomyslně a s takovou shodou mysli vyzýván k činům.
<SPEAKER ID="093" NAME="Zuzana Roithová" AFFILIATION="PPE-DE">
Dámy a pánové, před šesti lety jsme odstartovali globální harmonizaci účetních pravidel a konkurenční soutěž v evropském bankovním sektoru. Přeshraniční finanční integrace v Unii nemá ve světě obdoby. Finanční badatelé již dávno upozorňují, že Evropská unie není vůbec dostatečně vybavená pro řešení přeshraničních krizí, které souvisejí s rostoucí vzájemnou závislostí evropských bank a jejich propojením s globálním finančním trhem. Centrální evropská banka zatím dokázala udržet finanční stabilitu eurozóny, ale rozdrobené národní regulační orgány nemohou efektivně řešit přeshraniční bankovní krize, které nás čekají. Centralizovaný dohled je zkrátka nutný. Ovšem na místo všeobsahujícího finančního regulátora bychom měli pečlivě vymezit specifické podmínky pro zásahy celoevropského regulátora. Státní intervence investičním bankám, jako je AIG, vyvolává také obavy, že tento precedens povede k neodpovědnému chování bank v budoucnosti.
<P>
Proto jsem přesvědčena, že musíme přijít s takovými kontrolními mechanismy, které manažerům investičních a zajišťovacích fondů zabrání špatně vyhodnocovat operační a systémová rizika. Například by nemělo být možné, aby zajišťovací fondy a soukromé kapitálové fondy zajišťovaly dlouhodobé investice krátkodobými půjčkami a nestanovily si minimální výši základního kapitálu podle rizikovosti jejich podnikání. Způsob financování hypoték nejen v USA, ale také ve Velké Británii a Španělsku jsou varováním, že evropský finanční trh čeká zásadní sebereflexe, která obávám se, přijde minutu po dvanácté. I kdyby Evropská komise přišla zítra s konkrétní závaznou legislativou, její implementace již bude probíhat ne v klidu, ale v rozbouřené a možná i hysterické atmosféře. A otázka je, jak ji přijme Rada.
<SPEAKER ID="094" NAME="Kristian Vigenin" AFFILIATION="PSE">
Paní předsedající, dovolte mi nejprve říct, že evropské instituce jen zřídka jednají předtím, než dojde k problému, a ne až potom. A hovoříme zde o obrovském problému, jehož skutečné důsledky se projeví v následujících měsících.
<P>
Díky úsilí zpravodaje, pana Paula Rasmussena, se problematika regulace zajišťovacích fondů a soukromých kapitálových fondů přesunula z periferie do středu pozornosti finančních odborníků a politiků. Byla to Strana evropských socialistů, která vznesla otázku potřeby lepší regulace činnosti zajišťovacích a soukromých kapitálových fondů. Učinili jsme tak proto, protože veškeré evropské politiky vyžadují dlouhodobé investice, což vyžaduje dlouhodobé financování. Učinili jsme tak proto, že naším hlavním cílem by mělo být zajištění udržitelného rozvoje a tvorby pracovních příležitostí, umožnění předvídatelnosti a dlouhodobého plánování pro rodiny a podniky.
<P>
Žádám všechny poslance o podporu této zprávy, která byla schválena velkou většinou v Hospodářském a měnovém výboru. Pro Parlament to bude představovat velký krok, neboť budeme Komisi žádat o řadu legislativních opatření, která mají zajistit transparentnost a finanční stabilitu.
<P>
Nejedná se o jednoduchou rozpravu. Je pravda, že zpráva předpokládá mnohem méně, než o co jsme původně usilovali. Zároveň ale záhy dosáhneme mnohem více, než se zdálo být ještě jen před pár měsíci možné. Nedávná minulost a vývoj na finančních trzích potvrzují, že máme pravdu.
<P>
Pane komisaři, nebudeme vás vinit, pokud se rozhodnete podniknout preventivní kroky a do svých legislativních návrhů zahrnout více, než po vás bude žádat Evropský parlament. Není čas pro závody v regulování - protože přehnaná regulace není lepší než regulace nedostatečná -, ale je nejvyšší čas konat a vy to víte.
<SPEAKER ID="095" NAME="Tadeusz Zwiefka" AFFILIATION="PPE-DE">
(PL) Paní předsedající, události posledních let a měsíců, ale i úsilí vyvinuté jednotlivými zeměmi a regiony, naznačují rostoucí význam transparence nejenom pro jednotlivé podniky, ale i pro rozvoj hospodářství jednotlivých států.
<P>
Jednou překážkou na cestě k přímé regulaci činnosti zajišťovacích fondů je globální povaha tohoto odvětví a možnost přesouvání sídel fondů z jednoho státu do druhého za účelem vyhýbání se regulačním opatřením v daném státě. To je hlavním důvodem, proč se všechny mezinárodní instituce zabývající se zajišťovacími fondy snaží ovlivnit jejich činnost prostřednictvím jejich vztahů se subjekty, které regulaci podléhají, zejména bankami.
<P>
Problémy transparentnosti v Evropské unii se soustředí zejména na sbližování a harmonizaci práva členských států. Problematické oblasti související s transparentností lze shrnout následovně: stanovení jednotných norem pro informace zveřejňované společnostmi při umístění akcií na burzu a podnikové právo a řízení společností ve vztahu k otázce kolektivní zodpovědnosti agentur za informace obsažené ve firemních zprávách, posílení úlohy nezávislých členů rad, normy v oblasti zřizování výborů jako součástí rad, zveřejňování informací o odměnách členů rad a výborů a zvýšení ochrany investorů.
<P>
Zavedení jednotných předpisů, a tím vytvoření lepších podmínek pro činnost zajišťovacích fondů v Evropské unii, by mohlo mít pozitivní vliv na jejich vývoj v Evropě, ale zavedení vlastních, nezávislých předpisů týkajících se těchto fondů ze strany jednotlivých zemí nenapomáhá vytvoření jednotného, společného evropského trhu. Zavedení jednotných, transparentních pravidel by značně usnadnilo distribuci produktů fondů.
<P>
Podle názoru Evropské komise, která obdržela žádost o přezkoumání rámcových zásad vztahujících se neharmonizovaným produktům, jako jsou zajišťovací fondy, s výhledem na vytvoření celoevropského trhu, neexistuje žádný vážný důvod pro vytvoření předpisů EU týkajících se zajišťovacích fondů. Nic není dále od pravdy! Stavím se na stranu zpravodajovy výzvy Komisi, aby předložila legislativní závěr v otázce transparentnosti zajišťovacích fondů a soukromých kapitálových fondů.
<SPEAKER ID="096" NAME="Andrzej Jan Szejna" AFFILIATION="PSE">
Paní předsedající, především musím blahopřát panu Poulu Nyrupu Rasmussenovi k vypracování zprávy založené na tak hluboké analýze a skvělé znalosti finančních trhů.
<P>
Oba druhy alternativních finančních nástrojů, o kterých tu hovoříme, vlastní rostoucí podíl aktiv na světovém trhu a podílejí se na vytváření nových pracovních míst.
<P>
Avšak nejdůležitější věcí tváří v tvář krizi, kterou poslední dobou s velkými obavami sledujeme a s níž neúspěšně bojujeme, je zajištění finanční stability.
<P>
Podle mého názoru je nejúčinnějším způsobem pro zvýšení finanční stability i korektní hospodářské soutěže mezi účastníky trhu zlepšení dohledu a transparentnosti na příslušné úrovni bez poškození modelu založeného na inovativních tržních strategiích.
<P>
Některé normy týkající se finančních trhů, které se přímo či nepřímo uplatňují na zajišťovací fondy a soukromé kapitálové fondy, existují nad národní a evropskou úrovní. Měli bychom nicméně usilovat o nediskriminační a soudržné zavádění a uplatňování těchto právních nařízení. Z tohoto důvodu plně souhlasím s doporučeními Evropského parlamentu pro Komisi, aby zvýšila činnost a podala příslušné legislativní návrhy.
<SPEAKER ID="097" NAME="Silvia-Adriana Ţicău" AFFILIATION="PSE">
(RO) Ráda bych poblahopřála zpravodaji panu Rasmussenovi a domnívám se, že obzvláště důležitá jsou doporučení obsažená v příloze jeho zprávy. Zajišťovací fondy a soukromé kapitálové fondy zajišťují kapitál potřebný pro pokrytí finančních potřeb pro dlouhodobé investice a inovativních, velmi často vysoce rizikových projektů. Jejich činnost však podléhá menší regulaci než bankovní systém. Stabilita finančních trhů vyžaduje přiměřenou transparentnost a přijetí specifických opatření pro zabránění přílišného zadlužení.
<P>
Za posledních deset let poskytly penzijní fondy a pojišťovací společnosti třetinu obnosu shromážděného soukromými kapitálovými fondy. Jsem přesvědčená, že je zapotřebí větší transparentnosti, zejména v případě penzijních fondů, aby mohly přesně ohodnotit stupeň rizika různých investic. Ráda bych poukázala na skutečnost, že zajišťovací fondy a soukromé kapitálové fondy jsou založeny na růstové strategii vytvořené pro kratší období, než je trvání investic, které Evropa potřebuje.
<SPEAKER ID="098" NAME="Antolín Sánchez Presedo" AFFILIATION="PSE">
(ES) Paní předsedající, finanční krize ukázala, že různé finanční subjekty jsou propojené. Jejich chování oslabilo finanční trhy a reálnou ekonomiku: růst a zaměstnanost.
<P>
Otevřené, konkurenceschopné, spolehlivé trhy nevznikají šťastnou náhodou, o tom nás poučila evropská zkušenost. Křehkost finančních trhů vyžaduje též politické činy na evropské a mezinárodní úrovni.
<P>
Musí zůstat zcela zřejmé, že inovace neznamená napodobování starých způsobů privatizace zisků a socializování ztrát nebo že diverzifikace neznamená převádění nákladů způsobených rozhodnutími malé skupinky lidí na celou společnost.
<P>
Evropská unie v současné krizi nemůže jen zůstat v nečinnosti. Zpravodaj pan Rasmussen se chopil iniciativy a měl tu jasnozřivost vyjádřit, že zajišťovací fondy a soukromé kapitálové fondy, které vlastní aktiva ve výši přesahující 4,5 % světového HDP, nejsou zbaveny odpovědnosti vůči společnosti a musí podléhat rozumné regulaci a dohledu. K tomu mu blahopřeji a má moji podporu, stejně jako pan Lehne za svou zprávu o transparentnosti.
<SPEAKER ID="099" NAME="Kostas Botopoulos" AFFILIATION="PSE">
(EL) Paní předsedající, s ohledem na obrovské a smutně aktuální téma, o němž tu dnes hovoříme, se zaměřím na jedinou otázku: má tento problém levicové a pravicové řešení? Existuje pravicové a levicové východisko z této krize? Mnozí by řekli, a někteří z nás to tu skutečně dnes prohlásili, že není - že se všichni na těchto otázkách, technické a ekonomické povahy, musí shodnout.
<P>
Kromě skutečnosti, že ti, kdo to prohlašují, přísluší téměř vždy k pravici, bych rád řekl, že dělící linie jsou v této otázce - a zprávy to ukazují - velmi zřetelné. Jaká je tedy levicová perspektiva? Že trh nedokáže regulovat všechno sám a že je zapotřebí státní regulace - a regulace vždy znamená zákazy. Proč bychom neměli myslet na to, co bylo dříve řečeno v Katiforisově zprávě: že ratingové agentury musí pouze poskytovat hodnocení a všechny další činnosti by měly být zakázány; že transparentnost je důležitá, ne pro trhy, ale pro občany? Musíme zde pomýšlet na to, že penzijní fondy musí mít zvláštní dohled.
<P>
A konečně že je nanejvýš důležité, aby se státní zásahy neodehrávaly na závěr, jak se tomu nyní děje v Americe a američtí občané za to platí, ale v potřebném okamžiku, aby krize byla odvrácena.
<SPEAKER ID="100" NAME="Manuel António dos Santos" AFFILIATION="PSE">
(PT) Paní předsedající, plně souhlasím s tím, co zde zaznělo o příležitosti, která se otevřela díky vynikající zprávě Poula Rasmussena. Řekl bych však, že by bylo ještě mnohem příhodnější, kdyby bylo bývalo politicky možné ji předložit před šesti lety - a domnívám se, že Poul se mnou v tomto bodě souhlasí. Před šesti lety se někteří z nás pokoušeli v Evropském parlamentu vznést otázku regulace zajišťovacích fondů a většina vytvořená liberály a PPE systematicky zabraňovala jejímu zařazení do rozprav.
<P>
Nyní zažíváme krizi, strukturální krizi, jak ji nazývá pan Almunia, krizi, o které nikdo neví, kde skončí, a kterou nemůžeme ignorovat. Nemůžeme zaujmout pozici jako komisař McCreevy, musíme - a já chci věřit, že Komise je připravena tak učinit, majíc na mysli poznámky pana Almunii - musíme být aktivní a musíme opustit model správy financí, který v posledních letech reguloval evropskou a světovou ekonomiku. Právě toto navrhuje Poul ve své zprávě a právě toto má Komise povinnost - opakuji, povinnost - prozkoumat a vykonat.
<SPEAKER ID="101" NAME="Mia De Vits" AFFILIATION="PSE">
(NL) Paní předsedající, lidé se strachují, co se stane s jejich úsporami, ale pana komisaře to zdá se nijak netíží. Dělníci byli vyzýváni, aby se zapojili nepovinných penzijních plánů, které měly být bezpečnější a výnosnější než státní důchody. Nyní mají peníze v těchto penzijních fondech, ale už nemají jistotu..
<P>
Současné události znamenají neúspěch pro ty, kdo věří v neomezenou sílu volného trhu. Sám komisař je jedním z takových zastánců svobodného trhu. Dá se očekávat, že by nemělo být příliš regulačních opatření, prohlašoval loni ve sněmovně a prohlašuje to i dnes. Nu, nikdy není pozdě, aby změnil názor. Koneckonců, co by se mělo podle jeho názoru dále podniknout v rámci prevence? Léta budeme pociťovat následky, které přineslo selhání jednat v pravou chvíli. Prevence je lepší než léčba.
<SPEAKER ID="102" NAME="John Purvis" AFFILIATION="PPE-DE">
Paní předsedající, domnívám se, že pan komisař bude souhlasit, že novým démonem se zdají být krátkodobé prodeje. Rád bych Komisi požádal, aby zorganizovala studii, která by porovnávala na případu HBOS rozsah krátkodobého prodeje vůči prodejům výhradně dlouhodobých investorů - penzijních fondů, pojišťovacích společností, soukromých investorů a jejich správců fondů - a prostému výběru vkladů ze strany vystrašených zákazníků a ostatních bank. Navrhuji, abychom nejdříve získali nějaká fakta, než přijmeme nějaké unáhlené závěry, možná další mylné závěry.
<P>
Ve své zprávě, ke které naše skupina shodou okolností hodně přispěla, pan Rasmussen používá HBOS a ve svém projevu Northern Rock jako důvody pro větší regulaci, avšak HBOS i Northern Rock byly banky, nikoli zajišťovací fondy nebo soukromé kapitálové fondy, a plně podléhaly přísnému systému regulace bank, včetně povinných kapitálových požadavků. Není ironií osudu, že se krize objevila a rozšířila v podle předpokladů nejregulovanější součásti finančnictví? Pamatujte na Sarbanese a Oxleyho!
<SPEAKER ID="103" NAME="Victor Boştinaru" AFFILIATION="PSE">
(RO) Někdy se my, politici, ocitneme v pasti dogmatismu, který vede ke katastrofickým následkům. Před několika málo lety by zastánci liberalismu a zejména neoliberalismu považovali za nemožné, že by došlo k něčemu podobnému nedávným událostem ve Washingtonu. Odmítli by to na základě své doktríny, ale přesto k tomu došlo. Dnes, v kontextu globalizace, se následky dostavují velmi rychle a zasahují každou zemi a každé hospodářství. Co Rasmussenova zpráva říká, je, že EU musí konat, a já jsem přesvědčený, že jako výsledek hlasování bude po Evropské komisi požadováno, aby se postavila této výzvě, která neovlivňuje životy pouze hrstky lidí, ale životy obyvatel celé Evropské unie - a že tak učiní.
<SPEAKER ID="104" NAME="Margarita Starkevičiūt" AFFILIATION="ALDE">
Paní předsedající, před nějakou dobou jsme zažili horkou rozpravu o investičních bankách. Nyní investiční banky zmizely z trhu a my máme dobrý pocit ohledně stávajících pravidel v bankovnictví. Tatáž otázka je platná i pro zajišťovací fondy. V současném prostředí jsou zajišťovací fondy už neudržitelné a já se domnívám, že potřebujeme stejná pravidla pro všechny investiční fondy a nikoli zvláštní pravidla pro zajišťovací fondy. Takovými pravidly, pane Rasmussene, ve skutečnosti bráníme restrukturalizaci finančnictví a ztráty se budou dále kupit. To znamená, že nakonec nebudete moci chránit obyčejné lidi, právě které chránit chcete.
<SPEAKER ID="105" NAME="Charlie McCreevy">
člen Komise. - Paní předsedající, jeden z posledních řečníků, aby podpořil svou argumentaci, poznamenal - ale určitě nechtěl, abych to použil proti němu -, že lidé by se neměli nechat zaslepit svým dogmatismem.
<P>
Nebezpečím této rozpravy je pokus o dosažení vyváženého řešení našich současných problémů. Tato zpráva, která doznala značných změn oproti původním myšlenkám předloženým panem Rasmussenem, se podle mého názoru upřímně snaží o vyvážený přístup k celé problematice. Nicméně řada účastníků rozpravy zde ve sněmovně chce přístup nevyvážený, což neodráží to, co se objevilo ve zprávě.
<P>
Někteří - zejména řečníci jednoho názorového směru - pohlíží na současný finanční chaos a nepopiratelné obtíže jako na úžasnou příležitost vše vyregulovat k zániku a velkým nebezpečím bude, na státní a zejména evropské úrovni, pokud se vyvážený přístup změní tímto způsobem.
<P>
Domnívám se, že pan Purvis udeřil hřebík na hlavičku, když poukázal na skutečnost, že vrcholnou ironií současné finanční krize je, že to byl nejpřísněji regulovaný sektor, jmenovitě banky, které se dostaly a zatáhly všechny ostatní do značných potíží, a že tyto problémy nebyly v žádném případě způsobeny zajišťovacími fondy nebo soukromými kapitálovými fondy. Ve skutečnosti mnohé z nich utrpěly značné ztráty následkem událostí v jiných oblastech.
<P>
Rozhodně se budu zabývat tím, co pan Purvis řekl o prozkoumání, jak krátkodobé prodeje přispěly k pádu některých těchto institucí v porovnání s tím, jak k němu přispěly dlouhodobé výprodeje dlouhodobých investorů. Mám podezření, že pan Purvis zná odpověď stejně dobře jako my, tedy že v těchto dvou případech, o nichž hovořil, to nebudou krátkodobí prodejci, kterým bude připsána zodpovědnost za potíže v této oblasti: byli to dlouhodobí investoři, kteří oprávněně vyklidili dlouhodobé pozice, protože se domnívali, že určitá instituce nebyla v dobré finanční situaci.
<P>
Ale ať už je to, jak chce, domnívám se, že zprávy pánů Rasmussena a Lehneho, tak jak přicházejí na náš stůl, jsou upřímným pokusem se na všechny tyto oblasti podívat vyváženým způsobem. A já jsem připraven tak učinit. Řadu měsíců - už tomu bude rok - jsem naznačoval, že něco učiním v oblasti ratingových agentur. Už v listopadu či prosinci loňského roku jsem zahájil celý proces dopisem CESR, ve kterém jsem jim položil řadu otázek, letos jsem konečně od nich obdržel zprávy, také od ESME a dalších institucí. Po obdržení všech těchto dokumentů předložím v průběhu několika následujících měsíců návrh Parlamentu a Radě. O ratingových agenturách se v této souvislosti v Rasmussenově zprávě hodně hovoří.
<P>
Už více než rok vyvíjím úsilí a pokouším se určitým způsobem vnést řád do myšlenky na sbor dohlížitelů či lepší regulační systém pro přeshraniční finanční instituce.
<P>
Každý, kdo sledoval tuto konkrétní diskusi, dobře ví, že mezi členskými státy neexistuje žádná jednotná shoda ani nic jí podobného. Návrh, který je v současné době v ECON v péči zpravodaje Petera Skinnera, jmenovitě směrnice Solventnost II, myšlenky týkající se přeshraniční kontroly pojišťovacích společností, které jsem v ní předložil, a značné rozšíření dohledu v ní se setkaly se značnou opozicí velkého množství členských států a velkého množství poslanců této sněmovny, kteří ovlivňují pohled kontrolorů a svých členských států. A přestože touto sněmovnou zní volání po lepší přeshraniční kontrole, když jsou poslanci postaveni před zkoušku a mají navrhnout, co bych měl udělat pro vytvoření souvislejšího systému přeshraniční kontroly, ustupují a zastávají pozice svých států.
<P>
Takže k sobě v této konkrétní a ve všech ostatních rozpravách buďme upřímnější.
<P>
V oblasti směrnice o kapitálových požadavcích, jak lidé, kteří sledují tuto záležitost ve výboru ECON, budou vědět, od doby, kdy jsme prosadili směrnici o kapitálových požadavcích zůstala na stole spousta oblastí, o nichž jsme říkali, že se jimi budeme zabývat v novelizované směrnici o kapitálových požadavcích na podzim roku 2008. Už je to více než rok, 18 měsíců.
<P>
Pak jsme k tomu přidali zejména další oblasti, jako například přeshraniční dohled nad finančními skupinami, o nichž jsme před několika měsíci konečně obdrželi jakýsi závěr z rady ECOFIN, a už jsem oznámil, co hodlám učinit v otázce modelu "vytvoř a rozděl". To je velký pokrok směrem k záměrům, které jsem ohlašoval před několika měsíci - co chci učinit - a předložil jsem už určité návrhy. To se odráží ve zprávě pana Rasmussena, která se mnou v tomto konkrétním ohledu více méně sdílí stejný názor. Ale než se věc dostane před příslušné výbory, řeknu vám následující: poslanci Parlamentu - pokud se dá soudit podle minulých případů - budou zastupovat pozice svých vlastních členských států, což jde ve velké míře proti tomu, co jsem zde předložil.
<P>
Takže o tom, jaký je koláč, se přesvědčíme, až do něj kousneme. Nemá smysl v této konkrétní oblasti podpořit zprávu pana Rasmussena a potom, když se konkrétní otázky dostanou před Parlament ve formě návrhu - který předložím v průběhu několika příštích měsíců a který jsem ohlašoval již před mnoha měsíci - zaujmout vlastní národní pozice, zastupovat postoj některých bankovních ústavů ve své zemi, reprezentovat pohled vlád členských zemí. Pokud se poslanci zachovají takto, pak to nemusí nezbytně být úplně nejlepší nápad.
<P>
Znovu volám po určitém racionálním přístupu, přinejmenším po určité soustavnosti. Velmi si vážím názorů lidí, kteří jsou důslední, lidí, kteří říkají: "Nemyslím si, že je to dobrý nápad," a trvají na svém názoru zde v Parlamentu, pak i ve výboru a stále trvají na své pozici.
<P>
Mám však problém s lidmi, kteří se většinou připojí k nějakému názoru v oblasti, o které se hovoří, ale když potom dojde na konkrétní návrhy vycouvají a více méně zastávají názory svých členských států, případně institucí ve svých zemích.
<P>
Toto město je však pravděpodobně centrálou světového lobování. Za ta léta jsem slyšel různá čísla, jestli je více lobistů tady, nebo na Capitol Hill ve Washingtonu, ale každopádně mezi nimi není velký rozdíl.
<P>
Takže jsem zvědavý, až některé myšlenky, které předkládám, které jsem již nějakou dobu ohlašoval a které jsou nyní veřejně dostupné (probíhaly konzultace, byly vydány zprávy a všichni znají některé z návrhů v oblastech, o kterých se tu hovořilo) - až tedy v blízké budoucnosti tyto návrhy předstoupí před poslance Evropského parlamentu, jestli ti poslanci, kteří se dnes tak zasazovali o změny v širší oblasti, jestli až dojde na konkrétní záležitosti, jestli udrží směr a podpoří, co je na stole.
<P>
Pozorně jsme zaznamenali problémy identifikované ve zprávách pana Rasmussena a pana Lehneho. Jak už jsem slíbil ve svých dřívějších poznámkách, zareagujeme na ně podrobněji v kontextu stanoveném rámcovou dohodou. Pan Rasmussen se mne zeptal, zda k tomu dojde před koncem roku - myslím, že před pár měsíci řekl, že doufá, že budeme moci odpovědět do konce roku -, a já jsem mu slíbil, že do té doby odpovědět schopni budeme.
<P>
Nicméně v odpověď pánovi, který zde mluvil o tom, že bychom se neměli nechat zaslepovat svým vlastním dogmatismem, domnívám se, že snad mluvil o druhé straně sporu. I já žádám poslance z této strany sněmovny, aby se nenechali zaslepit svým dogmatismem.
<SPEAKER ID="106" NAME="Poul Nyrup Rasmussen">
zpravodaj. - Paní předsedající, rád bych poděkoval svým kolegům i panu komisaři za dnešní rozpravu.
<P>
Než shrnu tuto rozpravu ze svého hlediska, rád bych řekl svému kolegovi, panu Purvisovi, že je sice pravda, že banky podléhají regulaci, ale produkty, které způsobily naše současné potíže, regulovány nejsou a regulováno nebylo ani to, že můžeme z rozvahy odložit tolik, kolik jsme ve skutečnosti odložili. Takže, pane Purvisi, odpověď zní, že potřebujeme lepší regulaci a potřebujeme regulaci i pro produkty.
<P>
Rád bych řekl paní Starkevičiūtėové, aby nedošlo k nějakému nedorozumění, že nehovořím o regulaci subjektu, ale o regulaci chování. Víme, že v reálném světě zajišťovací fondy a soukromé kapitálové fondy často mění svou právní výstavbu, k tomu existuje řada příkladů - samy investiční banky provozovaly soukromě kapitálovou činnost. Takže musíme změnit právě chování, a to je podstatou této zprávy.
<P>
Rád bych komisaři McCreevymu sdělil, že existuje jedna základní věc - jež nemá nic společného s dogmatismem ani ničím jiným -, kterou chci zdůraznit, a tou je, že první odstavec zprávy podtrhává následující: regulace se musí týkat všech hráčů na finančních trzích. To je základním záměrem této zprávy, poprvé v historii legislativy Evropské unie, že usilujeme o celkovou úplnou regulaci založenou na filozofii stejných pravidel, která nikoho nenechávají stranou, ale zahrnují všechny hráče na finančních trzích. Zpráva výslovně uvádí: "včetně zajišťovacích fondů a soukromých kapitálových fondů". Pak mi, pane komisaři McCreevy, a celému Evropskému parlamentu řeknete: ano, souhlasím s vámi, ale s výjimkou zajišťovacích fondů a soukromých kapitálových fondů. O čem se tu tedy bavíme? Tři roky jsme s vámi diskutovali o tom, zda by soukromé kapitálové fondy nebo zajišťovací fondy měly nebo neměly být do regulace zahrnuty. Před finanční krizí jste říkal, že to není zapotřebí: že se zregulují lépe, než to dokáže kterákoli vláda, tak ať dělají, co mají. Nyní říkáte, že se na finanční krizi nepodílejí, takže do regulace zajišťovacích fondů a soukromých kapitálových fondů nebudeme zasahovat.
<P>
Pane komisaři, hovořil jste o lobování zde v Evropském parlamentu. Mohu vám potvrdit, že mnohé zajišťovací fondy, lobbistické organizace a soukromé kapitálové fondy tu jsou každý den, každý večer, neustále. Ale domnívám se, že tato sněmovna musí trvat na tom, aby Komise - a to znamená vy - přišla před koncem roku s úplnou regulací; to je první odstavec, který se týká všech finančních hráčů.
<P>
(potlesk)
<SPEAKER ID="107" NAME="Klaus-Heiner Lehne">
zpravodaj. - (DE) Paní předsedající, dámy a pánové, transparentnost fondů je tak úžasná, že dobře financované ratingové agentury, ještě lépe placená předsednictva bank a mnohem skromněji dotované dozorčí úřady už nevědí, co se děje. Tak transparentní je situace! Skutečnost, že musíme jednat, je naprosto zjevná a nepotřebuje žádné další ospravedlňování.
<P>
Pane komisaři, hovořil jste o otázce týkající se krátkodobých prodejů. Nejde o to, zda krátkodobí investoři sami na konci ztratí. Jde o to, co uvedli do pohybu a o škodu, kterou to může způsobit. Jde o to, jaký dopad budou mít jejich kroky na ostatní. A právě proto regulátoři v mnoha zemích zareagovali.
<P>
Jak zde řekli různí poslanci, jde o obyčejné lidi, o důchodce, o daňové poplatníky. Musím znovu zdůraznit, že zestátňujeme ztráty, a to nemůže být správné.
<P>
Má zpráva, stejně jako zpráva pana Rasmussena, obsahuje množství velmi konkrétních návrhů. V mém případě se vztahují zejména k otázkám podnikového práva. Je poměrně snadné navrhnout a uvést v praxi opatření v těchto otázkách. V podstatě je třeba pouze doplnit stávající pravidla. Nejedná se ani v žádném smyslu slova o diskriminaci některých zajišťovacích fondů vůči jiným.
<P>
V současné situaci - a to nikdo nezpochybňuje - jsou v Evropě tyto alternativní finanční nástroje regulovány podle národních zákonů, ale v některých případech jsou regulovány velmi rozdílnými způsoby. Dává naprostý smysl začlenit je všechny do evropského finančního trhu a regulovat je jednotně. Žádat další odborné zprávy nyní, když už jsme o této záležitosti jednali, jak řekl pan Rasmussen, tři roky, když tato sněmovna už má odborné studie, když se Komise už touto záležitostí zabývá a když už jsme pořádali slyšení o ní, je podle mého názoru zbytečné a znamená pouze plýtvání časem. Skutečně zde existuje potřeba podniknout praktická opatření. Situace vyžaduje činy.
<P>
Dovolte mi ještě jednu poznámku týkající se vládních financí. Naprosto s vámi souhlasím. Potřebujeme vládní fondy a v dlouhodobém horizontu budeme potřebovat vládní fondy dalších zemí, zemí mimo EU, protože jinak bude pravděpodobně nemožné dlouhodobě financovat náklady na evropskou infrastrukturu. V této záležitosti rozhodně máte podporu i Výboru pro právní záležitosti, i když tato záležitost přímo nesouvisí s předmětem dnešní rozpravy. Iniciativy Komise v této oblasti jsme vždy podporovali a budeme v tom pokračovat.
<SPEAKER ID="108" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="996" NAME="Corina Creţu  " AFFILIATION="PSE">
písemně. - (RO) Skutečnost, že nedostatek transparence v oblasti zajišťovacích fondů a soukromých kapitálových fondů vedl k zažehnutí současné ekonomické krize, je neoddiskutovatelná. Byl jedním z faktorů, který kromě jiného vedl současné nemožnosti přesného ohodnocení bilance zadlužení a pohledávek mnohých finančních institucí. Tyto finanční instituce po léta plundrovaly hospodářství a prováděly agresivní převzetí, přičemž nebraly do úvahy nejen středně a dlouhodobé hospodářské důsledky, ale ani sociální dopady své činnosti. Vedeny vidinou krátkodobých zisků způsobily rozdělení a prodej celých podniků, narušily národní hospodářství a pohrávaly si s měnovými trhy za naprostého ignorování transparence a pravidel. Je jasné, že tyto fondy musejí podléhat regulaci a že musí být zaveden přiměřený stupeň transparentnosti. To je nezbytné nejen pro zajištění stability, zdraví a správného fungování finančních trhů, ale i pro snížení rizik, která ohrožují finanční trhy, jež se nacházejí v raném stadium vývoje, v rozvojových zemích, a proto jim schází stabilita. Tato krize dokázala, jak nebezpečné jsou důsledky laissez-faire přístupu a jak je důležité zajistit transparentnost finančních činností v budoucnu.
<SPEAKER ID="109" NAME="Daniel Dăianu" AFFILIATION="ALDE">
písemně. - (RO) Chválím zpravodaje za výdrž, s jakou sledoval téma zprávy přes houževnatý odpor různých zainteresovaných stran. Prohlubující se finanční krize má strukturální příčiny spojené s nadměrnou expanzí finančních transakcí v minulém desetiletí, která byla založená na chybném procesu sekuritizace, lehkomyslném hazardování, ztrátě pracovitosti a nedostatečném porozumění systémovému nebezpečí. Potíž zejména se zajišťovacími fondy je, že přispívají k rostoucím systémovým rizikům. Tvrzení, že v sázce jsou peníze investorů, je jen malou částí celého příběhu. Velká úroveň pákového efektu a zaměření na krátkodobé zisky podporují nepřiměřené chování. Ale ještě horší je, že spekulativní povaha těchto operací způsobuje nestabilitu a může narušit finanční stabilitu, jak jasně ukázala současná krize. Dává smysl přivést činnost zajišťovacích fondů (a soukromých kapitálových fondů) do oblasti regulovaných finančních subjektů. Úroveň pákového efektu by neměla být bez omezení. Stejně tak by měly zajišťovací fondy poskytovat regulačním a dozorčím orgánům veškeré informace o svých transakcích.
