<CHAPTER ID="025">
Doporučení Komisi ve věci stížnosti 185/2005/ELB (krátké přednesení)
<SPEAKER ID="227" NAME="Předsedající">
Dalším bodem je krátké přednesení zprávy Miguela Angela Martíneze Martíneze, jménem Petičního výboru, o zvláštní zprávě evropského veřejného ochránce práv navazující na jeho návrh doporučení Evropské komisi ohledně stížnosti 185/2005/ELB.
<SPEAKER ID="228" NAME="Miguel Angel Martínez Martínez">
zpravodaj. - (ES) Pane předsedající, paní komisařko, v roce 2005 externí tlumočník, který zjistil, že po dosažení věku 65 let jej Evropská komise již nenajímá, předložil stížnost evropskému veřejnému ochránci práv pro údajnou diskriminaci na základě věku za porušení Listiny základních práv.
<P>
Nejedná se o novou záležitost: již před lety Komise a Parlament rozhodly, že si nebudou najímat externí tlumočníky, již překročí hranici důchodového věku jejich vlastních zaměstnanců.
<P>
Tlumočníci, kterých se toto rozhodnutí týkalo, tuto věc předložili Soudnímu dvoru a v první instanci vyhráli, avšak v odvolacím řízení Soudní dvůr rozhodl proti nim, přestože tomu tak bylo kvůli formálním nedostatkům, a nikoli podstatě samotné.
<P>
Evropský veřejný ochránce práv vzal v potaz předcházející případy a rozsudky, provedl pečlivý rozbor této stížnosti a dospěl k závěru, že to skutečně dokazuje diskriminaci a porušení Listiny základních práv; doporučil proto, aby Komise tento předpis změnila v souladu s opatřeními, která již podnikl Parlament na základě rozsudku Soudu prvního stupně.
<P>
Komise doporučení veřejného ochránce práv nevzala na vědomí, což veřejného ochránce práv přimělo k tomu, aby požádal o podporu Parlament, jenž tento případ postoupil Petičnímu výboru. Petiční výbor měl tři důvody proto, aby veřejného ochránce podpořil prostřednictvím usnesení, jež výbor jednomyslně přijal.
<P>
Zaprvé, aby byl v souladu s postojem Parlamentu samotného, který v případě, že to bylo vhodné či nutné, najímal externí tlumočníky starší 65 let.
<P>
Zadruhé, kvůli své povinnosti veřejného ochránce práv podpořit. Parlament veřejného ochránce práv někdy považuje za problémovou instituci, která je však pro náš právní systém velice důležitá.
<P>
Zatřetí, byli jsme toho názoru, že je důležité Evropské komisi připomenout, že nestojí nad jinými orgány Společenství, zejména těmi, jež jsou odpovědné za kontrolu její práce a dohled na ni.
<P>
A tak jsme zde na plenárním zasedání a předkládáme usnesení, jež bylo v Petičním výboru jednomyslně přijato, jak jsem uvedl, a v němž se po Komisi požaduje, aby doporučení evropského veřejného ochránce práv uplatnila; rovněž znovu opakujeme, že veřejný ochránce práv, stejně jako Parlament samotný, stojí nad právní službou Komise, což je důležité oddělení, avšak pouze administrativní oddělení a nic více. Nic méně a nic více než to.
<P>
Musím se, pane předsedající a paní komisařko, přiznat k jistému znepokojení, protože prostřednictvím tohoto postupu jsme se vždy snažili dosáhnout porozumění, přesto zde však v tomto případě byl vyvíjen určitý tlak na to, aby se tato zpráva nedostala do pléna, a dokonce i teď některé poznámky naznačují, že postoj Parlamentu bude také ignorován. To je mimořádně překvapivé a nepramení to z řad komisařů samotných, ale spíše z řad některých vysoce postavených úředníků - je jich pouze několik, ale jsou to vysoce postavení úředníci - kteří jsou přesvědčeni, že jsou na rozdíl od poslanců Parlamentu stálými zaměstnanci, a dokonce se to týká i komisařů, již jsou zde z definice dočasnými zaměstnanci na krátkodobém základě.
<P>
Pane předsedající, paní komisařko, kolegové poslanci, znovu připomínáme své přání a vůli s Komisí spolupracovat a mít s ní vždy dobré vztahy a nezbývá nám nic jiného než chování, o němž jsem hovořil, odmítnout. Doufejme, že zítřejší hlasování bude odrazem toho, k čemu v Petičním výboru došlo: většinové či jednomyslné odhlasování podpory evropskému veřejnému ochránci práv a to, že Parlament Komisi vysvětlil, že vše je tak, jak má být, a že každý ví, kde je jeho místo.
<SPEAKER ID="229" NAME="Meglena Kuneva">
členka Komise. - Pane předsedající, nejprve bych chtěla zdůraznit, že Komise jednala v dobré víře a v rámci procesu přísně dodržovala veškeré příslušné právní předpisy. Nikdy jsme nevyhledávali konflikty s evropským veřejným ochráncem práv, a to platí ještě více pro Evropský parlament. Naše stanovisko bylo takové, že náš postoj evropský veřejný ochránce práv uzná.
<P>
Naším východiskem je, že v průběhu let se pracovní podmínky pomocných konferenčních tlumočníků stále více slaďovaly s předpisy služebního řádu. Od roku 2000 jsou externí tlumočníci vázáni na služební řád, poté, co Rada ministrů rozhodla, že mohou namísto vnitrostátních daní z příjmů pocházejících z Evropských orgánů platit daň Společenství.
<P>
A dále od roku 2004 se na ně vztahuje článek 90 pracovního řádu ostatních zaměstnanců Společenství a právě v souladu s ním se nyní označují jako pomocní konferenční tlumočníci. Věková hranice 65 let je na základě nedávného přijetí nového nařízení v tomto ohledu předpisem obsaženým ve služebním řádu, který zahrnuje veškeré kategorie zaměstnanců pracujících pro orgány, ať už se jedná o úředníky, dočasné, smluvní zaměstnance či pomocné pracovníky nebo také parlamentní asistenty. Tento předpis se na pomocné konferenční tlumočníky uplatňoval v Komisi, ale i Parlamentu v letech 2000 až 2004.
<P>
Na základě rozhodnutí Soudu prvního stupně z roku 2004, v němž se stanoví, že neprovádění náboru pomocných konferenčních tlumočníků starších 65 let představuje diskriminaci, orgány uplatňování tohoto předpisu pozastavily. Na základě odvolání proti tomuto rozhodnutí však Soud toto rozhodnutí prohlásil za neplatné. Následně se Komise vrátila ke svému někdejšímu postupu.
<P>
Vzhledem k tomu, že v této záležitosti již neexistuje rozhodnutí Soudu, naše interpretace je taková, že se uplatňuje předešlá linie a že Komise musí uplatňovat pravidla vyplývající z nařízení Rady z roku 2000 a přestat provádět nábor po překročení 65 let, stejně jako v případě jiných pracovníků.
<P>
Svoboda tlumočnických služeb orgánů provádět nábor pomocných konferenčních tlumočníků na základě jejich potřeb je základním kamenem efektivního poskytování služeb konferenčního tlumočení. Díky tomu je možné většinu pravidelné a předvídatelné poptávky pokrýt tlumočníky, jež jsou zaměstnanci, zatímco proměnlivá poptávka a situace při nejvyšším vytížení jsou zajišťovány na základě náboru pomocných konferenčních tlumočníků.
<P>
Tento ozkoušený a prověřený systém orgánům umožňuje uspokojit požadavky na tlumočení na základě poptávky včetně toho, že jsme byli úspěšní při posledním rozšíření a zároveň máme náklady pod přísnou kontrolou. Tímto přístupem se rovněž podporuje aktivní politika školení mladých konferenčních tlumočníků.
<P>
Na závěr bych chtěla říci, že vítám velmi pozitivní styky Parlamentu s Komisí v této záležitosti a především bych chtěla poděkovat panu místopředsedovi Martínezovi Martínezovi za jeho cenné kontakty s mým kolegou Orbanem v předešlé fázi.
<SPEAKER ID="230" NAME="Miguel Angel Martínez Martínez">
zpravodaj. - (ES) Pane předsedající, protože jsem předtím promeškal jednu minutu, chtěl bych odpovědět paní komisařce Kunevové, která si je vědoma mého přátelství a náklonnosti k ní, ale také k panu Orbanovi. Paní komisařka se však vůbec nezmínila o doporučení evropského veřejného ochránce práv. Jinými slovy, evropský veřejný ochránce práv, jenž všechny argumenty paní komisařky zná, vydal konkrétní doporučení a Komise očividně ignoruje všechna jeho hlediska.
<P>
Paní Kunevovou ani nežádám, aby mi na to osobně odpověděla, protože ona evidentně nemá informace, ale veškeré informace, jež mi poskytla, korespondují s tím, co již víme, a s tím, co ví i veřejný ochránce práv, a přesto nám doposud neřekla, zda Komise - bez ohledu na všechny tyto skutečnosti a s vědomím, že evropský veřejný ochránce práv, který je s tímto případem obeznámen, doporučuje, aby se tento předpis změnil - bude jednat na základě požadavku evropského veřejného ochránce práv a doporučení Parlamentu s ním spojeného.
<SPEAKER ID="231" NAME="Meglena Kuneva">
členka Komise. - Pane předsedající, v této fázi vám mohu říct jen jedno, a to že podám zprávu komisaři Orbanovi a zajistím, že na tento bod dostanete náležitou odpověď. Vaše připomínky a poslední objasnění, o které jste požádali, budeme samozřejmě brát velmi vážně.
<SPEAKER ID="232" NAME="Předsedající">
Děkuji vám, paní komisařko, děkuji vám, kolegové. Děkuji všem pracovníkům a děkuji všem tlumočníkům, bez ohledu na jejich věk.
<P>
Rozprava je ukončena. Hlasování se bude konat zítra (v úterý 5. května 2009).
