<CHAPTER ID="011-01">
1. Zatčení čínského disidenta Chu Ťie (rozprava) 
<SPEAKER ID="162" NAME="Předsedající">
- Dalším bodem je rozprava o pěti návrzích usnesení o zatčení čínského disidenta Chu Ťie.
<SPEAKER ID="163" NAME="Milan Horáček">
autor. - (DE) Vážená paní předsedající, naše skupina nominovala Chu Ťie a jeho manželku, Ceng Ťin-jen, na Sacharovovu cenu. Protože jsou oba v domácím vězení, použili webovou kameru k účasti na slyšení v Evropském parlamentu o situaci v oblasti lidských práv v Číně. Nové zatčení Chu Ťie slouží jen jako důkaz něčeho, před čím sám varoval. Přeje si Čína svým jednáním vyjádřit pohrdání stanoviskem Evropského parlamentu?
<P>
Lidská práva musejí být pevnou součástí všech vztahů mezi EU a Čínou. My musíme také postupovat jednotným a konzistentním způsobem a neměli bychom jednoduše obětovat naše hodnoty na oltář dobrých hospodářských vztahů.
<P>
Vyzýváme proto Radu a Komisi, aby nejen zaujaly stanovisko k situaci Chu Ťie, ale aby využily příštího summitu Evropské unie a Číny k vyjádření požadavku na dodržování lidských práv.
<P>
Čína musí ukončit systematické zastrašování aktivistů bojujících za lidská práva. Nezmění-li Čína své chování, budeme se muset znovu zabývat otázkou naší účasti na olympijských hrách. Kromě toho, příští zimní olympijské hry se mají konat v Rusku a také Rusko je zemí, kde dodržování lidských práv nemá tradici.
<P>
(Potlesk)
<SPEAKER ID="164" NAME="Erik Meijer">
autor. - (NL) Vážená paní předsedající, problém lidských práv v Číně se vždy objevuje v těchto rozpravách k naléhavým tématům s náležitým opodstatněním. Hospodářský růst a rostoucí mezinárodní význam Číny dosud nevyústily v žádný patrný rozdíl v přístupu Číny k občanským svobodám, ve zneužívání moci ze strany úřadů, v poskytování prostoru opozici a nezávislosti soudnictví.
<P>
V Číně jsou stále ukládány vysoké tresty, často i trest smrti. Čína není jedinou zemí, která odsuzuje lidi k smrti a popravuje, ale je v tomto oboru bezpochyby mistrem. Jediným pokrokem, kterého bylo v tomto směru dosaženo, je, že se nyní více dbá na prokázání pachatelovy viny před vykonáním rozsudku smrti, takže je zabíjeno méně lidí, jejichž nevina později vyjde najevo.
<P>
Mezitím se však do značné míry odvrátila mezinárodní pozornost, která se upírala na tři velká dramata v Číně. Krvavé lázni na náměstí Tiananmen v roce 1989, pronásledování stoupenců hnutí Falun Gong a změnám ve složení obyvatelstva Tibetu a východního Turkestánu je věnováno stále méně pozornosti.
<P>
Veškerá pozornost se nyní upírá na hospodářský růst, příležitosti k vývozu do Číny, možnosti levného dovozu z Číny, rostoucí úlohu Číny v Africe a nadcházející olympijské hry v Číně. Za těchto okolností se tlak na zlepšování situace v oblasti lidských práv v Číně zmenšuje. Olympijské hry se staly důvodem ke zbourání obytných oblastí a vyhnání jejich obyvatel. Čínští velvyslanci tvrdí, že kritikou těchto opatření ze zahraničí je pošpiňována národní čest Číňanů.
<P>
Nadcházející olympijské hry mohly být dobrou příležitostí ke zlepšení. Jak se ale v tuto chvíli zdá, budou dobrou příležitostí k rozvoji cestovního ruchu a k dokončení velkých veřejných zakázek na stavební práce, ale v ničem nepřispějí ke zlepšení situace v oblasti lidských práv. V Nizozemsku se nyní rozšiřuje diskuse o možnosti bojkotu těchto olympijských her.
<P>
Usnesení týkající se jednoho uvězněného aktivisty za lidská práva, Chu Ťie, je nezbytná, ale nedostatečná. Nejdůležitějším faktorem ve vztazích mezi Evropou a Čínou by neměl být vlastní ekonomický zájem, ale společná obava o osud lidských práv v Číně.
<SPEAKER ID="165" NAME="Marcin Libicki">
autor. - (PL) Souhlasím s panem Meyerem, který právě řekl, že bychom měli bojkotovat olympijské hry z důvodu pronásledování, kterému jsou obyvatelé Číny vystavováni. Nejsou to ale jen Číňané, kteří jsou v této zemi nepřetržitě perzekuováni. Otázka pronásledování Tibeťanů a jiných národnostních menšin byla v této sněmovně často projednávána. Dnes hovoříme o protiprávním zadržování a pronásledování aktivisty bojujícího za svobodu v Číně, jmenovitě politika Chu Ťie. Jeho manželka a rodina sdílejí jeho osud.
<P>
Dámy a pánové, pamatuji si na bojkot olympijských her, které se před několika desetiletími konaly v Sovětském svazu. Tento krok přispěl k pozdějšímu pádu komunistického režimu. Nemůžeme se nyní nechat oslnit hospodářským úspěchem Číny. K takovému úspěchu můžeme Číně blahopřát, ale nesmíme zavírat oči nad pronásledováním tak vysokého počtu lidí a porušováním jejich základních práv. Jak jsem již uvedl, pronásledováni nejsou pouze Číňané, ale i obyvatelé oblastí, které se také nazývají Čínou. Ostatně Tibet, o jehož situaci se v této sněmovně opakovaně hovořilo, není Čína. Vyzývám k bojkotu olympijských her.
<SPEAKER ID="166" NAME="Thomas Mann">
autor. - (DE) Vážená paní předsedající, sedm měsíců před zahájením olympijských her dává Čína najevo, jak málo jí záleží na lidských právech. Naděje, že by rozhodnutí Mezinárodního olympijského výboru mohlo zlepšit situaci v Říši středu, je jen iluzí.
<P>
V říjnu a listopadu 2007 státní bezpečnostní služby unesly a týraly advokáty Kao Čišenga a Li Chepchinga. Na konci prosince uvěznily aktivistu za lidská práva a "kyberdisidenta" Chu Ťie na základě obvinění z podněcování k rozvracení státní moci.
<P>
Dne 10. října se Chu Ťie zúčastnil tiskové konference o lidských právech, která se konala v Evropském parlamentu v Bruselu. Spojil se s námi v živém telefonátu z Číny. Musíme mu poděkovat za jeho statečný čin. V loňském roce byli Chu Ťia a jeho manželka Ceng Ťin-jen nominováni Evropským parlamentem na Sacharovovu cenu. Na svém internetovém blogu podává zprávy o politických vězních a o obětech záborů půdy pro účely nadcházející olympiády.
<P>
Ve svém dopise poděkoval kancléřce Angele Merkelové za přijetí dalajlamy. To bylo pro oficiální Čínu jednoznačně příliš. V otevřeném dopise požadovalo 57 čínských intelektuálů propuštění Chu Ťie. Náš předseda, Hans-Gert Pöttering, tuto iniciativu podpořil. Zatýkání aktivistů za lidská práva, zejména kvůli jejich kontaktu s Evropským parlamentem není nic jiného, než políček přímo do tváře EU. Musíme využít všechny dostupné diplomatické prostředky, abychom zajistili okamžité propuštění Chu Ťie.
<P>
Čína slibuje světu nejlepší olympijské hry, které se kdy konaly. Cenou za olympiádu by ale neměla být cenzura nebo pohrdání právním státem.
<SPEAKER ID="167" NAME="Filip Kaczmarek">
, jménem skupiny PPE-DE. - (PL) Vážená paní předsedající, když bylo v roce 2001 rozhodnuto, že se v Pekingu budou konat olympijské hry, mnozí z nás věřili, že navzdory svému kontroverznímu charakteru může toto rozhodnutí vyvolat v Číně pozitivní politické změny. Měli jsme pocit, že přiměje hostitelskou zemi k zastavení rozsáhlého porušování lidských práv a k rozšíření rámce základních svobod na jejím území. Souhlasím s panem Mannem, že sedm měsíců před zahájením olympijských her se všechny tyto naděje ukázaly jako marné. Opak je pravdou: vláda teroru v Číně je ještě intenzivnější.
<P>
Zastánci lidských práv, jako je Chu Ťia a jeho manželka, jsou zavíráni do vězení a protiprávně drženi bez řádného soudu na neznámých místech, týráni, terorizováni a je jim upíráno právo na obhajobu. Čínské úřady do světa vysílají jiný signál, čímž přiznávají, že jejich země není demokratická ani otevřená. Čínský olympijský výbor zároveň rozhodl, že hlavním heslem her bude "jeden svět, jeden sen". Trvají na tom, že tímto snem se rozumí společná touha po rozkvětu a životu v míru. Člověku zůstává rozum stát nad tím, jaký mír mají Číňané na mysli a zda vůbec chápou, o čem olympijské hry jsou.
<SPEAKER ID="168" NAME="Józef Pinior">
jménem skupiny PSE. - Vážená paní předsedající, čínský aktivista Chu Ťia byl zatčen druhý den po vánočních svátcích odpoledne ve svém bytě. Je to velmi smutná zpráva, zvláště proto, že Čína, velká země, velká globální velmoc v současném světě, je organizátorem letošních olympijských her.
<P>
Evropský parlament a celá Evropská unie musí zdůrazňovat, že Čína je povinna vysvětlit šest hlavních otázek souvisejících s dodržováním lidských práv na jejím území: svou neschopnost nebo neochotu plně uplatňovat nové předpisy umožňující větší svobodu tisku; své povrchní závazky na podporu základů právního státu, omezenou podporu mezinárodnímu úsilí o zajištění ochrany civilních osob v súdánském Dárfúru, omezenou podporu mezinárodnímu úsilí o prosazení lidských práv v Barmě, absenci transparentnosti v oblasti čínské pomoci nezákonným vládám, a především propustit z vězení všechny politické vězně v Číně.
<SPEAKER ID="169" NAME="Ewa Tomaszewska">
jménem skupiny UEN. - (PL) Paní předsedající, Chu Ťia a Ceng Ťin-jan jsou pro nás symbolem boje za svobodu projevu a lidská práva v Číně. Oba manželé byli nominováni touto sněmovnou za svou činnost na Sacharovovu cenu, zatímco ve vlastní zemi jsou za stejnou činnost vystaveni represím. Chu Ťia byl zatčen 2. ledna.
<P>
V 80.letech v Polsku, po vyhlášení výjimečného stavu, sloužila transparentnost jako ochrana před nejdrastičtějšími formami represe. Tisk a rozhlasové stanice na druhé straně železné opony oznamovaly jména uvězněných osob, což nám dodávalo naději, že budeme v bezpečí. Já sama vím, co znamenala pomoc ze zahraničí poskytovaná lidmi, kterým nebyl náš osud lhostejný. Proto je pro mě nyní velmi důležité, aby v Číně byl slyšet náš hlas, hlas Evropského parlamentu, hlas stovek poslanců z různých evropských zemí. Čínské úřady musejí slyšet naši výzvu a zastavit represe vůči aktivistům, jako je Chu Ťia a mnoho dalších obětí persekucí.
<SPEAKER ID="170" NAME="Raül Romeva i Rueda">
jménem skupiny Verts/ALE. - (ES) Pane předsedající, olympijské hry by měly být vnímány čínskými úřady a zbytkem světa jako šance pro Čínu na změnu své mezinárodní image, která je obzvláště poškozována nepřetržitým porušováním lidských práv, jímž trpí velmi rozdílné skupiny osob, z velmi rozdílných důvodů.
<P>
Zatčení Chu Ťia a mnoha dalších je důkazem, že Čína se této příležitosti nechopila tak, jak by měla. Slouží také znovu jako memento pro ty, kteří v Číně spatřovali zemi, která je připravená a dostatečně nepředpojatá, aby mohla uspořádat mezinárodní akci domněle propagující solidaritu, jako jsou olympijské hry.
<P>
Čína má stále ještě čas svou image změnit, ale aby se tak stalo, musela by nejprve brát vážněji svobodu projevu a svobodu sdružování, a skoncovat se svou posedlostí zatýkáním, trestáním a odsuzováním čínských mužů a žen obviněných z trestného činu, který je prokazatelný stejně těžko jako podněcování k rozvracení státní moci.
<SPEAKER ID="171" NAME="Kathy Sinnott">
jménem skupiny IND/DEM. - Paní předsedající, každá olympiáda obrací naši pozornost k otázce zachování lidské důstojnosti, která je zakotvena v olympijské chartě. A budou to zvláště olympijské hry 2008 v Pekingu, které budou naši pozornost obracet k otázce zachování - nebo porušování - lidské důstojnosti v Číně. Doufejme, že díky olympijským hrám bude čínská vláda pod tlakem a rozmyslí si podobné akce, jako bylo zatčení Chu Ťie. Je to příležitost pro tuto zemi zlepšit si špatnou pověst v této oblasti.
<P>
Místo toho se ale zdá, že čínská vláda je rozhodnuta zamést porušování lidských práv pod koberec, což dává najevo zatýkáním aktivistů a osob protestujících proti této politice. Znepokojení vyvolává nákup nejmodernějšího bezpečnostního zařízení ze západu, které čínské úřady očividně hodlají použít ke zpřísnění bezpečnostních opatření během olympijských her. Mé znepokojení je dvojí. Obávám se, že uvedené bezpečnostní zařízení bude použito proti čínským obyvatelům nejen v létě, ale že bude nadále zneužíváno i po skončení her. Buďto olympijských her využijeme k podpoře lidských práv nebo je budeme bojkotovat, ale rozhodně nesmíme dopustit oslavy Číny, pokud na jejím území budou nadále zjevným způsobem pošlapávána lidská práva.
<SPEAKER ID="172" NAME="Desislav Chukolov" AFFILIATION="NI">
(BG) Vážení kolegové, během 20. století padly miliony životů na celém světě za oběť komunismu. S politováním musím konstatovat, že tato nesmírně zhoubná, misantropická a téměř protikřesťanská ideologie si vybírá své oběti dodnes a dodnes má své představitele. Dokonce i zde v této sněmovně. Pro ilustraci a jasnější pochopení uvedu příklad.
<P>
Chu Ťia je v současné době v domácím vězení v Číně, protože tam žije dostatečné množství lidí, kteří si myslí, že je nositelem jejich názorů. Proto je pro čínský režim nebezpečný. Zde, v Evropském parlamentu sedí, zaplať bůh, dostatečný počet poslanců, kteří byli zvoleni miliony občanů proto, aby zastupovali jejich názory, i přesto, že v rámci pravomocí, kterými Evropská unie disponuje, a které mnozí přirovnávají k "pyramidě", existují určité priority, k nimž kupříkladu nepatří referendum o Lisabonské smlouvě.
<P>
Proto jsme my poslanci stejně nebezpeční, jako je Chu Ťia pro čínský režim. Nehrozí nám sice domácí vězení, i když pan Pöttering by jako čestný a upřímný muž musel přiznat, že by až tak daleko mohl zajít. Já ho ale mohu uklidnit, čestné zastupování našich voličů je důležitější než taková vyhlídka. Děkuji.
<SPEAKER ID="173" NAME="Tunne Kelam" AFFILIATION="PPE-DE">
Paní předsedající, případ pana Chu Ťie a jeho manželky bohužel není ojedinělý.
<P>
Aby čínská vláda získala výsadu pořádat letošní olympijské hry v Pekingu, přijala dodatečné závazky ke splnění mezinárodně uznávaných standardů v oblasti lidských práv. V rozporu s uvedeným očekáváním Peking považuje olympijské hry za příležitost k odůvodnění narůstajících represí proti aktivistům za lidská práva. Takže systematickým porušováním svých vlastních závazků čínská vláda prokazuje, že nemá v úmyslu respektovat ani základní hodnoty olympijské tradice. Naopak, je na nejlepší cestě ke ztrátě hodnověrnosti.
<P>
Demokratické státy proto nemohou omezovat své reakce na pouhé stížnosti. Pokud čínské úřady neprovedou věrohodné změny situace, pak budou demokratičtí účastníci olympijských her riskovat svou vlastní hodnověrnost s ohledem na hodnoty, které zastávají.
<SPEAKER ID="174" NAME="Lidia Joanna Geringer de Oedenberg" AFFILIATION="PSE">
(PL) Paní předsedající, v roce 2001 místopředseda pekingského organizačního výboru her XXIX. olympiády Liou Ťing-min prohlásil, že udělení pořadatelství olympijských her Pekingu pomůže podpořit rozvoj lidských práv v Číně. V posledních měsících ale čínské úřady porušují svobodu projevu častěji než obvykle. Uplatňují také represe proti novinářům a aktivistům. Zatčení Chu Ťie, vedoucího aktivisty za lidská práva, který byl v roce 2007 nominován na Sacharovovu cenu, hluboce zasáhlo veřejné mínění. Chu Ťia byl zatčen pod záminkou, že podněcoval ostatní ke svržení národní vlády. Je mu stále upíráno právo na obhájce a na lékařskou péči.
<P>
Čína musí být donucena k plnění mezinárodních standardů v oblasti lidských práv a k dodržování těchto práv. Musí také skoncovat se zneužíváním olympijských her k omluvě protiprávního zadržování novinářů a disidentů. Měli bychom čínským úřadům stále připomínat základní myšlenku olympijského hnutí, tj. propojení sportu s vizí mírové společnosti a se zachováním lidské důstojnosti. Zároveň bychom měli vyzvat k okamžitému propuštění Chu Ťie a všech dalších aktivistů zadržovaných bez soudu, aby se mohli vrátit ke svým rodinám a aby se jim dostalo základní lékařské péče.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Paní předsedající, jen jsem se chtěl zeptat, zda tu také funguje postup zvednuté ruky, a pokud ano, chtěl jsem jen krátce říci, že i když v Číně nemůžete odhalit žádné zjevné znaky fungování kontrolního systému, přesto funguje. Obyvatelé se cítí silně utlačováni tyranským režimem, který na ně systém uvalil. Jsme přesvědčeni, jak už tady jiní kolegové přede mnou řekli, že naším úkolem je o této situaci informovat zbytek světa. To je jediná zbraň, kterou máme k dispozici. Můžeme si vážit ekonomického rozvoje Číny, ale stěží nalezneme jinde na světě zemi, kde jsou lidé tak prostoupeni strachem a autocensurou. Proto si nesmírně vážím těch statečných obyvatelů Číny, kteří riskují svá zaměstnání, svou svobodu a samotné životy proto, aby upozornili na tuto situaci. Je naší morální povinností se postavit na jejich stranu. Jiné řešení nemáme, jiná alternativa neexistuje.
<SPEAKER ID="176" NAME="Ryszard Czarnecki" AFFILIATION="UEN">
(PL) Paní předsedající, ještě bych rád k poznámkám svého kolegy poslance z Polska připojil dotaz na paní komisařku Kunevovou a využil tak její přítomnosti zde ve sněmovně. Je skutečně možné na pozadí událostí několika uplynulých let prohlásit, že se v Čínské lidové republice opravdu zlepšuje situace v oblasti dodržování lidských práv? Znamená to tedy, že díky olympijským hrám, které se mají letos v červenci konat v Pekingu, se mohou čínští disidenti nyní cítit bezpečněji, a že vztahy s Tchaj-wanem nyní fungují na mnohem civilizovanějším základě? Zlepšila se v posledních dvou nebo třech letech dostupnost internetu? Byl bych paní komisařce vděčen za její odpověď. Ostatně, Bible nám říká: "Ptej se a bude ti odpovězeno".
<SPEAKER ID="177" NAME="Meglena Kuneva">
členka Komise. - - Vážená paní předsedající, před pouhým měsícem zde v této sněmovně má kolegyně, komisařka Ferrero-Waldnerová, vyjádřila hluboké znepokojení nad nepřetržitým a systematickým útlakem obránců lidských práv v Číně. Komise byla proto o to více znepokojena, když se dozvěděla o svévolném zatčení pana Chu Ťie, a má ještě v živé paměti, že byl v minulosti za svou činnost v oblasti lidských práv opakovaně mučen a týrán.
<P>
Jsme rovněž znepokojeni obavami o zdraví pana Chu Ťie. Trpí žloutenkou typu B a denně musí brát léky. Nemáme zprávy, zda má zaručen denní přístup k lékům, které potřebuje, a zda se během svého zadržování v pekingském zadržovacím středisku v Toukečuangu může spoléhat na lékařskou péči.
<P>
Podle názoru Komise ukládá zadržování pana Chu Ťie Evropské unii povinnost zaujmout pevné stanovisko na základě jasného úsudku, že k zatčení došlo v důsledku svobodného a čestného vyjádření pana Chu Ťie o útlaku obránců lidských práv, a to prostřednictvím telefonického spojení s účastníky zasedání podvýboru Evropského parlamentu pro lidská práva v listopadu 2007.
<P>
Tento případ nápadně připomíná osud Cchao Tunga, autora petice na záchranu hnutí Falun Gong, který byl zatčen, a je stále vězněn, poté, co se v květnu 2006 setkal v Pekingu s místopředsedou Evropského parlamentu. Zadržování pana Chu Ťie vyžaduje reakci EU, která je mezinárodním ochráncem bojovníků za lidská práva. EU trojka včera předala čínským úřadům diplomatickou demarši požadující jeho okamžité propuštění. Upřímně doufáme, že čínské orgány pochopí, že otázka obránců lidských práv má významný dopad na postavení Číny u evropské veřejnosti, a že budou podle toho jednat.
<P>
Ráda bych znovu tuto sněmovnu ujistila, že EU bude důkladně monitorovat vývoj případu pana Chu Ťie.
<P>
Komise by ráda využila této příležitosti a opětovně vybídla čínskou vládu, aby umožnila projevy všech forem názorů. Tento důležitý faktor ovlivňuje utváření celkového názoru na Čínu v očích mezinárodní veřejnosti, zejména v tomto roce, kdy se Čínu upírá pozornost celého světa z důvodu příprav na olympijské hry. Jsme přesvědčeni, že poskytnutím práva na svobodu projevu lze dosáhnout mnohem stabilnější situace ve společnosti.
<P>
Dovolte mi na závěr uvést, že Komise zintenzívní své úsilí o zlepšení celkové situace v oblasti lidských práv v Číně. V této souvislosti budeme i nadále plnit pomocnou úlohu v rámci trojky při přípravách dialogu a semináře o lidských právech mezi EU a Čínou s cílem zajistit větší orientaci na cíl v průběhu diskusí.
<P>
Navzdory pomalému pokroku v oblasti lidských práv v Číně jsme pevně přesvědčeni, že dialog mezi EU a Čínou o lidských právech zůstává i nadále jedním z nejúčinnějších pokusů o začlenění Číny do otevřených a podrobných diskusí, jejichž cílem je dosáhnout reforem v oblasti lidských práv v této zemi.
<SPEAKER ID="178" NAME="Předsedající">
Rozprava je ukončena.
<P>
Hlasování se uskuteční na konci rozpravy.
