<CHAPTER ID="012-02">
2. Guantánamo: hrozící rozhodnutí o trestu smrti (rozprava) 
<SPEAKER ID="223" NAME="Předsedající">
Dalším bodem je rozprava o šesti návrzích usnesení o Guantánamu: hrozícím rozhodnutí o trestu smrti.
<SPEAKER ID="224" NAME="Charles Tannock">
autor. - Pane předsedající, skupina ECR je přesvědčena, že trest smrti je pro každého poslance EP věcí osobního přesvědčení, a přestože uznáváme společné stanovisko EU, která nesouhlasí s trestem smrti za všech okolností, faktem zůstává, že miliony evropských občanů, našich voličů, jsou stále pro trest smrti.
<P>
Toto usnesení se navíc týká možného trestu smrti pro některé z nejnebezpečnějších teroristů na světě, kteří si nic nedělali ze spiknutí a naplánování vraždy tisíců nevinných lidí. Při čtení tohoto usnesení jsem samozřejmě myslel na své voliče, kteří byli před šesti lety v Londýně nelítostně vyhozeni do vzduchu teroristy inspirovanými Al-Kájdou. Boj proti celosvětovému islámskému terorismu je asymetrickou válkou s nepředvídatelnými výsledky a s nebývalými důsledky, jíž se nyní musí věnovat v celosvětovém měřítku nová judikatura.
<P>
Vazební tábor v zátoce Guantánamo je odrazem této tragické situace. Odráží i skutečnost, že Spojené státy nesou nepoměrnou část břemene celosvětové války s násilím. Všechna taková soudní řízení vedená orgány USA, což je ostatně země demokratická sdílející naše společné hodnoty, musí být samozřejmě vedena spravedlivě se všemi bezpečnostními zárukami řádného řízení a v ideálním případě před občanským soudem.
<SPEAKER ID="225" NAME="Ana Gomes">
autorka. - Pane předsedající, Evropa se oprávněně staví proti trestu smrti. Měl by být zrušen a EU, zejména vysoká představitelka a následující polské předsednictví a všechny členské státy musí rozhodně žádat, aby USA vyloučilo trest smrti jako jeden z možných trestů pro vězně z Guantánama v prvním soudním řízení před vojenským tribunálem. Případ saudského občana Abd al-Rahima al-Našírího se musí stát normou.
<P>
Umístit ho na celu smrti by bylo nejen hanbou pro pověst USA jako ochránce lidských práv, ale v boji proti terorismu by to mohlo být naprosto kontraproduktivní. Prezident Obama se zavázal zrušit šokující odkaz prezidenta Bushe, který v zájmu národní bezpečnosti nedbá na mezinárodní právo. Prezident Obama teď musí ještě dodržet svůj slib a zavřít Guantánamo, což je oblast, v níž by mu členské státy EU mohly a měly poskytnout větší pomoc. Měl by mu ale pomoci i Kongres, který by ho měl přesvědčit, aby zvrátil své rozhodnutí o obnovení systému vojenského tribunálu, neboť ten nenabízí žádnou záruku spravedlivého soudního řízení. Musí zvrátit i rozhodnutí o zadržování vězňů, proti nimž nebylo vzneseno žádné obvinění, na časově neomezenou dobu.
<P>
EU v tom musí mít naprosto jasno: obvinit je nebo je propustit. Pan Abd al-Rahim al-Našírí je již devět let v americké vazbě a stěžuje si, že byl tajně zadržován CIA ve vazebním středisku v Polsku. Nadcházející předsednictví Polska proto nese zvláštní zodpovědnost za spravedlnost pro muže, který byl obětí mučení, nezákonného zadržování a nyní čelí nespravedlivému soudnímu řízení před vojenským tribunálem. Nastal čas napravit reputaci Spojených států, ale i Evropy.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="226" NAME="Filip Kaczmarek" AFFILIATION="PPE">
(PL) Pane předsedající, chtěl bych se zeptat: kde vzala paní Gomesová informaci o tajných vazebních střediscích v Polsku? Tato záležitost se v Polsku vyšetřuje a doposud neexistuje žádný důkaz, že by tato střediska existovala. Možná existovala, ale není o tom žádný důkaz. Zajímal by mě tedy zdroj těchto informací.
<SPEAKER ID="227" NAME="Ana Gomes">
autorka. - Pane předsedající, tento Parlament prováděl šetření takzvaného programu vydávání a zaměřil se na Polsko a na dvě další země, mimo jiné Rumunsko, u nichž existovalo nařčení, že se v nich nacházejí tajné věznice. Nyní víme, že se něco našlo v Litvě, a bylo tam zahájeno parlamentní vyšetřování.
<P>
Od nadcházejícího polského předsednictví neočekáváme nic menšího, než řádné vyšetřování a zjištění pravdy o těchto závažných nařčeních.
<SPEAKER ID="228" NAME="Marie-Christine Vergiat">
autorka. - (FR) Pane předsedající, skupina konfederace Evropské sjednocené levice a Severské zelené levice se rozhodla nepřipojit se k tomuto usnesení o Guantánamu. Neodsuzujeme jeho podstatu, ale zdá se nám velmi slabé. Já osobně lituji, jakým způsobem jsme pracovali na přípravě tohoto usnesení.
<P>
S jakou opatrností se vyjadřujeme k porušování lidských práv zemí, která o sobě prohlašuje, že je největší demokracií na světě, která má stále trest smrti a u níž Guantánamo před celým světem ilustruje porušování lidských práv a mezinárodního práva, které se děje ve jménu boje proti terorismu.
<P>
Lidé jsou na této části kubánského území zadržováni i téměř deset let jen proto, aby se vyhnuli pravidlům spravedlnosti v USA, i když proti některým z nich neexistují žádné důkazy. U těchto lidí jde o svévolné zadržování. A co je ještě horší, někteří jsou mučeni, a to i na evropské půdě - v Rumunsku, v Litvě a v Polsku. O tom se ovšem nesmí mluvit. Celému světu umíme kázat o lidských právech, ale nejsme schopni je prosadit na svém vlastním území.
<P>
Nesmíme o tom dokonce hovořit ani dnes v tomto usnesení! Je mi to upřímně líto a nemyslím si, že takto podpoříme dodržování lidských práv ve světě.
<P>
Ano, je důležité zabránit odsouzení pana Abd al-Rahima al-Našírího a mnoha dalších k smrti, ale v tomto ohledu jsme mohli daleko ostřeji odsoudit stanovisko Spojených států a mohli jsme přinejmenším vyjádřit politování nad změnou postoje prezidenta Obamy, zejména pokud jde o vojenské tribunály.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="229" NAME="Cristian Dan Preda">
autor. - (RO) Pane předsedající, mám otázku na paní Vergiatovou a je mi líto, že jsem se nemohl zeptat i paní Gomesové. Pokud jde o tato nepodložená tvrzení o Rumunsku, stejně jako paní Gomesová hovořila o Polsku, myslí si paní Vergiatová, že pomohou případu pana al-Našírího? Jak nám odkazy na tato nepodložená tvrzení pomohou nalézt prostředky, jimiž budeme moci zabránit trestu smrti? Nebo se naše usnesení nějak netýká trestu smrti, ale těchto nepodložených tvrzení?
<SPEAKER ID="230" NAME="Marie-Christine Vergiat">
autorka. - (FR) Pane Predo, byli jsme společně na stejném zasedání, ale nesdílíme společně koncepci těchto čtvrtečních odpoledních zasedání. Jsem proti tomu, aby byl na lidská práva uplatňován dvojí metr. U některých zemí to přeháníme, vyslovujeme paušalizující stanoviska a u jiných bereme svévolně v úvahu jen některé konkrétní situace. Zasedání, na němž se připravovalo toto usnesení, bylo z tohoto hlediska fraškou, a proto jsem z něj odešla.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="231" NAME="Charles Tannock" AFFILIATION="ECR">
Pane předsedající, chtěl bych se zeptat paní Vergiatové, zda je pravda, že se její zášť obrací proti Spojeným státům v jejich boji proti terorismu, místo proti trestu smrti. Nikdy jsem neslyšel, že by její skupina odsoudila popravy lidí v takových zemích, jako je Kuba, nebo případně Čína, kde je taková praxe bohužel běžná.
<SPEAKER ID="232" NAME="Marie-Christine Vergiat">
autorka. - (FR) Pane Tannocku, odkazuji vás na svá prohlášení ke Kubě. Řekla jsem, že odsuzuji porušování lidských práv kdekoli na světě, na Kubě, stejně jako jinde.
<P>
V tomto ohledu od vás nepotřebuji žádné poučování. Nebráním křesťany před muslimy. Bráním všechny lidi žijící na této planetě, aby mohli žít svobodně a v rovnosti - všichni!
<SPEAKER ID="233" NAME="Cristian Dan Preda" LANGUAGE="RO">
Pane předsedající, chtěl bych navrhnout, abychom se soustředili především na případ al-Našírí. Je možné, že Abd al-Rahimovi al-Našírímu uloží vojenský tribunál trest smrti. Chtěl bych vám připomenout, stejně jako to již udělal pan Tannock, že pan al-Našírí byl obviněn z velmi závažných trestných činů, včetně účasti na útocích proti americké letadlové lodi a ropnému tankeru MV Limburg. Na základě našeho zásadního odporu proti trestu smrti musíme žádat orgány USA, aby neudělovaly trest smrti.
<P>
Na druhou stranu bych chtěl říci, že skupina Evropské lidové strany (Křesťanských demokratů) považovala a považuje pevné transatlantické vztahy za prioritu, neboť jsou založeny na přesvědčení o existenci souboru společných hodnot a na dodržování lidských práv. V této sněmovně jsme všichni zajedno v tom, že absolutně odmítáme akty terorismu a vyjadřujeme svou podporu obětem těchto útoků. Je mi však líto, že taková demokracie, jako Spojené státy, a diktatury, které přímo nebo nepřímo brání paní Vergiatová, jsou řazeny do jedné skupiny.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="234" NAME="Ana Gomes">
autorka. - Pane předsedající, chtěla bych se zeptat pana Predy, co může říci ke skutečnosti, že mnoho kolegů, včetně mě, dnes dopoledne v tomto Parlamentu slyšelo, jak pan Thomas Hammarberg, komisař pro lidská práva Rady Evropy, jasně prohlásil v odpověď na otázku k této problematice, že má skutečně potvrzena závažná podezření týkající se existence tajných vazebních středisek v Polsku, v Litvě a v Rumunsku a že očekává, že vyšetřování bude pokračovat.
<P>
Chtěla bych říci, že k USA nechovám žádnou nevraživost. Obdivuji USA, které hájí právní stát a lidská práva, a USA, které se odlišují od teroristů, jejichž cílem je skutečně znevažovat právní stát a porušovat demokracii a lidská práva.
<SPEAKER ID="235" NAME="Cristian Dan Preda" LANGUAGE="RO">
Rád bych využil příležitosti a řekl, že lituji toho, že po celou tuto diskusi jste nikdy nevěřili stanovisku rumunských orgánů. Musím vám připomenout, že Rumunsko je členem Evropské unie, a myslím si, že bychom mohli alespoň věřit svým partnerům. Chtěl bych vám tedy připomenout, že rumunské orgány vždy poskytují všechny informace vyžadované při těchto mezinárodních šetřeních. Všichni vyšetřovatelé měli přístup na letiště v Otopeni, v Bukurešti a v Konstanci i na základnu družicového střediska Torrejón. Vše bylo vždy vedeno v atmosféře spolupráce a tyto akce nelze nijak důvěryhodně potvrdit. Skutečně nechápu, proč v této hře na vzájemné vracení urážek nikdy nevěříte orgánům partnerského státu. Paní Gomesová, Rumunsko je součástí Evropské unie a nelze si je plést se zeměmi, o nichž se v této sněmovně bavíme každý čtvrtek.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="236" NAME="Marie-Christine Vergiat">
autorka. - (FR) Vidím, že se pan Preda velmi vzdálil od situace, o které jsme diskutovali, aby přispěchal na pomoc Rumunsku, ale to jsem neměla na mysli.
<P>
Je mi líto, že vyslovil něco, co já považuji za útoky na mou osobu. Je mi líto, pane Predo, ale já jsem nikdy v této sněmovně, ani nikdy jindy ve svém životě, neobhajovala žádnou diktaturu nikde na světě. Vždy jsem odsuzovala jakékoli porušování lidských práv, ať k němu došlo kdekoli.
<P>
Chtěla bych proto pana Predu požádat, aby vzal zpět komentáře vyslovené k mé osobě, a předem mu děkuji.
<SPEAKER ID="237" NAME="Cristian Dan Preda" LANGUAGE="RO">
Pane předsedající, pochopil jsem to tak, že zazněla otázka, ale nebyla položena mně. Chtěl bych říci, že si stále myslím, že je špatné, když můžeme házet do jednoho pytle, nebo stavět na stejnou úroveň, takové demokracie, jako jsou Spojené státy nebo členské státy EU, a země a společnosti, kde se moc vykonává autoritativním a totalitním způsobem a kde občané trpí přílišným zneužíváním. To jsem chtěl říci. Cítí-li se tím paní Vergiatová uražena, je mi to velmi líto.
<SPEAKER ID="238" NAME="Renate Weber">
autorka. - Pane předsedající, nevím, jestli teď budeme hlasovat o usnesení, ale případně to uděláme po skončení této rozpravy. Myslím si, že tato záležitost je dobrým příkladem toho, co to znamená být důsledný ve svých zásadách a hodnotách, neboť tento Parlament se při několika příležitostech vyslovil proti trestu smrti, ať je to kdekoli. Vyslovil se také k tomu, co znamená řádný právní proces. Tato dvě základní lidská práva jsou v případu al-Našírího v sázce.
<P>
Řádný právní proces vylučuje vojenský tribunál. Tento systém jsme již kritizovali, neboť v žádném ohledu nesplňuje mezinárodní normy týkající se spravedlivých procesů. V tomto případě navíc saúdskoarabský občan čelí trestu smrti, který mu uložil vojenský tribunál, přestože zvláštní zpravodaj OSN pro popravy bez řádného soudu požádal v roce 2009 USA, aby neprováděly trestní stíhání s trestem smrti u vojenských tribunálů.
<P>
Liberální skupina v tomto Parlamentu je stále plně odhodlána bojovat proti terorismu, ale aniž by dělala ústupky v oblasti lidských práv a základních svobod.
<SPEAKER ID="239" NAME="Barbara Lochbihler" LANGUAGE="DE">
Pane předsedající, pane Oettingere, nynější vláda USA se jasně vyslovila pro uzavření vazebního tábora v Guantánamu.
<P>
Vláda USA nebyla schopna dostát svému oznámení. Do něj zahrnula zrušení vojenských tribunálů zřízených na Guantánamu, protože nesplňují žádné z norem pro spravedlivý soudní proces. Tím pádem je skutečnost, že bezprostředně hrozí rozhodnutí o trestu smrti a hrozba popravy, ještě dramatičtější. Naše usnesení tedy naléhavě vyzývá všechny orgány a členské státy EU, aby udělaly vše pro to, aby zabránily popravě pana al-Našírího.
<P>
Znovu vyzýváme USA, aby uvalily moratorium na trest smrti a aby se připojily k celosvětovému hnutí, v jehož rámci 96 států učinilo nezvratné rozhodnutí o zrušení trestu smrti. Počet států, které zachovávají trest smrti a stále jej používají, se tak snížil na 58. To je pozitivní vývoj.
<P>
Pan al-Našírí byl uvězněn v Polsku v tajné věznici zřízené CIA, kde byl podrobován intenzivnímu mučení. My, Evropané, se nakonec musíme vážně smířit se svým podílem odpovědnosti za toto vážné porušování lidských práv. Praxe, kdy to všechno ututláme, zameteme pod koberec a dovolíme, aby ti, kdo jsou za to zodpovědní, byli z velké části chráněni před stíháním, nesmí dále pokračovat. Dnešní rozprava také svědčí o tom, že není užitečné hovořit povrchně o antiamerikanistických nebo antieuropeistických pocitech. Místo toho se musíme zabývat fakty, a to včetně zdrojů, na něž poukázala paní Gomesová. Zvláštní zpravodaj OSN pro mučení navíc předložil během minulé schůze výboru užitečný dokument, který dokazuje, že CIA zřídila takové věznice v Polsku.
<SPEAKER ID="240" NAME="Bernd Posselt" LANGUAGE="DE">
Pane předsedající, USA nejsou největší demokracií na světě, jak uvedl jiný řečník. Jsou třetí největší. Myslím si ale, že na USA nezapůsobíme, jestliže druhá největší demokracie na světě po Indii - Evropská unie - skončí ve vnitřních polemikách o tomto důležitém tématu.
<P>
Je to příliš závažné téma a správně bylo řečeno, že naše partnerství s USA se opírá o lidská práva. Bojujeme na podporu mezinárodního práva. Guantánamo je oblast, kde se neuplatňuje vnitrostátní ani mezinárodní právo, a proto je v rozporu se zásadami mezinárodního práva. Bojujeme proti vojenským soudům a za právní stát, který není slučitelný s vojenskými soudy. Bojujeme za právo na život, a to je neslučitelné s trestem smrti. Bojujeme za lidská práva a tato lidská práva jsou na Guantánamu porušována. Proto musíme svému důležitému spojenci, jako jsou USA, jasně dát najevo, že nejsme ochotni to akceptovat. Takový postoj má Parlament od samého počátku a napříč všemi politickými skupinami. Je to i stanovisko skupiny Evropské lidové strany (Křesťanských demokratů). Guantánamo musí být zavřeno. I teroristé mají lidská práva, ale musí být pochopitelně legitimně potrestáni v zájmu svých obětí. Trest však musí být předmětem řádného zákonného řízení.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="241" NAME="Charles Tannock" AFFILIATION="ECR">
Pane předsedající, naprosto uznávám Bernda Posselta. Největší demokracií na světě je samozřejmě Indie. Ještě nikdy jsem neslyšel hovořit o Evropské unii jako o jediné zemi. Mohl by potvrdit, zda jeho skupina zastává názor, že Evropská unie je země, stejně jako Indie, Brazílie a Amerika, tedy velké světové demokracie?
<SPEAKER ID="242" NAME="Bernd Posselt" AFFILIATION="PPE">
(DE) Pane předsedající, navazuji na tradici Winstona Churchilla, který řekl: "Musíme vybudovat určitý druh Spojených států evropských".
<SPEAKER ID="243" NAME="Justas Vincas Paleckis">
jménem skupiny S&D. - Pane předsedající, přetrvávající existence trestu smrti v USA a situace v zálivu Guantánamo podrývá legitimnost Spojených států jako našeho partnera při podpoře lidských práv. Velmi oceňuji dřívější výzvy prezidenta Obamy k uzavření Guantánama, ale ještě musíme vidět rozhodné kroky vlády USA v odpověď na tyto výzvy, nebo krok směrem k reformě jejich systému v jednání se zadrženými, zejména v případu pana al-Našírího.
<P>
Lidem v Evropě nebo ve světě není možné vysvětlit, proč v USA stále existuje trest smrti, který byl zrušen na Ukrajině, v Rusku, v Ázerbájdžánu a všude jinde v Evropě kromě Běloruska. Věřím, že nebude dlouho trvat, a dostaneme v tomto ohledu dobré zprávy z Ameriky.
<SPEAKER ID="244" NAME="Marietje Schaake">
jménem skupiny ALDE. - Pane předsedající, všichni budeme souhlasit s tím, že terorismu je třeba předcházet a postavit jej před soud ve spravedlivém soudním řízení, ale v takzvané válce proti terorismu se vystavujeme nebezpečí, že ohrozíme právě ty svobody a hodnoty, které chceme chránit před zničením prostřednictvím terorismu. Umožníme-li nahlodání základních práv a zásad, dovolíme teroristům vyhrát. Budeme-li jednat nespravedlivě, budeme méně věrohodní a dokonce až slabí.
<P>
Prohlášení o ukončení války s terorismem byl jeden z prvních významných milníků prezidenta Obamy. Skutečnost, že Guantánamo nebylo uzavřeno, je zklamáním a my v Evropě musíme hledět i na sebe. Nechceme přebírat zbývající vězně a musíme mít jasno o podílu na vydávání osob a mimosoudních úkonech, včetně mučení, na evropské půdě. Musíme se samozřejmě držet nejvyšších standardů a otevřít tyto temné stránky historie EU. To znamená, že musíme být schopni otevřeně hovořit o zemích, které jsou do toho zapojeny. Zdá se, že i v tomto Parlamentu je to obtížné.
<P>
EU a USA musí spolupracovat nikoli na porušování lidských práv, ale musí čelit nejnaléhavějším hrozbám našeho světa. Obecně sdílíme klíčové hodnoty, ale v důsledku rozdílného postoje k trestu smrti, který je, jak mohu hrdě prohlásit, v Evropě úplně zakázaný, je náš společný hlas ve světě méně účinný a méně důvěryhodný. Buďme příkladem ve svobodném světě a proslavme se dodržováním lidských práv bez ohledu na to, zda jednáme s přáteli nebo s nepřáteli.
<SPEAKER ID="245" NAME="Heidi Hautala">
jménem skupiny Verts/ALE. - Pane předsedající, chtěla bych poděkovat všem kolegům, kteří mi připomněli, že o lidských právech lze přemýšlet jen na základě nediskriminačního přístupu k jakémukoli porušování lidských práv bez ohledu na to, kde k němu dojde. To platí i bez ohledu na to, zda k porušování dojde v Evropské unii nebo mimo Evropskou unii. Myslím si, že nastal čas, aby Parlament znovu prověřil možné zapojení členských států EU do tohoto vydávání osob a do tajných vazebních středisek.
<P>
Nemyslím si, že by se kdokoli měl bát pohlédnout pravdě do očí, a Parlament by ve své nové zprávě k této problematice jistě mohl vnést do věci světlo a skoncovat s neopodstatněnými tvrzeními a podezřeními.
<P>
Jak bylo uvedeno dnes dopoledne, pan Thomas Hammarberg, komisař pro lidská práva Rady Evropy, kterého velmi obdivuji, nám vysvětlil, že tento proces stále probíhá a velmi by si přál, aby Parlament na této důležité záležitosti spolupracoval s Radou Evropy.
<SPEAKER ID="246" NAME="Paul Murphy">
jménem skupiny GUE/NGL. - Pane předsedající, pokrytectví imperialistických sil a jejich dvojí metr na lidská práva je nejzřetelněji vidět za dráty v Guantánamu. Dokumenty z WikiLeaks nyní ještě zřetelněji odhalily nejhorší porušování lidských práv, k němuž tam dochází - rozšířené používání metody waterboarding, další formy brutálního mučení, jímž se má získávat doznání a informace, a odhalily i to, že na Guantánamu jsou drženy stovky lidí bez důkazů.
<P>
Barack Obama nejen, že nesplnil svůj slib, že uzavře toto hrůzné vězení, ale nyní potvrdil obnovení vojenských tribunálů pro zadržené. Tato pekelná díra musí být okamžitě uzavřena a všichni nynější vězni musí mít přístup ke spravedlivému procesu před občanskoprávním soudem, všechny tajné mučírny CIA v Evropě musí být uzavřeny, letiště Shannon v Irsku se musí přestat používat pro vojenské lety a vydávání osob prostřednictvím CIA a je třeba skoncovat s barbarským trestem smrti.
<P>
(Řečník souhlasil s položením otázky zvednutím modré karty podle čl. 149 odst. 8 jednacího řádu.)
<SPEAKER ID="247" NAME="Cristian Dan Preda" AFFILIATION="PPE">
(RO) Pane předsedající, rád bych se zeptal pana Murphyho, zda může v rychlosti popsat i to, jak jsou mučeni političtí vězni na Kubě.
<SPEAKER ID="248" NAME="Paul Murphy" AFFILIATION="GUE/NGL">
Pane předsedající, podobně jako paní Vergiatová nepodporuji mučení. Nepodporuji porušování lidských práv nikde na světě. Myslím, že zde hovoříme o Guantánamu. Myslím, že hovoříme o tajných věznicích. Myslím, že hovoříme o závažném porušování lidských práv, a myslím, že k němu dochází u největší imperialistické mocnosti na světě - USA, a to bychom zde měli odsoudit.
<SPEAKER ID="249" NAME="William  Dartmouth" AFFILIATION="The Earl of">
jménem skupiny EFD. - Pane předsedající, Guantánamo je důležité, ale podívejme se na ně z určité perspektivy. Celkový počet vězňů na Guantánamu od jeho otevření je 775. Pokud se nyní rozhlédnete po tomto jednacím sále, bylo by tu místo pro všech 775 lidí, kteří kdy byli na Guantánamo zadržováni.
<P>
Tento Parlament má velké obavy o individuální svobody a řádný právní proces, a to je správné, ale měli bychom uznat, že někteří vězni představují problém. Byl tam například britský občan, který, když byl zatčen v Afghánistánu na bojišti se zbraněmi a s černým turbanem Tálibánu, vysvětloval, že je v Afghánistánu na počítačovém kurzu.
<P>
Obavy Parlamentu o absolutní poctivost právního procesu na Guantánamu je působivý. Já však této sněmovně říkám, že by se individuální svobodě podle zákona ve světě lépe posloužilo, kdyby se Parlament v praxi více zajímal o evropský zatykač. Evropský zatykač se svou podstatou vyhýbá právní ochraně před svévolným zatčením a vztahuje se na 500 milionů lidí v Evropě, zatímco na Guantánamu je nyní jen 171 vězňů.
<SPEAKER ID="250" NAME="Sergio Paolo Francesco Silvestris" AFFILIATION="PPE">
(IT) Pane předsedající, před pěti dny jsme se dozvěděli, že pět domnělých aktérů útoků na dvojčata z 11. září bylo podruhé formálně obviněno a že při tom Obamova vláda otevřela možnost, aby tito lidé byli souzeni před vojenským tribunálem ve věznici na základně v Guantánamu.
<P>
Přestože absolutně odsuzuji veškeré fundamentalistické teroristické útoky a jsem jimi pobouřen, jsem přesvědčen, že je třeba ve všech případech a za všech okolností žádat zrušení trestu smrti. Říkám to proto, že jsme proti jakémukoli porušování lidských práv, a to vždy a kdekoli k němu dochází.
<P>
Již jsme odsoudili porušování práva Guillerma Fariñase přijet sem do Štrasburku převzít Sacharovovu cenu. Hovoříme zde o panu Fariñasovi, u něhož si skupina Evropské sjednocené levice a Severské zelené levice nepřála udělení Sacharovovy ceny a tvrdila, že jeho kandidatura byla využita k politickým účelům.
<SPEAKER ID="251" NAME="Jacky Hénin" AFFILIATION="GUE/NGL">
(FR) Pane předsedající, máme zde skvělý příklad, jak Evropská unie využívá problematiku lidských práv ke svým vlastním účelům! Odmítáme otevřeně odsoudit Spojené státy za zločinný přístup, který ukazují v Guantánamu. Odmítáme uznat odpovědnost členských států Evropské unie za to, že umožňují věznění a mučení v tajných věznicích CIA.
<P>
Odmítáme hovořit o mladistvých, které Spojené státy vězní a mučí na Guantánamu, přestože je UNICEF považuje za vězněné dětské vojáky, zatímco bychom neváhali veřejně odsoudit otřesné diktatury a odhlasovat sankce v jiných zemích. Když přijde na nás a na Spojené státy, zdá se, že lidská práva nejsou takový problém.
<P>
Požadujeme univerzálnost lidských práv. Chceme také, aby náš postoj byl veden jen touhou posloužit lidem, a v této souvislosti chceme, aby Spojené státy byly souzeny za porušování lidských práv, stejně jako aby členské státy Evropské unie byly shledány vinnými z napomáhání. Vždy je třeba držet se mezinárodního práva a ve jménu boje proti terorismu je třeba zastavit mučení a zabíjení.
<P>
V neposlední řadě je třeba zopakovat, že základna na Guantánamu musí být uzavřena, a Kuba musí znovu získat kontrolu nad celým tímto územím.
<SPEAKER ID="252" NAME="Eduard Kukan" AFFILIATION="PPE">
Pane předsedající, stejně jako právo na život má mezi lidskými právy zvláštní postavení, nemá trest smrti v demokratické společnosti místo. Evropa je dnes jedinou oblastí na světě, kde byl zrušen trest smrti, s výjimkou Běloruska. Chtěl bych zdůraznit, že Evropská unie je nadále odhodlána bojovat za zrušení trestu smrti všude na světě.
<P>
Není pochyby o tom, že transatlantické vztahy jsou pro Evropskou unii nedocenitelné, stejně jako naše vzájemná spolupráce v boji proti terorismu. Chtěl bych využít této příležitosti a podpořit výzvu určenou americkým orgánům, aby v případě Abd al-Rahima al-Našírího nepožadovaly trest smrti.
<P>
Na závěr bych se chtěl připojit ke kolegům, kteří vyzývají země, jež stále mají trest smrti, aby následovaly evropský model, postavily trest smrti mimo zákon a z jeho zrušení udělaly obecně přijímanou hodnotu. Je třeba odsoudit všechny popravy, ať k nim dochází kdekoli.
<SPEAKER ID="253" NAME="Corina Creţu" AFFILIATION="S&amp;D">
Pane předsedající, souhlasím se svými kolegy, kteří říkají, že pokud vyslovíme tak závažné obvinění proti některé zemi, musíme si být jisti, že máme veškeré informace. Nemyslím si, že jde o dvojí metr. Jde o poctivost a o profesionální informovanost.
<P>
Pokud jde o naše téma, USA zodpovídají za práva vězňů a mají morální povinnost zrušit trest smrti. Vzhledem k tomu, že transatlantické vztahy se opírají o soubor společných hodnot, doufám, že americké orgány budou vnímavější k odhodlání EU zrušit trest smrti na celém světě.
<P>
(RO) Teď k jinému tématu, chtěla bych odpovědět panu Predovi. Skutečnost, že zaujímáme tento postoj na podporu zrušení trestu smrti, neznamená, že podceňujeme strategické partnerství se Spojenými státy, které si přejeme pro Evropskou unii i pro naše země. Vztahy se Spojenými státy jsou prioritou nejen pro naši skupinu, skupinu Evropské lidové strany (Křesťanských demokratů), ale i pro skupinu Progresívní aliance socialistů a demokratů v Evropském parlamentu, a budou prioritou i nadále.
<SPEAKER ID="255" NAME="Raül Romeva i Rueda" AFFILIATION="Verts/ALE">
Pane předsedající, chtěl bych podtrhnout případ Abd al-Našírího. Je symbolický nejen kvůli Guantánamu a trestu smrti, ale i proto, že pan al-Našírí je jednou z pouhých dvou jmenovaných obětí tajného věznění v Evropě. Spolu s panem Abu Zubaydahem získal v polském soudním vyšetřování statut oběti a určitou konkrétní naději, že řízení o odpovědnosti by mohlo pokračovat v Evropě.
<P>
Myslím si, že je proto velmi důležité, aby závěrečné usnesení obsahovalo jasnou žádost o úplné a účinné vyšetření spoluviny členských států Evropské unie a jejich programů na vydávání osob a jejich tajné věznění. Jak ovšem navrhovala Amnesty, je důležité spojit to se zprávou o převozu a nezákonném zadržování vězňů a s následnými kroky, které odsouhlasil Výbor pro občanské svobody, spravedlnost a vnitřní věci (LIBE) ve zprávě z vlastního podnětu. Práce na otázce odpovědnosti v Evropském parlamentu je naprosto klíčová, aby tyto záležitosti zůstaly na programu EU.
<SPEAKER ID="256" NAME="João Ferreira" AFFILIATION="GUE/NGL">
(PT) Pane předsedající, máme zde ještě další politováníhodný příklad dvojího metru, který je v této sněmovně tak často zřejmý. V této rozpravě jde o porušování lidských práv na straně orgánů USA, o svévolné a nezákonné věznění, odmítání práva na spravedlivý soudní proces, mučení a trest smrti.
<P>
K některým z těchto porušení došlo s prokazatelnou spoluúčastí členských států Evropské unie, které daly svá území k dispozici CIA. Je ovšem velmi politováníhodné, že ve společném návrhu usnesení nenacházíme ani slovo o odsouzení orgánů Spojených států nebo evropských zemí, které s USA na této činnosti spolupracovaly. Pokud jde ale o odsouzení některých jiných zemí, taková slova nikdy nechybí! V tomto případě byly požadavky zmírněny na prosby a v prvním bodě usnesení se preferuje takový přístup, kdy se zdůrazňují úzké transatlantické vztahy založené na společných hodnotách a dodržování lidských práv. Tady vidíte, čemu se takové dodržování rovná. Je to tristní, ale sdělné.
<P>
Pane předsedající, rád bych skončil tím, že spíše než uzavření základny na Guantánamu by bylo vhodnější požadovat, aby Kuba opětovně získala svrchovanost nad tímto územím, které Spojené státy nezákonně okupují.
<SPEAKER ID="257" NAME="Eija-Riitta Korhola" AFFILIATION="PPE">
(FI) Pane předsedající, všichni se jistě shodneme na jedné věci: EU musí nadále úzce spolupracovat na vykořenění mezinárodního terorismu. Musíme však mnohem jasněji prohlásit, že válka proti terorismu nesmí probíhat na úkor lidských práv a dalších základních hodnot.
<P>
EU se již dlouho staví proti mučení a trestu smrti a platí to i v případě pana al-Našírího. Je třeba mít na mysli dvě důležité zásady: bezpodmínečné "ne" trestu smrti a skutečnost, že válka proti terorismu musí být i válkou proti jeho příčinám. Jak víte, naše transatlantické vztahy se opírají o hodnoty, které po dlouhou dobu sdílíme, jako jsou všeobecná lidská práva a právo na spravedlivý soudní proces. Proto Spojené státy musí přezkoumat své vojenské tribunály, uzavřít Guantánamo a ve všech případech se zdržet mučení.
<SPEAKER ID="258" NAME="Filip Kaczmarek" AFFILIATION="PPE">
(PL) Pane předsedající, mnoho kolegů hovořilo o důkazech existence vazebních středisek v Polsku a v Rumunsku a o důkazech používání mučení. Chtěl bych zcela vážně vyzvat, aby tyto důkazy byly předloženy polské prokuratuře, protože v Polsku probíhá v této záležitosti vyšetřování. Prokuratura je nezávislá, je rovněž nezávislá na vládě a vyšetřování sleduje helsinská nadace pro lidská práva. Právníci zastupující oba vězně z Guantánama se na tomto vyšetřování podílejí, takže pokud existuje nějaký důkaz, měl by se dostat do rukou polské prokuratury, aby mohl být přezkoumán. V předchozím volebním období existoval parlamentní výbor, který tuto záležitost vyšetřoval. Jeden z členů tohoto výboru o tom dnes v Polsku říká, že existuje důkaz v podobě dokumentu podepsaného bývalým polským socialistickým premiérem, který upravoval otázku vazebního střediska. Když byl dotázán, zda viděl tento dokument, řekl, že ho neviděl, ale slyšel o něm. Doufám tedy, že ti, kdo mají důkazy a dokumenty, je předají a nebudou o nich jen hovořit.
<SPEAKER ID="259" NAME="Sari Essayah" AFFILIATION="PPE">
(FI) Pane předsedající, bylo řečeno, že tato rozprava a politické hašteření, které mezi námi neustále probíhá, nijak neposlouží účelu tohoto usnesení a nijak nedokazuje, že my v této sněmovně a jednohlasně i obecně po celé EU chceme chránit právo každého člověka na nestranný soudní proces a že se navíc stavíme proti trestu smrti.
<P>
Kategoricky se stavíme proti trestu smrti bez ohledu na to, jakého trestného činu se obviněný dopustil. Jak vyplývá z mnoha projevů v této sněmovně, obvinění pana al-Našírího jsou velmi závažná. Je obviněn z teroristických činů, při nichž byly zabity desítky osob. Prostřednictvím tohoto usnesení chceme tedy vyjádřit, že skutečně nesouhlasíme s tím, čeho se dopustil. Nepodporujeme terorismus, ale chceme hájit zásadu, kdy má každý člověk právo na nestranný soudní proces, a naléhavě žádáme o zrušení trestu smrti.
<SPEAKER ID="260" NAME="Günther Oettinger" LANGUAGE="DE">
Pane předsedající, vážení poslanci, Evropská unie úzce spolupracuje se Spojenými státy americkými ve válce proti terorismu. Přiznáváme ovšem velký význam ochraně lidských práv jako součásti boje proti terorismu. V červnu minulého roku jsme my - EU a USA - vypracovaly společné prohlášení o boji proti terorismu, v němž se praví, že válka proti terorismu musí být v souladu se základními hodnotami a zásadami právního státu. V dohodě je specifikováno, že všechna soudní řízení proti osobám podezřelým z terorismu musí probíhat v řádném právním rámci, který zajišťuje, že se bude postupovat podle odpovídajícího procesního práva, a který zaručuje spravedlivý soudní proces, který bude efektivní a pokud možno přístupný veřejnosti.
<P>
Evropská unie již mnoho let vyzývá k uzavření vazebního tábora na Guantánamu. Jsme přesvědčeni, že dlouhé věznění bez soudního procesu není slučitelné s mezinárodním právem. EU proto uvítala skutečnost, že před více než dvěma lety prezident Obama oznámil uzavření tábora do jednoho roku a začal je organizovat. S USA jsme dohodli společný rámec, který je základem propouštění a přijímání některých bývalých vězňů v členských státech EU. Stále jsme připraveni na úzkou spolupráci s USA, pokud jde o opatření směřující k uzavření vazebního tábora.
<P>
Navzdory výnosu, který prezident vydal v březnu tohoto roku a v němž se oficiálně povolil delší pobyt některých vězňů na Guantánamu, Unie doufá, nebo lépe řečeno očekává, že vláda Spojených států bude pokračovat v diskusi o této problematice v Kongresu a že bude co nejrychleji pracovat na uzavření vazebního tábora.
<P>
Evropská unie a členské státy se rezolutně staví proti trestu smrti za všech okolností. Za tímto názorem si stojíme ve vztazích se všemi zeměmi na světě. V souladu se zásadami EU týkajícími se trestu smrti vykonáváme silný tlak na Spojené státy, aby zrušily trest smrti na celostátní úrovni a na úrovni federálních států USA, a v jednotlivých případech vyzýváme k udělení milosti. Proto máme obavy o ty vězně, kteří by mohli čelit trestu smrti.
<P>
Domníváme se, že orgány USA dosud nerozhodly, zda Muhammed al-Našírí a dalších pět lidí obviněných ze spolupachatelství při teroristických útocích před deseti lety má být odsouzen k trestu smrti. Mohu vás ujistit, že Evropská unie pečlivě sleduje průběh řízení a pravidelně bude vyjadřovat své znepokojení, pokud jde o trest smrti a o spravedlivý a řádný charakter řízení před orgány USA.
<SPEAKER ID="261" NAME="President">
Rozprava je ukončena.
<P>
Hlasování se bude konat za chvíli.
<P>
Písemná prohlášení (článek 149)
<SPEAKER ID="262" NAME="Monica Luisa Macovei" LANGUAGE="RO">
Saúdskoarabský občan Abd al-Rahim al-Našírí byl v roce 2002 zatčen Spojenými státy a v roce 2006 byl odvezen na základnu Guantánamo, byl obviněn z válečných zločinů a z terorismu. Generální prokurátor USA požadoval trest smrti. Orgány USA tak rozhodnou do 30. června 2011, zda tento trest podpoří, či nikoli, před vojenským tribunálem, který má vynést verdikt. Terorismus musí být odsouzen a ti, kteří jsou tímto zločinem vinni, musí být bez výjimky potrestáni. Všichni obžalovaní však musí mít právo na spravedlivý soudní proces. Trest smrti nemá místo v zemi, která hájí lidskou důstojnost, jež je ústředním bodem lidských práv. Sdílím pocity těch, kdo vyzývají Komisi a Radu, aby činily nátlak na orgány USA, pokud jde o zrušení trestu smrti, a zajistily, aby se tomuto saúdskoarabskému občanu dostalo spravedlivého procesu.
<SPEAKER ID="263" NAME="Kristiina Ojuland" AFFILIATION="ALDE">
písemně. - Ministerstvo obrany Spojených států a jeho agentury otevřeně přehlížejí mezinárodní právo, zejména Ženevské úmluvy, pokud jde o vazební tábor na Guantánamu. Je nepřijatelné, aby se Spojené státy americké - které jsou považovány za vzor v oblasti lidských práv a demokracie - zapojovaly do zneužívání a mučení vězňů z tábora. Evropská unie musí trvat na tom, aby USA okamžitě uzavřely tábor a provedly nezávislé a nestranné vyšetřování údajného porušování lidských práv, k němuž dochází v táboře. Trest smrti by neměla vykonávat žádná demokratická země. Proto vyzýváme orgány USA, aby ho neprováděly v případě Abd al-Rahim al-Našírího ani v žádném jiném případě. Evropská unie a její členské státy by měly přesvědčit Spojené státy, aby zavedly moratorium na trest smrti. V zájmu důvěryhodnosti Evropské unie musíme za každou cenu vyloučit dvojí metr v tak zásadních věcech, jako je tato.
