<CHAPTER ID="022">
Regulace obchodování s finančními nástroji - dark pools" atd. (krátké přednesení)a
<SPEAKER ID="235" NAME="Předsedající">
Dalším bodem je zpráva o regulaci obchodování s finančními nástroji - anonymní obchodní platformy (tzv. "dark pools") atd. (2010/2075 (INI)), kterou předkládá poslankyně Swinburneová jménem Hospodářského a měnového výboru.
<SPEAKER ID="236" NAME="Kay Swinburne">
zpravodajka. - Pane předsedající, je pro mě obtížné vysvětlit těm, kteří nejsou obeznámeni s finančním žargonem, o čem přesně je má zpráva o anonymních obchodních platformách (tzv. "dark pools"). Zpráva se formálně zabývá obchodováním s finančními nástroji, včetně tzv. "dark pools", což jsou finanční transakce a obchodování s akciemi prováděné bez náležité transparentnosti před uskutečněním obchodu - můžeme je označovat také jako tzv. nezveřejňované obchody. V širším smyslu zpráva hodnotí proces provádění směrnice o trzích finančních nástrojů (MiFID) z roku 2007, pokud jde o akcie, která usiluje o řešení strukturálních problémů, které v současné době vládnou na trzích s akciemi.
<P>
Přestože je tato zpráva vysoce technická, potěšila mě vysoká úroveň rozpravy, kterou jsme vedli ve výboru. Jsem velmi ráda, že díky úsilí mých kolegů se podařilo získat širokou podporu napříč politickým spektrem a že ze 194 předložených pozměňovacích návrhů se podařilo dojít k 24 kompromisním řešením, pod která se mohly podepsat téměř všechna seskupení.
<P>
Vzhledem k načasování této zprávy z vlastního podnětu a jejímu vyvrcholení v plenárním hlasování tento týden jsem také přesvědčena, že Evropský parlament významným způsobem přispěl k dokumentu z konzultace, který Komise nedávno vydala ohledně přezkumu směrnice MiFID II (MiFID II) a který bere v úvahu mnoho otázek vznesených v jednání ve výboru. Evropský parlament v této zprávě požádal o vyšetření několika obchodních míst, které v současné době reguluje směrnice MiFID, a požaduje podrobnější analýzu s cílem zajistit, aby obchodní místa poskytující stejné služby byla regulována stejnou měrou.
<P>
Domnívám se, že Komise ve svém konzultačním dokumentu mohla jít ještě o krok dále a rozšířit svou definici organizovaných míst obchodování na všechna obchodní místa, kde se setkávají kupující a prodávající. Tím se může vyplnit velká mezera. Toto řešení ale zároveň zajistí, že bude možno zachovat proporcionalitu a umožnit existenci významných rozdílů mezi kategoriemi regulovaných trhů, multilaterálních obchodních systémů (MTF), systematických internalizátorů (SI), platforem křížení příkazů zadaných makléři (BCN) a derivátových platforem.
<P>
Novou úroveň kontroly navrhovanou pro provozovatele anonymních obchodních platforem by měli uvítat investoři, protože v současné podobě sice poskytují ochranu před širším trhem, je zde však přinejmenším možnost zneužití. Umožnit regulátorům neomezený přístup k obchodním modelům by mělo zajistit, že budou moci i nadále fungovat jako místo, kde dochází k volnému setkávání klientských objednávek, aniž by jim to ovšem umožnilo nabýt rozměrů, které by ovlivnily určování cen nebo poskytly krytí pro zneužívání trhu.
<P>
Evropský parlament a Komise se shodly i na tom, že je třeba nově definovat výjimky z MiFID a že jejich provádění musí být standardizované v celé EU. Je třeba odstranit možnost arbitráže po celé Evropské unii s cílem najít nejvýhodnější výklad stejného pravidla. Při sestavování této zprávy a jejích pozměňovacích návrhů bylo jasné, že největším nedostatkem při provádění směrnice MiFID je to, že v Evropě chybí konsolidovaný systém obchodních informací. Investoři v USA nemohou pochopit, jak v EU můžeme bez takového nástroje fungovat. Celé odvětví v čele s investorskými skupinami se sice na jeho nezbytnosti shodlo, ale ani tři roky od zavedení MiFID mezi účastníky trhu nedošlo k dohodě o podobě tohoto konsolidovaného systému. Hospodářský a měnový výbor sdílí s Komisí její zdrženlivý postoj k překročení rámce povolení konceptu opatření pro schválení zveřejnění, ale pokud se nenajde tržní řešení, pak by se mělo přikročit k zavedení právních předpisů.
<P>
Mikro-strukturální problémy, které v současnosti ovlivňují akciové trhy, byly ve výboru tématem vášnivých debat. Výbor se shodl na tom, že používání bleskových příkazů, falšování (tzv. spoofing) a ověřování aktivity je nerovné, či dokonce protiprávní. Výbor však zjistil, že je mnohem těžší dospět k dohodě o roli některých účastníků trhu, především o výhodách nebo nevýhodách strategií vysokofrekvenčního obchodování. Protože neexistují jednoznačné údaje, je obtížné vyvodit jasné závěry o jejich roli - ať již pozitivní, nebo negativní - a tak než navrhneme legislativní opatření, musíme se ujistit, že máme relevantní údaje, abychom nevytvořili právní předpisy, které by nepříznivě ovlivnily účinné fungování evropských trhů.
<P>
Základem je zajištění integrity našich finančních trhů. Tyto trhy nejsou určeny k obchodování mezi zprostředkovateli a nelegálními obchodníky. Jsou zde proto, aby jejich prostřednictvím investoři mohli přivádět finanční prostředky podnikům a korporacím, které působí v naší reálné ekonomice. Na tuto základní funkci trhů nesmíme zapomenout během žádné fáze legislativního procesu schvalování MiFID II.
<SPEAKER ID="237" NAME="Philippe Juvin" AFFILIATION="PPE">
(FR) Pane předsedající, dámy a pánové, paní Swinburneová, tento text je samozřejmě velmi složitý, ale o čem v podstatě mluví? Znovu se v něm mluví o potřebě poučit se z krize. Nesmíme se nadále chovat tak jako v minulosti, musíme změnit pravidla, podle kterých hrajeme, a musíme do systému navrátit pořádek.
<P>
V různých zemích Unie nyní žijí lidé, kteří se snaží využít krizi a obavy našich občanů a svalit veškerou vinu na Evropu. Na všech stranách jsou slyšet hlasy, které říkají "to kvůli Evropě a euru nic nefunguje", naším řešením je z Evropy vystoupit a zbavit se eura..." Těmto hlasům musíme stále dokola opakovat, že potřebujeme společná pravidla a že pokud by evropské státy nebyly sjednocené, ale izolované, v tuto chvíli by již neexistovaly. Ano, potřebujeme regulaci, společnou politiku, společná pravidla, která projdou přepracováním, a potřebujeme také lépe fungující systém.
<P>
Dámy a pánové, celá věc je v celku jednoduchá: společně jsme silní, izolace nás zničí!
<SPEAKER ID="238" NAME="Csanád Szegedi" AFFILIATION="NI">
(HU) Pane předsedající, dovolte mi, abych vám poděkoval za tak velkoryse přidělený čas. Odedneška si budu dávat zvláštní pozor na zasedání, která řídíte vy, a budu se snažit se jich všech účastnit. Zpráva poslankyně Swinburneové je velice důležitá, protože se konečně zabýváme regulací obchodování s finančními nástroji. První a nejdůležitější chybou ale je, že tato zpráva a volání po rozsáhlejší regulaci přišly pozdě. Za druhé, pokud byl regulační rámec doposud nejasný, je třeba zpětně a do hloubky prozkoumat vše, k čemu došlo. Domnívám se, že nepodrobovat velké investice přísnějšímu dohledu je zcela nesmyslný krok špatným směrem. Prozkoumání musíme podrobit nejen charakter obchodování, ale také vydané deriváty a přísnější regulaci musí podléhat i další záležitosti.
<P>
Inflaci ve skutečnosti stimulují derivátové produkty finančních trhů. S tím související finanční zátěž nesou občané, zatímco zisky inkasují různé mezinárodní právnické osoby s často nejasným pozadím. Není také žádoucí směrovat takto získané peníze do reálné ekonomiky, protože by to mohlo postupně přivést celou planetu do kapes několika nejbohatších obchodníků.
<SPEAKER ID="239" NAME="Elena Băsescu" AFFILIATION="PPE">
(RO) Pane předsedající, zpráva poslankyně Swinburneové se zaměřila na zajištění rovných podmínek mezi jednotlivými multilaterálními obchodními systémy. Za stejně důležité považuji to, aby podléhaly stejně přísnému dozoru. Ráda bych zdůraznila, že jsou potřeba více vyhovující právní předpisy, jejichž cílem bude snížení systémového rizika a zajištění spravedlivé hospodářské soutěže na trhu.
<P>
V současné době máme k dispozici jen znepokojivě málo informací o strategiích obchodování. Regulační orgány mohou zjistit, jestli trhy fungují tak, jak mají, pouze budou-li mít dostatečné informace. Evropský orgán pro cenné papíry a trhy by měl vypracovat společné standardy vykazování a formáty použitelné pro všechny údaje jak pro organizované obchodní systémy, tak pro mimoburzovní obchodování.
<P>
Myslím, že by bylo užitečné prošetřit účinky stanovení minimální výše příkazu pro transakce prováděné prostřednictvím anonymních obchodních platforem. Z toho by bylo možné zjistit, jestli je zachována přiměřená míra obchodování.
<SPEAKER ID="240" NAME="Johannes Hahn">
člen Komise. - Pane předsedající, jménem Komise a především komisaře Barniera bych rád reagoval na tyto poznámky sdělením, že zlepšení transparentnosti na finančních trzích a zajištění odpovídající úrovně regulace pro všechny aktéry finančních trhů jsou hlavními cíli této Komise a skupiny G20.
<P>
Rád bych poblahopřál doktorce Swinburneové a celému Hospodářskému a měnovému výboru ke zprávě o regulaci obchodování s finančními nástroji - anonymních obchodních platformách (tzv. "dark pools") atd. Tato zpráva představuje důležitý krok v rámci probíhajícího přezkumu směrnice o trzích finančních nástrojů (MiFID). Doporučení, která obsahuje, Komise pečlivě zohledňuje při přípravě návrhu na změnu stávající směrnice v roce 2011. Přezkum MiFID je důležitou součástí programu Komise, jehož cílem je stabilnější a transparentnější finanční systém, který bude pracovat pro společnost a hospodářství jako celek. Mnoho součástí přezkumu již bylo zrealizováno, mezi jinými se to týká i zřízení nového orgánu dohledu EU, který začne pracovat od příštího měsíce.
<P>
Komise je rozhodnuta dodat své návrhy ohledně zbývajících oblastí do léta roku 2011. Počítáme s podporou Evropského parlamentu při rychlém postupu k přijetí nezbytných reforem, abychom tak zajistili jejich co nejrychlejší zavedení do praxe.
<P>
Jak víte, MiFID je základním kamenem rámce právní úpravy EU pro finanční trhy. Vznikl ještě před vypuknutím krize, ale celkově se ukázalo, že i v těchto složitých a bouřlivých dobách fungoval dobře.
<P>
Samozřejmě že se objevily jisté nedostatky. Technologický pokrok a rychlý vývoj na finančních trzích nám ukázaly, že i ty regulační nástroje, které byly před několika lety velice vyspělé, jsou dnes jasně zastaralé.
<P>
Dne 8. prosince zveřejnila Komise návrhy na konzultace. K řešení problémů chceme přistupovat s ambicemi a komplexně. Ačkoliv si uvědomujeme, že původní cíle směrnice MiFID jsou stále aktuální, klíčové otázky v tuto chvíli zní: jaké jsou klíčové aspekty fungování našich trhů, jak otevřené a transparentní trhy potřebujeme mít a jak zpřístupnit investorům finanční nástroje a investiční příležitosti.
<P>
Ve shodě se zprávou Hospodářského výboru i my vnímáme, že je třeba zlepšit regulaci nových typů obchodních platforem a metod obchodování. Taková regulace by měla řádně zohlednit povahu podnikání, zajistit rovné podmínky mezi účastníky a řádnou ochranu pro investory, ale i odstranit praktiky narušující fungování trhu.
<P>
Souhlasíme také s potřebou zlepšit pravidla transparentnosti pro obchodování s akciemi a zavést nové požadavky na obchodování s jinými nástroji. Další významnou oblastí, které se ve své zprávě dotýká doktorka Swinburneová, je zlepšení fungování a regulace trhu s komoditními deriváty v souladu se zásadami skupiny G20.
<P>
Dále plánujeme zavedení cílených zlepšení stávajících pravidel na ochranu investorů. Jedině pokud zajistíme, že všechny produkty a způsoby obchodování budou patřičně kryté pomocí stejných pravidel, podaří se nám obnovit důvěru investorů.
<P>
V neposlední řadě tento přezkum posílí dohled a prosazování právních předpisů na finančních trzích, přičemž klíčovou roli v tom bude hrát nový Evropský orgán pro cenné papíry a trhy. V průběhu své práce Komise a její složky úzce spolupracují se zahraničními partnery, zejména s příslušnými regulačními orgány ve Spojených státech, které se zabývají stejnými otázkami, aby zajistily mezinárodní konvergenci a vyhnuly se případnému riziku regulační arbitráže.
<P>
Zpráva poslankyně Swinburneové přichází v okamžiku, kdy stojíme na důležité křižovatce v procesu reformy právních předpisů. Odhodlání poslanců Evropského parlamentu a fakt, že vaše analýzy a doporučení se téměř shodují s našimi, nás v našem úsilí povzbuzuje. Tato zpráva upevňuje základy práce, která ještě leží před námi.
<SPEAKER ID="241" NAME="Předsedající">
Rozprava je ukončena.
<P>
Hlasování se bude konat zítra ve 12:00.
<P>
Další zasedání se bude konat zítra, ve čtvrtek 14. prosince 2010 od 9:00 do 13:00, od 15:00 do 20:30 a od 21:00 do 24:00.
<P>
Pořad jednání byl zveřejněn a je k dispozici na webových stránkách Evropského parlamentu.
<P>
Zasedání skončilo.
