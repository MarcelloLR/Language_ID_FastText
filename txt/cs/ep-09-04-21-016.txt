<CHAPTER ID="016">
Jednominutové projevy k důležitým politickým otázkám
<SPEAKER ID="043" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Pane předsedo, jak víte, jsme svědky hrozivého propadu v mezinárodním obchodu. V důsledku toho je základním prvkem hospodářské obnovy, o kterou usilujeme, zvrácení tohoto stavu. Odhaduje se, že zvýšené náklady na půjčování a snížení toku úvěrů jsou odpovědné za přibližně 10-15% zpomalení obchodu. Multilaterální finanční balíček na pomoc obchodu, který v Londýně přijala skupina G20, znamená bezpochyby krok správným směrem. Podle mého názoru je také na Unii, aby zaujala vůdčí úlohu v praktickém naplňování Londýnského balíčku, a to ve třech směrech:
<P>
zaprvé cílenými intervencemi ze strany multilaterálních a regionálních finančních institucí;
<P>
zadruhé koordinovanými veřejnými intervencemi na vnitrostátní úrovni; a
<P>
zatřetí uzpůsobením relevantních multilaterálních pravidel.
<P>
Toto poselství adresuji Evropské komisi, aby mohla přijmout nezbytné iniciativy.
<SPEAKER ID="045" NAME="Pierre Pribetich" AFFILIATION="PSE">
(FR) Pane předsedo, jsme svědky náznaků islamofobie v projevech vůdce extrémní pravice v Nizozemsku, nárůstu útoků proti Romům v České republice a nepopsatelných nepřijatelných poznámek íránského prezidenta ohledně vzniku rasistické vlády v Palestině, čímž narážel na vznik státu Izrael, a učinil tak na konferenci OSN zaměřené především na podporu tolerance a rozmanitosti.
<P>
Copak náš Parlament kromě toho, že je pobouřen, nevyšle silné symbolické poselství na podporu této rozmanitosti a nezbytné tolerance v globalizovaném světě a neodsoudí vší silou taková slova? Copak nevyzve Evropskou radu a Komisi, aby vyslaly slavnostní varování státům, které přistupují na tuto agresivní logiku a dokonce ji verbalizují, když nás historie již tolikrát poučila, že konkrétní činy na sebe po takových poznámkách nenechají dlouho čekat?
<P>
Copak může náš Parlament, pane předsedo, při tomto zasedání zůstat němý tváří v tvář takovým rasistickým a xenofobním postojům, a to v kontextu hospodářské krize, za níž uzavřenost národů do sebe samých raší jako jarní setba?
<SPEAKER ID="046" NAME="Cristian Silviu Buşoi" AFFILIATION="ALDE">
(RO) Jsem velmi znepokojen událostmi, k nimž nedávno došlo v Moldavské republice. Mezi nejzávažnější patří porušování lidských práv, zatýkání, únosy, mučení, zastrašování a vyhošťování novinářů. Orgány veřejné moci podkopaly mnoha nepravostmi, které mohou dodat argumenty pro tvrzení, že volby byly zmanipulované, vůli moldavských občanů. Mám na mysli dodatečné voličské seznamy, nadbytečně vytištěné hlasovací lístky, obtěžování opozice, zákaz přístupu do veřejnoprávní televize a kampaň, kterou vedly státní orgány ve prospěch komunistické strany. Přestože v uplynulých týdnech zaznělo na evropské a celosvětové úrovni mnoho hlasů protestujících proti těmto jevům, situace v Moldavské republice se nezlepšila. Doufám, že Evropský parlament během rozprav v tomto týdnu a u příležitosti návštěvy ad hoc mise v Moldavské republice, avšak zejména cestou usnesení, jehož přijetí očekáváme na závěrečném zasedání v květnu, vyšle velmi jasné poselství, že Evropská unie netoleruje porušování lidských práv, a že otevřeně vyzve k tomu, aby se volby v Moldavské republice opakovaly.
<SPEAKER ID="047" NAME="Mieczysław Edmund Janowski" AFFILIATION="UEN">
(PL) Pane předsedo, ráno před úsvitem na Velký pátek 13. dubna došlo v polském městě Kamień Pomorski nedaleko Štětína k obrovské tragédii. Přes dvacet lidí, mezi nimiž byly i děti, uhořelo v jedné budově. Tato událost způsobila a stále působí v celém Polsku velké trápení.
<P>
Rád bych dnes z tohoto Parlamentu vyzval vlády všech členských států a místní a regionální orgány, aby neprodleně podnikly kroky ke kontrole předpisů požární bezpečnosti ve všech obytných budovách, a to zejména v budovách, kterých užívají sociální instituce. Mám na mysli jak používání vhodných materiálů při výstavbě těchto budov, tak přísné kontroly dodržování předpisů požární bezpečnosti. Tragédie, k níž došlo v Polsku, je pouze jednou z takových událostí, k nimž v Evropě bohužel dochází. Nechť je tento požár a jeho oběti do budoucna velkým varováním.
<SPEAKER ID="048" NAME="László Tőkés" AFFILIATION="Verts/ALE">
(HU) V projevu, který jsem učinil dne 23. března, jsem požádal Evropský parlament a Evropskou komisi, aby zasáhly na ochranu rumunského města Verespatak (Roşia Montană), jehož bezbranné obyvatelstvo, architektonické dědictví a přírodní prostředí jsou ohroženy v důsledku plánů kanadsko-rumunského společného podniku, který zde chce zahájit těžbu.
<P>
Obavy, které jsme tehdy měli, se naplnily, když nová rumunská vláda po dvouletých odkladech chce konečně umést této investici cestu, což vyústí v použití výrobních metod založených na kyanidové technologii, která je v rozporu s evropskými normami a přinese nikoli pouze bezprostřednímu okolí, nýbrž celé oblasti podél rumunsko-maďarské hranice hrozbu ekologické katastrofy.
<P>
Rád bych využil této příležitosti a přidal se ke kolegům, kteří předkládají žádost komisaři Dimasovi, aby byla kyanidová technologie zakázána. Vyzývám Evropskou komisi, aby v duchu evropské politiky životního prostředí vyslala do Rumunska inspekční orgán, který zajistí, aby se v dlouhodobém horizontu dodržovala příslušná nařízení EU v oblasti těžebních činností.
<SPEAKER ID="049" NAME="Vittorio Agnoletto" AFFILIATION="GUE/NGL">
(IT) Pane předsedo, dámy a pánové, rád bych promluvil o tom, co se stalo ve společnosti Fiat v Bruselu. Společnost Fiat s jediným cílem podkopat odborovou organizaci lživě obvinila své pracovníky, že vzali management jako rukojmí, a to přesto, že se tak nikdy nestalo. Ani 9. dubna, ani nikdy jindy nedošlo k žádným únosům. Tuto fámu společnost Fiat vědomě rozšiřovala s cílem zdiskreditovat pracovníky, kteří se snaží tváří v tvář dvaceti čtyřem výpovědím ochránit svou budoucnost. Společnost Fiat odmítá jakákoli setkání, diskuse či jednání se zástupci odborů. Jediným cílem je propustit 24 pracovníků, z nichž dvanáct jsou zástupci odborů. Myslím, že by bylo dobré, kdyby Parlament podrobil diskusi nejen tuto skutečnost, nýbrž také kroky zaměřené proti odborům, které činí společnosti Fiat a celá řada významných evropských nadnárodních společností, což svědčí o nerespektování práv pracovníků. Třebaže tyto nadnárodní společnosti profitují z pravidel a v řadě případů také z dotací Evropské unie, nedodržují práva pracovníků.
<SPEAKER ID="050" NAME="Georgios Georgiou" AFFILIATION="IND/DEM">
(EL) Pane předsedo, před několika dny navštívila početná skupina poslanců Evropského parlamentu jihovýchodní hranice Evropy.
<P>
To, co jsme v navštívené oblasti viděli a zažili, nám nedalo žádný důvod k jakékoli hrdosti. Musím vám říci, že tam na malých ostrovech o 120 či 130 obyvatelích žijí evropští občané a že se na těchto ostrůvcích každým dnem vylodí 150, 200 nebo 250 ilegálních přistěhovalců, a že tam pak všichni dohromady žijí v bídných podmínkách, protože tam není žádná infrastruktura.
<P>
Neustále v tomto Parlamentu slyším o Dárfúru, o jižním Súdánu, o Myanmaru, a je to tak správně, avšak ať tomu je, jak chce, někdy se musíme začít zabývat těmito evropskými občany, kteří jsou Evropané stejně tak jako ti, kdo žijí v Paříži, Madridu či Berlíně. Cítil jsem, pane předsedo, jako svou povinnost učinit tuto zmínku a věřím, že budete konat.
<SPEAKER ID="051" NAME="Slavi Binev" AFFILIATION="NI">
(BG) Pane předsedo, dámy a pánové, nad bulharskou společností se nyní vznáší nebezpečí. Konkrétně jde o to, že se policie mění z instituce, jejímž cílem je ochrana veřejnosti, v agenturu zapojenou do politického vyděračství a provádění příkazů, které vydávají gangsteři. V předvečer Velikonoční neděle byl 64letý Petko Petkov, člen městské rady v Burgasu, sražen dvěma uniformovanými policisty před kostelem na zem a zbit, a to před zraky velkého množství svědků. V úřední policejní zprávě, která byla vydána následujícího dne, nebyla o tomto incidentu ani zmínka. Je to po zbití poslance Evropského parlamentu Dimitara Stoyanova a jednoho člena městské rady v Sofii o další příklad policejního násilí proti členům strany Útok. U žádného z těchto útoků nebylo zahájeno vyšetřování.
<P>
Jiným příkladem vědomé nečinnosti policie v případech, kdy má "své příkazy", je skutečnost, že v Bulharsku nebyla zveřejněna informace ani o jediném případu únosu, třebaže již došlo k patnácti případům, z nichž ke dvěma v tomto měsíci. Naše společnost je ochromena pocitem strachu a bezmoci. Výsledkem je, že policisté v Bulharsku se stali synonymem hrabivých obchodníků. Jsou-li strážci práva a pořádku zločinci, před kým se můžeme sami chránit a kdo ochrání lidi? Tato otázka zůstává nezodpovězena.
<SPEAKER ID="052" NAME="Richard James Ashworth" AFFILIATION="PPE-DE">
Pane předsedo, upozorňuji tento Parlament na to, jaký dopad má nezákonná blokáda přístavů v Calais, Boulogne a Dunkerque, sloužících pro dopravu přes kanál La Manche, kterou uskutečnili minulý týden zástupci francouzského rybolovu. Tato akce zástupců rybolovu způsobila velmi vážné přerušení toku zboží na této životně důležité transevropské trase. Způsobuje průmyslu obrovské náklady a zpoždění a vážně narušuje a znepříjemňuje život lidí v jihovýchodní Anglii.
<P>
Jedná se o problém, který se často znovu vynořuje, a já žádám Komisi, aby využila svých pravomocí a zasáhla s cílem dostat tato přerušení pohybu zboží a osob v Evropské unii pod kontrolu. Dále se táži Komise, zda je podle jejího názoru částka 4 milionů EUR, kterou přiznala rybářům francouzská vláda, státní podporou, a zda jde tedy v rámci pravidel společné rybářské politiky o nezákonný postup proti hospodářské soutěži.
<SPEAKER ID="053" NAME="Ioan Mircea Paşcu" AFFILIATION="PSE">
Pane předsedo, nedávný nepříznivý vývoj událostí v Moldavsku ilustruje některé problémy, které je nutno zmínit. Prvním je naše reakce na porušování hlavních hodnot EU ze strany moldavských orgánů při zásazích proti mladým lidem a novinářům, k nimž došlo v reakci na protesty proti výsledkům voleb. Jakákoli shovívavost z naší strany by na důvěryhodnost EU v tomto ohledu vrhla stín.
<P>
Druhým je reakce EU na porušování procedurálních pravidel, kterého se dopouštějí moldavské orgány při provádění dohod, které s námi uzavřely, a na diskriminaci občanů EU z důvodů státní příslušnosti. I zde je ve hře důvěryhodnost a autorita EU.
<P>
Třetím problémem je solidarita EU v kontextu lživých obvinění proti jednomu z jejích členských států, která mohou být použita jako záminka ke zmrazení vojenské situace v regionu, které by znehodnotilo významné výsledky v této oblasti.
<P>
Začtvrté, reakce EU opět zdůrazní rozdíl v postavení zemí, které sdílely podobný osud v roce 1940, a naznačí budoucí směr vztahů EU a Ruska.
<SPEAKER ID="054" NAME="Chris Davies" AFFILIATION="ALDE">
Pane předsedo, pokud někdo z našich voličů zneužije sociálních dávek, bude proti němu zahájeno stíhání a půjde do vězení.
<P>
Někdy se zdá, že zde se věci mají jinak. Noviny v listopadu zveřejnily informaci, že Den Dover, jeden z poslanců tohoto Parlamentu, vyplatil společnosti, kterou vlastní jeho manželka s dcerou, částku 750 000 GBP určenou na zaměstnání pracovníků a část z těchto peněz použil na nákup drahých vozidel a k jinému osobnímu obohacení.
<P>
Většina lidí považuje Dovera za zloděje a podvodníka, který by měl být ve vězení, a já vás vyzývám, pane předsedo, abyste nám řekl, kolik z těch peněz bylo dodneška navráceno.
<P>
Parlament by měl být zářivým příkladem otevřenosti, čestnosti a transparentnosti, a místo toho se občas zdá, že tajným kódem zde je držet skutečný rozsah zneužívání náhrad ze strany některých poslanců v tajnosti. To, že pro sebe odmítáme zavést zásady finanční transparentnosti stejného druhu, jaké bychom očekávali u kteréhokoli jiného evropského orgánu, nás všechny staví do ostudného světla.
<SPEAKER ID="055" NAME="Předseda">
Pane Daviesi, můžete si být jist, že také v tomto případě bude věc vyřešena v souladu s právem.
<SPEAKER ID="056" NAME="Ewa Tomaszewska" AFFILIATION="UEN">
(PL) Pane předsedo, měsíc duben přináší další příležitost k přemýšlení o důsledcích obou totalitních systémů. Připomíná katyňský masakr, vraždu tisíců polských důstojníků internovaných jako váleční zajatci v táborech Ostaszków, Starobielsko a Kozielsko, kterou nařídil v březnu 1940 Lavrentij Berija. V dubnu si také připomínáme začátek povstání ve varšavském ghettu v roce 1943, které propuklo na protest proti tomu, že okupační německé složky deportovaly Židy do vyhlazovacích táborů.
<P>
Tragédii v ghettu dnes připomíná Pochod života, který zajistí, že na takové události nezapomeneme a že se nebudou opakovat. Katyňský masakr a jeho pachatelé bohužel dosud nebyli souzeni a potrestáni. To, že náš Parlament přijal písemné prohlášení o vyhlášení 23. srpna Evropským dnem památky obětí stalinismu a nacismu, však vzbuzuje naději.
<SPEAKER ID="057" NAME="Den Dover" AFFILIATION="PPE-DE">
Pane předsedo, chápu, že pan Davies mohl učinit projev o situaci, která se týká mě, a rád bych proto v této věci využil práva na odpověď. Slyšel jsem pouze posledních deset slov. Alespoň, že mi před dvaceti minutami poslal e-mail, kde mi oznámil, že o tom hodlá hovořit.
<P>
Chtěl bych říci jen tolik, že ten velký povyk a pohoršení nad mými výdaji na parlamentní asistenty, kterým se média věnují již devět či dvanáct měsíců, je trýznivá zkušenost. Předal jsem již dokumentaci soudu prvního stupně, a hodlám svést u soudu tvrdý boj. Mám velmi dobré důkazy a navíc jsem podstoupil dočasná opatření, která znamenají, že mi nebudou vyplaceny žádné další peníze, dokud soud nevyslechne všechny svědky a nevydá rozhodnutí. Omlouvám se za zdržení a děkuji za tuto příležitost.
<SPEAKER ID="058" NAME="Gerard Batten" AFFILIATION="IND/DEM">
Pane předsedo, co znamená po třiceti šesti letech členství pro Británii Evropská unie? Znamená, že už si nevládneme sami. 75 % až 85 % našich zákonů nyní pochází z EU a nikoli od našeho vlastního parlamentu. Evropská unie stojí Británii každý rok 56 miliard GBP, což znamená 900 GBP na každého muže, ženu a dítě každý rok. Již nemáme kontrolu nad svými hranicemi a trpíme nekontrolovanou imigrací.
<P>
Právní předpisy EU v oblasti lidských práv znamenají, že se už nemůžeme účinně chránit před cizími zločinci, ilegálními přistěhovalci a podvodnými žadateli o azyl. Evropský zatykač a soudy v nepřítomnosti znamenají, že jsme ztratili nejzákladnější ochranu před nespravedlivým zadržením a uvězněním.
<P>
Členství v EU je pro Británii neštěstím. Je to žalostné a zbytečné sebemrzačení. Jediným řešením tohoto problému je bezpodmínečné vystoupení Británie z Evropské unie.
<SPEAKER ID="059" NAME="Milan Horáček" AFFILIATION="Verts/ALE">
(DE) Pane předsedo, před několika týdny způsobila nesvatá aliance proevropských českých sociálních demokratů, prezidenta Klause, který se staví proti EU, a komunistů pád Topolánkovy vlády. Nyní se pracuje na ustavení přechodné vlády, která se má ujmout řízení země od května až do nových voleb v říjnu. Doufám, že tento nový kabinet dovede české předsednictví, které dosud svou úlohu plnilo velmi dobře, až do konce a že napomůže dosažení ratifikace Lisabonské smlouvy v České republice, která je zcela nezbytná. To by bylo pro Evropu významným pozitivním signálem.
<SPEAKER ID="060" NAME="Zsolt László Becsey" AFFILIATION="PPE-DE">
(HU) V uplynulých měsících zavládlo ve Vojvodině v severním Srbsku mezi několika národnostmi, které tam žijí, avšak zejména mezi Maďary, ovzduší strachu. Třebaže náš Parlament jak v roce 2004, tak v roce 2005 přijal usnesení, v nichž reagoval na fyzické a psychické útoky na nesrbské obyvatele této oblasti, a také podnikl nezbytné kroky tím, že v roce 2005 vyslal do oblasti delegaci, která zjistila, že incidenty spočívající v násilí, zastrašování a ponižování, namířené proti menšinám, které tam žijí, a v první řadě proti Maďarům, nejen pokračují, nýbrž že se zřejmě dokonce zhoršují.
<P>
Od začátku roku došlo celkem k patnácti psychickým a pěti fyzickým útokům, z nichž dva byly závažné. Bohužel je zde malá důvěra v policii. Přispívá k tomu skutečnost, že v případě etnicky motivovaných útoků nebyl dosud žádný z vynesených trestů skutečně vykonán, což svědčí o neodpovídající činnosti soudního systému, která je, jak ukazuje mnohaletá zkušenost, bohužel založena na jeho shovívavém postoji. Toto tvrzení je podpořeno také skutečností, že srbská většina nemůže ani dnes pochopit, že musíme mít na paměti také mnoho desítek tisíc lidí popravených bez jakéhokoli soudu a individuální viny.
<P>
Jak dlouho bude ještě Evropská unie přehlížet, že jsou na počátku 21. století obyvatelé žijící na daném místě od nepaměti, kteří hovoří evropským jazykem, fyzicky a psychicky terorizováni potenciálním členským státem? Copak se ani trochu neobáváme o svou reputaci?
<SPEAKER ID="061" NAME="Jo Leinen" AFFILIATION="PSE">
(DE) Pane předsedo, včera byla v Ženevě zahájena konference OSN proti rasismu. Účastní se jí dvacet dva zemí EU a pět zemí se rozhodlo nezúčastnit se. Ve vztahu k tak významné události to ukazuje jednotu Evropské unie v neslavném světle.
<P>
Nyní se však dočítám, že několik zemí ještě zvažuje, že v průběhu týdne vyšlou do Ženevy zástupce, a rád bych vás tedy požádal, abyste svým vlivem podpořili české předsednictví, abychom tak jako EU mohli na této konferenci proti rasismu zaujmout jednotný postoj.
<P>
Děsivý projev íránského prezidenta nesmí rozdělit EU a oslabit OSN. To nesmí být výsledkem tohoto projevu, a domnívám se tedy, že musíme opět usilovat o to - jak také požádal generální tajemník Pan Ki-mun -, abychom zajistili, že všech 27 států EU jako jedna entita skutečně podpoří závěrečný dokument, k němuž se tam dospěje, aby se tak pomohlo milionům lidí na světě, kteří jsou postiženi rasismem a diskriminací. Velmi vám děkuji.
<SPEAKER ID="062" NAME="Marco Cappato" AFFILIATION="ALDE">
(IT) Pane předsedo, dámy a pánové, na posledním dílčím zasedání jsem vás požádal o dodržování povinností Parlamentu a o zveřejnění údajů o účasti poslanců na činnostech Parlamentu. Pane předsedo, dal jste mi své slovo, že na příští schůzi předsednictva - což je ta, která se uskuteční přesně za čtyřicet minut - bude tento bod prodiskutován. Nyní však zjišťuji, že tento bod na pořadu jednání předsednictva, které se bude konat od 18:30, není. Jelikož nyní do voleb zbývá pouze něco málo přes měsíc a jelikož se Parlament zavázal zveřejnit údaje o účasti poslanců na činnostech Parlamentu, a nyní již bude velice málo příležitostí, nevím, zda bude možné uspořádat jinou schůzi předsednictva, aby byla tato otázka řádně projednána. Generální tajemník se zavázal předložit zprávu, na jejímž základě by mohlo předsednictvo učinit rozhodnutí, a tak se vás, pane předsedo, táži: obdrží občané, tedy evropští voliči, tuto informaci, jak bylo požádáno, stanoveno a rozhodnuto tímto Parlamentem, před evropskými volbami, které se konají v červnu, nebo budeme muset porušit svůj vlastní slib a zachovat se proti svému vlastnímu rozhodnutí?
<SPEAKER ID="063" NAME="Etelka Barsi-Pataky" AFFILIATION="PPE-DE">
(HU) Včera byla v Maďarsku vytvořena nová socialistická vláda. Nechci ani tak hovořit o politických aspektech této události, nýbrž o tom, že v nové vládě není ani jedna ministryně. Je zajisté zvláštní, že může být v roce 2009 v Evropě utvořena vláda, v níž mezi čtrnácti ministry, kteří ji tvoří, není ani jedna žena. Ve skandinávských zemích jsou vlády tvořeny ženami více než z poloviny. K tomuto poměru se rovněž přibližuje Francie. V Německu tvoří ženy více než třetinu vlády. V Evropě to je obecně přijímaný postup.
<P>
V tomto Parlamentu jsme za posledních pět let přijali jedenáct zpráv na téma rovnosti pohlaví. Je to důležitý cíl založený na evropských hodnotách, avšak nemá význam, pakliže se neprovádí v praxi. Vyzývám tedy své kolegy, v tomto případě ze Skupiny sociálních demokratů, aby využívali svého vlivu k tomu účelu, aby byl tento významný a vznešený cíl v zemích, kde se tak ještě neděje, uváděn do praxe.
<SPEAKER ID="064" NAME="Neena Gill" AFFILIATION="PSE">
Pane předsedo, nedávno jsem byla v Birminghamu. Klepala jsem lidem na dveře - to je specificky britský způsob kampaně - a aniž by mě to překvapilo, nikdo z lidí, na jejichž prahu jsem se ocitla, neměl nejmenší ponětí, že se budou ani ne za měsíc a půl konat evropské volby.
<P>
Zajisté víte, že statistiky ve Spojeném království ukazují, že o těchto volbách ví pouze 16 % veřejnosti, ale měla by vás zarazit především skutečnost, že v jiných členských státech nejsou výsledky o nic lepší. 30 % totiž vůbec nemá v úmyslu se nadcházejících voleb zúčastnit. Tento nezájem a neinformovanost je nutno více než komukoli jinému přičíst na vrub tomuto Parlamentu. Miliony, které byly utraceny na komunikaci s občany, nepřinesly žádný užitek.
<P>
Především je pro mě frustrující, že slibovaná informační kampaň o volbách skandálním způsobem selhala. Inzerát o rovnováze mezi pracovním a soukromým životem rozladila ženy a skupiny, které se snaží podporovat kojení. To je pouze další vlastní gól. Pane předsedo, musíte tuto situaci bezodkladně řešit, nechat tento urážlivý inzerát stáhnout a zajistit, abychom vyslali jednoduché poselství, proč by se lidé měli nadcházejících voleb zúčastnit. A to musí být viditelné a snadno pochopitelné.
<SPEAKER ID="065" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, také já bych ráda promluvila o tomto tématu, a to zejména o volební účasti v nadcházejících evropských volbách, která - jak se zdá - nebude nijak zvlášť vysoká. Mezi důvody patří předvolební informační kampaň, kterou pořádá Parlament a která není dostatečně viditelná, a především pak útoky na úspěchy Evropské unie, na sociálně tržní hospodářství, tedy model, o jehož rozvoj jsme tak tvrdě bojovali a který přináší pracovníkům v Evropské unii své plody. Občané se dívají skepticky na současný vývoj, který neslibuje potěšující a uspokojivé vyhlídky. Je tedy škoda, že se zde střetáváme v otázkách, které by nás měly spojit v zájmu občanů Evropy.
<SPEAKER ID="066" NAME="Catherine Guy-Quint" AFFILIATION="PSE">
(FR) Pane předsedo, ve dnech 14. a 15. března jsem jako členka Rozpočtového výboru společně s panem Botopoulosem vykonala návštěvu oblastí na Peloponésu, které byly nejhůře postiženy povodněmi v létě 2007. Ke svému velkému překvapení jsme zjistili, že částka 89,7 milionů EUR, která byla přislíbena a měla být uvolněna z Fondu solidarity Evropské unie, do těchto oblastí dosud nedorazila.
<P>
Oficiálně tedy upozorňujeme Komisi na tuto skutečnost a rádi bychom věděli, kde je zdržováno provedení rozhodnutí, které přijal rozpočtový orgán. Jak je možné, že tato podpora, která byla schválena před několika měsíci, dosud nemá v těchto oblastech žádný hmatatelný dopad, třebaže tam je potřeba evropské solidarity den ze dne zřejmější?
<P>
Vedle zpětné kontroly ze strany Komise bychom rádi obdrželi vysvětlení od řecké vlády, pokud jde o využití této evropské podpory. Je to skutečně naléhavý problém, a to jak v hospodářském, tak obecně lidském smyslu. Dva roky čekání jsou skutečně velmi dlouhá doba.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Rád bych upozornil, že nás rostoucí počet nepřijatelných událostí, které začaly loni v Arménii a pokračují letos v Gruzii a Moldavsku, nutí k zamyšlení, a to vzhledem k tomu, že tyto události mají dvě věci společné - všechny tři země jsou členy Východního partnerství a pokaždé jsme svědky stejného scénáře. Myslím, že bychom tuto skutečnost měli zvážit.
<P>
Minulý týden dokonce moldavský prezident Voronin prohlásil, že chce z Východního partnerství odejít, aby měl volné ruce k nežádoucím krokům, které v Moldavsku podniká proti lidským právům. Domnívám se, že by v této věci měla Evropské unie úzce spolupracovat s Radou Evropy a OBSE.
<SPEAKER ID="068" NAME="Jim Allister" AFFILIATION="NI">
Pane předsedo, glorifikace terorismu může mít mnoho podob, ale když poslankyně tohoto Parlamentu oslavuje sprosté vrahy, jejichž vražedná kariéra byla ukončena, když v rukou zákonných bezpečnostních orgánů došli svého spravedlivého osudu, pak se tato poslankyně dostala do sporu se vším, co kdy tento Parlament prohlásil při odsuzování terorismu a těch, kdo ho schvalují a omlouvají. Přesně to učinila členka strany Sinn Fein de Brúnová na Velikonoční neděli, kdy charakterizovala teroristy z IRA jako slušné, obětavé a zasluhující úctu. Na terorismu, ať už včera či dnes, není nic slušného ani ctihodného. Nechť se poslankyně, která se takto bezostyšně lísá k lidem s rukama od krve, propadne hanbou!
<SPEAKER ID="069" NAME="Jelko Kacin" AFFILIATION="ALDE">
(SL) Prezident Ahmadínedžád způsobuje svou populistickou a fundamentalistickou rétorikou obrovské škody obrazu a reputaci Íránu. Ohrožuje také umírněný islám na západě a rozšiřuje o něm negativní stereotypy.
<P>
Musíme proti takovým provokacím rázně zakročit. Tím, že íránský režim odsoudil Roxanu Saberiovou, ukázal, že je z podstaty slabý a zbabělý. V kontextu svých slovních rozmíšek se Spojenými státy se rozhodl za účelem ideologické mobilizace svého lidu brát rukojmí, v tomto případě ženu a novinářku. To je výsměch všem demokratickým standardům.
<P>
Evropská unie stojí na základních lidských právech, a mezi ně patří také boj za právo na informace. Čtvrtý stav, tedy média a tisk, jsou významným nástrojem při obnově demokratických standardů. Každý režim, který se bojí tisku, zasáhne v první řadě proti němu. Nedemokratické režimy fungují v trvalém strachu, a proto pronásledují novináře, vězní a mučí je, a dokonce i zabíjejí.
<SPEAKER ID="070" NAME="Kinga Gál" AFFILIATION="PPE-DE">
(HU) Prvního května to bude pět let, co jsme se společně s řadou dalších zemí střední a východní Evropy stali členy Evropské unie. Zdálo se tehdy, že všechny nové členské státy budou dodržovat základní zásady EU, jako je zákaz diskriminace, jakož i ochrana a podpora jazykové rozmanitosti a práva národnostních menšin.
<P>
I po pěti letech členství v EU se však najdou místa, kde je většinový jazyk otevřeným a diskriminačním způsobem chráněn na úkor používání jazyků autochtonních národnostních menšin. To se v současné době děje na Slovensku, kde byl nyní znovu předložen návrh jazykového zákona, který byl původně přijat v roce 1995 a tehdy byl podroben tvrdé mezinárodní kritice. Tento návrh jazykového zákona ohrožuje používání menšinových jazyků v každé oblasti života a týká se také například půlmilionové autochtonní maďarské menšiny, která tam žije. Namísto podpory jazykové rozmanitosti a ochrany identity menšin dovoluje monitoring a inspekce používání jazyka v menšinových obcích a stanoví tvrdé pokuty za porušení příslušných ustanovení, což nemůže být z pohledu Bruselu charakterizováno jinak než jako šílenství. Vyzývám proto komisaře pro mnohojazyčnost, aby zasáhl a uvedl jazykovou rozmanitost do praxe také na Slovensku.
<SPEAKER ID="071" NAME="Csaba Sándor Tabajdi" AFFILIATION="PSE">
(HU) Deset nových států už je v Evropské unii pět let. Je na čase, abychom se zamysleli nad situací. Náš mandát se také chýlí ke konci. Na začátku přetrvávala mezi starými členskými státy nedůvěra, která však postupně vymizela. Brzy se totiž ukázalo, že v řadě témat, jako byla směrnice o službách či svoboda zaměstnávání, se nové členské státy staly hnacím motorem reforem v EU. Z toho důvodu se domnívám, že lze říci, že těchto pět let představovalo velmi ostrou křivku učení.
<P>
Zároveň je třeba zdůraznit, že nové členské státy stále ještě čelí diskriminačním opatřením.
<P>
Zmíním pouze tu skutečnost, že farmáři z nových členských států tento rok opět dostanou pouze 60 % toho, co farmáři ve starých členských státech. Měl bych také dodat, že přistoupení nových států k EU bylo vzájemně výhodným krokem, a chtěl bych tedy poděkovat Evropskému parlamentu, že nás, nové státy, přivítal. Cítíme, že s námi zde bylo v uplynulých pěti letech zacházeno jako s plnohodnotnými a rovnoprávnými členy.
<SPEAKER ID="073" NAME="Předsedající">
Tento bod je ukončen.
