<CHAPTER ID="020">
Víceletý plán obnovy populace tuňáka obecného ve východním Atlantiku a Středozemním moři (rozprava) 
<SPEAKER ID="554" NAME="Předsedající">
Dalším bodem je rozprava o návrhu nařízení Rady o víceletém plánu obnovy populace tuňáka obecného ve východním Atlantiku a Středozemním moři - C6-0081/2009 -.
<SPEAKER ID="555" NAME="Philippe Morillon" LANGUAGE="FR">
Pane předsedající, pane komisaři, dámy a pánové, rozhodnutí Parlamentu přijmout žádost Rady o uplatnění naléhavého postupu v této záležitosti bylo jednomyslné, jak ve Výboru pro rybolov minulý týden, tak dnes dopoledne v plénu.
<P>
Všichni samozřejmě víme, že je třeba, aby Evropská unie dodržovala závazky učiněné příslušnou mezinárodní komisí ICCAT loňského listopadu v Marrakéši. Konkrétně je třeba, abychom realizovali doporučení, která přijala tato organizace pro omezení stávajícího problému nadměrného lovu tuňáka obecného ve východním Atlantiku a Středozemním moři pro vypořádání se se závažnými riziky pro budoucnost druhů, a tím i pro samotný rybolov.
<P>
Dva moji kolegové ve Výboru pro rybolov, paní Fraga Estévezová a pan Romeva i Rueda, v Marrakéši byli a k tématu vystoupí v rámci této rozpravy. Za sebe bych chtěl připomenout, že náš výbor přikládá této záležitosti velký význam, protože zahrnuje hlavní aspekty společné rybářské politiky: řízení zdrojů, řízení loďstva, dodržování mezinárodních, regionálních a dvoustranných dohod, technická opatření, a zejména monitorování, k němuž se za chvíli vrátím. Klíčovou otázkou podle našeho názoru je zkouška spolehlivosti společné rybářské politiky.
<P>
Proto nebylo pochyb o provedení nového plánu obnovy bez konzultace Evropského parlamentu.
<P>
Proto mě těší, že Komise nakonec zvolila jediný právně a politicky přijatelný způsob provádění doporučení ICCAT, konkrétně předložení návrhu nařízení přesně podle článku 37 Smlouvy.
<P>
Provádění závazků učiněných Komisí jménem Evropské unie v regionálních organizacích pro rybolov do práva Společenství je koneckonců stěží nekontroverzní operací a musíme trvat na to, aby byla vždy prováděna pod demokratickou kontrolou této instituce.
<P>
Jsem skutečně velmi potěšen různými předloženými opatřeními, neboť odpovídají výzvám, přestože jsou pro naše subjekty spíše omezující, a rád bych zdůraznil, že nejdůležitějšími z těchto opatření bezpochyby jsou ty, jež se týkají monitorování, protože je určitě správné, že žádný plán obnovy nemůže být účinný bez monitorování.
<P>
Jsem vám proto velmi vděčný za tento návrh, pane komisaři, a doufám, že projevíte stejnou rozhodnost při vlastním provádění plánu, jakmile bude ratifikován Radou, jakou jste ukázal při dosažení uspokojivé dohody v rámci ICCAT.
<SPEAKER ID="556" NAME="Joe Borg">
člen Komise. - Pane předsedající, především bych chtěl zdůraznit význam, který Komise přikládá udržitelnosti populace a lovu tuňáka obecného, a rovněž význam Evropského parlamentu pro tento proces.
<P>
V rámci plánu obnovy východního tuňáka obecného z roku 2006 a na základě hodnocení jeho provádění během rybolovných sezon v letech 2006, 2007 a 2008 a s ohledem na nová vědecká doporučení se ICCAT rozhodla přijmout nový plán obnovy. Vědecký výbor ICCAT jasně vyjádřil svůj názor, že byl plán obnovy z roku 2006 nedostatečný pro obnovu populace, a připomíná své obavy ohledně míry nejvyšších přípustných odlovů a nárůstu rybolovné činnosti.
<P>
Kromě toho smluvní strany ICCAT zjistily určité nedostatky v provádění plánu z roku 2006, a proto se rozhodly přijmout plán nový. Tento plán se bude zabývat obavami vědeckého výboru, zejména snížením nejvyšších přípustných odlovů a zavedením nových opatření týkajících se kapacit rybolovu a akvakultury.
<P>
Je třeba rovněž poznamenat, že z podnětu Evropského společenství nový plán obnovy zavádí povinnost ročních plánů rybolovu na úrovni ICCAT. Jedná se o účinný nástroj, který určením plavidel pro lov tuňáka obecného delších než 24 metrů a stanovením individuálních kvót brání nadměrnému rybolovu. Jsem přesvědčen, že vytvoření ročního plánu rybolovu je klíčovým nástrojem pro zajištění úplného dodržování kvót.
<P>
Nový plán obnovy rovněž vylepšuje plán stávající a zavádí nová kontrolní opatření, která řeší nedostatky zjištěné smluvními stranami, o nichž hovořil Philippe Morillon.
<P>
Hlavní opatření zavedená novým plánem obnovy jsou snížení nejvyššího přípustného odlovu z 27 500 na 22 000 tun v roce 2009 a další snížení na 19 950 tun v roce 2010 a 18 500 tun v roce 2011. Kvóta ES se tedy sníží pro rok 2009 na 12 406 tun z 15 641 tun předpokládaných v plánu z roku 2006. Omezují se rybolovné sezony pro všechny roky, zejména pro plavidla s košelkovými nevody, která jsou odpovědná za velkou část tohoto rybolovu. Tato opatření zmrazí a omezí kapacity rybolovu a akvakultury a jsou zcela novým a rozhodujícím prvkem tohoto nového plánu. Nadměrná kapacita byla občas shledána jako klíčový faktor nadměrného rybolovu. Nyní je čas tuto otázku skutečně řešit a Společenství, stejně jako další členové ICCAT, na tom musí spolupracovat.
<P>
Zavedení rybolovných plánů, které jsem již zmínil, je dalším opatřením. Kromě toho se snižují výjimky na minimum. V Atlantiku již výjimek nebudou moci využívat pelagické vlečné sítě a současně byly, kromě jednoho případu, odstraněny výjimky pro drobný pobřežní rybolov. Vlastně těchto výjimek mohou využívat pouze návnadové čluny. Ve Středozemním moři využívá výjimek drobný pobřežní rybolov. Jsou posílena kontrolní opatření, zejména pokud se týká společných rybolovných činností, přijetí obecného zákazu překládky na moři a zavedení regionálních kontrolních programů ICCAT.
<P>
Závěrem, situace východního tuňáka obecného je považována za velmi vážnou. Překračování kvót, nedostatek shody, zejména ohledně shromažďování údajů a jejich přenosu, proces obnovy narušují. Jsem však přesvědčen, že naše dohoda o naléhavém přijetí opatření pro odstranění nadměrného rybolovu a zajištění přísné shody s opatřeními ICCAT může situaci zvrátit a zvýšit populaci tuňáka obecného na udržitelnou úroveň.
<P>
Je třeba, abychom zajistili, že se již nebude opakovat situace, jakou jsme zažili loni. Nejlepším prostředkem je rychlé přijetí nového plánu obnovy populace tuňáka obecného Radou. Proto je třeba zabránit jakémukoliv zpoždění přijetí tohoto nařízení, zejména pokud chceme zajistit důvěryhodnost Společenství na mezinárodní úrovni a podpořit proces obnovy této populace. Jsem přesvědčen, že úplně dodržování tohoto plánu představuje reálnou šanci pro postupnou obnovu populace tuňáka obecného. Proto je třeba rozhodné a účinné akce na úrovni Evropského společenství.
<P>
Po přijetí tohoto plánu bude Komise úzce spolupracovat s členskými státy a dalšími smluvními stranami ICCAT na zajištění a podrobném monitorování provádění tohoto plánu.
<P>
Konečně bych chtěl ocenit konstruktivní přístup a spolupráci Evropského parlamentu při projednávání tohoto citlivého tématu, který odrážel naše společné zájmy a závazky k zajištění úplného dodržování rybářské politiky Společenství a našich mezinárodních povinností.
<SPEAKER ID="557" NAME="Carmen Fraga Estévez" LANGUAGE="ES">
Pane předsedající, moje politická supina hlasovala pro naléhavý postup v případě plánu obnovy populace tuňáka obecného, protože je zásadní, aby nová opatření vstoupila v platnost před dubnovým zahájením rybolovné sezony.
<P>
Chci však všem připomenout, že populaci tuňáka obecného nezachrání žádný plán obnovy, pokud se nesníží rybolovné kapacity, počínaje některými loďstvy Společenství, která jsou velmi známá, a v tomto ohledu se na ně poukazuje několik let. Po celou tuto dobu dotčené členské státy umožňovaly nárůst počtu svých plavidel do skandálních rozměrů, zatímco se k tomu Evropská komise stavěla pasivně. To nás přivedlo do situace, z níž je nesnadné východisko.
<P>
Když byl v roce 2007 přijat současný plán obnovy, předložila jsem pozměňovací návrh, který tato sněmovna přijala a který Komise začlenila do svého závěrečného znění, přičemž mají členské státy povinnost předkládat rybolovné plány, jež ukazují přizpůsobení kapacit jejich loďstev přiděleným kvótám.
<P>
Přesto se měl rybolov v roce 2008 ukončit brzy, ve skutečnosti dříve než předchozí rok, když bylo zjištěno, že byla prakticky celá kvóta Společenství vyčerpána během pár týdnů; vedeme si tedy čím dál tím hůře.
<P>
Článek 5 nového plánu obnovy nyní zavazuje členské státy s nadměrnou kapacitou k omezení o minimálně 25 % do roku 2010. Nejenže se mi toto omezení jeví jako neuvěřitelně mírné v porovnání s překročeními, k nimž došlo, ale vzhledem k precedentu jsem značně znepokojena ohledně možnosti Komise a Mezinárodní komise na ochranu tuňáků v Atlantiku (ICCAT) tuto povinnost vynucovat, a to s ohledem na zřejmý nedostatek politické vůle, kterou více než dokazují dotčené členské státy.
<P>
Proto komisaře žádám, aby nám tady a teď zaručil, že se tento nedostatek politické vůle nebude týkat Komise a že nyní Komise projeví rozhodnější akci, než je opětovné uzavření rybolovu časně na jaře.
<SPEAKER ID="558" NAME="Rosa Miguélez Ramos" LANGUAGE="ES">
Pane předsedající, návrh nařízení Rady o víceletém plánu obnovy populace tuňáka obecného ve východním Atlantiku a Středozemním moři uvádí do praxe závazné rozhodnutí Mezinárodní komise na ochranu tuňáků v Atlantiku (ICCAT) přijaté na jejím výročním zasedání v listopadu 2008.
<P>
Jak bylo uvedeno, toto nařízení by mělo vstoupit v platnost před dubnovým zahájením rybolovné sezony, což znamená, že se povinné konzultace s Evropským parlamentem musí konat během plenárního zasedání. Chtěli bychom přispět k dosažení účinné politické dohody v rámci Rady týkající se tohoto tématu,protože ho považujeme za velmi důležité a zaslouží si naši nejvyšší pozornost. Proto parlamentní Výbor pro rybolov jednomyslně souhlasil s naléhavým postupem.
<P>
Cílem ročních rybolovných plánů, zkrácení rybolovné sezony, posílení monitorovacího systému, míst pro tření ryb ve Středozemním moři a přítomnost pozorovatelů ICCAT na plavidlech s košelkovými nevody a tuňákových farmách, všech opatření v tomto nařízení, je zajištění shody s řídícími opatřeními přijatými pro zaručení sledovatelnosti ve všech stadiích. Domnívám se, že budou úspěšná.
<P>
Všechny smluvní strany - domnívám se, že je důležité to zdůraznit - budou mít povinnost předkládat rybolovné plány pro rybářská plavidla a vězence, jejichž pomocí se loví tuňák obecný ve východním Atlantiku a Středozemním moři, které mimo jiné identifikují schválená rybářská plavidla delší než 24 metrů a opatření zavedená pro zajištění, že individuální kvóty nebudou překročeny.
<P>
Dalším z důležitých opatření, která mají být zavedena, je zkrácení rybolovné sezony a prodloužení uzavřených sezon pro plavidla s košelkovými nevody, s dlouhými lovnými šňůrami, živými návnadami a čluny lovícími na vlečnou šňůru, čluny s vlečnými sítěmi taženými po dně a pro rekreační rybolov. Také je důležitá úprava plánů pro země s nadměrnou kapacitou loďstva a výkrmnami tuňáka obecného.
<P>
Dámy a pánové, v posledních dnech jsem toho hodně četla o tuňákovi obecném a ve zbývajícím krátkém čase bych chtěla položit pár otázek.
<P>
Kromě skoro neexistující kontroly, která by čelila protichůdným zájmům rybářských národů a vysoké poptávce na trhu se v současnosti velmi využívaná populace tuňáka obecného nachází ve velmi svízelné situaci kvůli kombinaci několika různých faktorů.
<P>
Faktem je, že Evropská unie, nebo spíše tři členské státy (Francie, Španělsko a Itálie), společně odpovídá za polovinu světové vykládky tuňáka obecného. Proto je klíčové, aby byla Evropská unie schopna poskytnout komisi ICCAT statistiky, jež budou stejně kvalitní jako uskutečněný rybolov nebo rybolovná činnost, ne méně, protože statistiky jsou zásadní, chceme-li provádět výzkum, který nám odpoví na potřeby nebo otázky pokládané dnes ohledně biologie a ekologie tuňáka obecného, což je pro vědecký výzkum skutečnou výzvou.
<P>
Chceme-li tyto druhy ochránit, musíme je lépe poznat. Proto se domnívám, že je nesmírně důležité vše, co souvisí se shromažďováním údajů a statistikou.
<SPEAKER ID="559" NAME="Raül Romeva i Rueda" LANGUAGE="ES">
Pane předsedající, nastal čas, abych mluvil jasně. Nemyslím si, že toto je plán obnovy, je to něco, co by se dalo nazvat úmrtním listem.
<P>
Nedostatečný smysl pro politickou odpovědnost na straně vlád některých vlád a Komise a určitá zaslepenost v části samotného odvětví nás přivedly do situace, kdy se sami sebe musíme ptát, nikoliv jestli budeme schopni přispět k obnovení populace, ale kdy už tuňáka v mořích a oceánech neuvidíme a nenajdeme. Nemluvím o desetiletí, ale nanejvýš o pěti letech.
<P>
Proto by se Mezinárodní komise na ochranu tuňáků v Atlantiku měla nazývat spíše Mezinárodní komisí na odlov všech tuňáků.
<P>
Vlády a Komise jsou hluché k vědeckým doporučením, která stále a znovu varují před kolapsem v naději, že se bude konat nějaká politická reakce, která se ovšem neuskutečnila. Důsledky tohoto přístupu - nesmíme si lhát do kapsy - je dalším krokem do propasti.
<P>
Nyní jsme dosáhli bodu, kdy se obávám, že nám zbývá pro záchranu tuňáka jen málo řešení, přestože je zde jedno, které můžeme stále použít: musíme se snažit, aby byl tuňák zapsán na listinu CITES jako ohrožený druh, čímž by se zákazem komerčního využití zajistila jeho budoucnost.
<SPEAKER ID="560" NAME="Iles Braghetto" AFFILIATION="PPE-DE">
(IT) Pane předsedající, pane komisaři, dámy a pánové, vítám příležitost pustit se co nejnaléhavěji do diskuse o opatřeních, která mají být přijata pro ochranu populace tuňáka obecného a postupné omezení kvót stanovených ICCAT.
<P>
Evropská unie musí dodržovat svůj závazek podporovat plán obnovy přijatý v Marrakéši, který bude doplněn o monitorování ze strany členských států, aby se zabránilo nelegálnímu lovu tuňáka. Ten se odehrává především ve Středozemním moři, jak ukázala vyšetřování novinářů zveřejněná v televizi a tisku. Evropská unie musí rovněž projednat téma nekalé hospodářské soutěže ze strany jižních zemí Středozemního moře v příslušných oblastech.
<P>
Zejména vítám následující aspekty navrhovaného nařízení: rozhodnutí přizpůsobit rybolovnou kapacitu přiděleným kvótám, závazek poskytovat informace o provádění dotčených ročních rybolovných plánů v rámci povinných lhůt, program vzájemné mezinárodní inspekce, který zajistí účinnost plánu obnovy a předpisy pro sportovní a rekreační rybolov. Jinými slovy, přísnější a ambicióznější plán, než byly ty minulé, upravující tyto velmi významné rybolovné činnosti.
<SPEAKER ID="561" NAME="Ioannis Gklavakis" AFFILIATION="PPE-DE">
(EL) Pane předsedající, návrh nařízení o ochraně populace tuňáka obecného v Atlantiku a Středozemním moři, o kterém dnes večer diskutujeme jako o naléhavé záležitosti, stanoví sníženou výši kvót až do roku 2011, omezení rybolovu v některých oblastech a během určitých období, novou minimální velikost, omezující opatření sportovního a rekreačního rybolovu, snížení rybolovné kapacity a kapacity výkrmen, zesílená kontrolní opatření a uplatňování společného kontrolního programu ICCAT, aby se zajistila účinnost tohoto plánu.
<P>
Souhlasím s duchem nařízení, protože nadměrný rybolov vyčerpal populaci na velmi nebezpečnou úroveň. Nesmíme zapomínat, že v posledních dvou letech Komise uložila rychlý zákaz lovu tuňáka před koncem rybolovné sezony, protože se zjistilo, že některé členské státy překročily kvóty až o 200 %, čímž zjevně poškodily ty, které neporušily právní předpisy, ale které musely lov rovněž zastavit.
<P>
Avšak v novém nařízení mi vadí dva body:
<P>
Prvním jsou krátké lhůty, které mají členské státy pro přizpůsobení svých rybolovných činností. Doporučení ICCAT stanoví jako rok vstupu v platnost rok 2010, zatímco nařízení stanoví rok 2009, letošní rok. Tato lhůta je velmi krátká a obávám se problémů.
<P>
Druhým jsou zvýšené náklady programu zesílené kontroly, které mají nést členské státy. Pravděpodobně by měla být prozkoumána možnost pomoci Společenství.
<SPEAKER ID="562" NAME="Sebastiano Sanzarello" AFFILIATION="PPE-DE">
(IT) Pane předsedající, pane komisaři, dámy a pánové, jak zjišťujeme z toho, co zde zaznělo, není plán ICCAT prováděn beze zbytku. To znamená, že plán regulace metod lovu tuňáka, které se navzájem liší od použití plavidel s košelkovými nevody po tradiční použití upevněných sítí, vyžaduje další vyladění, než bude aplikováno jako celek. Musíme mezi odlovem vzorků bez rozlišení, což se děje v případě lovu košelkovými nevody - což je mnohem horší, když loďstva překračují omezení, nedodržují kvóty, jež nejsou dostatečně kontrolovány, jak zde někdo poznamenal - tradičního lovu upevněnými sítěmi. Upevněné sítě, podle své definice, znemožňují vyhledávat kořist: při použití této metody trvá sezona efektivně 50 až 60 dnů.
<P>
Při vydávání nových předpisů musí ICCAT přihlížet k této rozmanitosti rybolovných systémů. Musí rovněž zvážit, že lov tuňáků upevněnými sítěmi je rovněž historickou a kulturní činností, které nepoškozuje životní prostředí a poskytuje zaměstnání tisícům lidí. Jsem rovněž přesvědčen, že by se UNESCO měla zamyslet nad ochranou tohoto způsobu rybolovu vzhledem k jeho kulturnímu významu a rovněž dopadu na ekonomiku a pracovní místa. Podle mého názoru by ICCAT měla do svých programů začlenit doplňkové kontrolní systémy: nemělo by být možné, aby byl tuňák bez rozlišení pronásledován před tím, než se dostane do Středozemního moře; odlov bez rozlišení by neměl být prováděn ve Středozemním moři za účelem využití komerční hodnoty tuňáka obecného. Na závěr bych rád řekl, pane komisaři, že je hodnotné vyvíjet diplomatické úsilí pro omezení rybolovu ve Středozemním moři na země ležící na jeho pobřeží - přičemž ostatní to mají zakázáno -, protože tyto země mají zájem na ochraně populace ryb ve Středozemním moři a protože mají společný zájem na zajištění budoucnosti svého rybolovu.
<SPEAKER ID="563" NAME="Joe Borg">
člen Komise. - Pane předsedající, především bych chtěl poděkovat poslancům za jejich poznámky a připomínky vznesené v rámci této rozpravy a také za schválení žádosti o naléhavý postup. Jak jsem řekl na začátku, opatření přijatá v Marrakéši musí být provedena co nejrychleji tak, aby platila od začátku letošní rybolovné sezony.
<P>
Tento roku bude zcela jasně zkouškou naší schopnosti demonstrovat naši oddanost udržitelnosti této endemické populace. Nemohu dostatečně zdůraznit, který má pro všechny smluvní strany, nejen pro náš vlastní rybolov, dodržování nově přijatých opatření. Je to jediný způsob, jak poskytneme této populaci šanci na přežití. Nedodržení tohoto nového plánu obnovy bude mít závažné následky a povede ke kolapsu populace.
<P>
K bodu, který vznesla paní Fraga Estévezová, nemohu nic než souhlasit s tím, že aby plán obnovy uspěl, potřebujeme snížit kapacitu, zejména u loďstev používající košelkové nevody, které jsou jednou z hlavních příčin tlaku na populaci tuňáka obecného. V tomto ohledu bych rád poukázal na skutečnost, že jsme se loni dohodli na restrukturalizačním balíčku, který byl zahájen kvůli palivové krizi, a vybízíme členské státy, aby využívaly tohoto balíčku pro snížení stavu loďstev, zejména loďstev používajících košelkové nevody. Zaznamenáváme některé povzbudivé zprávy týkající se jednoho konkrétního členského státu, Francie, která se zavázala podpořit některé rybáře ve vyřazení svých lodí, aby došlo ke snížení kapacity.
<P>
Je třeba, aby se tak dělo i v jiných členských státech, jako je zejména Itálie, které poškozuje nadměrná kapacita. Proto se nyní zapojíme do diskuse s italskými orgány, abychom se přesvědčili, že mohou něco v tomto ohledu učinit v krátké době.
<P>
Je třeba, abych zdůraznil skutečnost, že jsme loni ukončili rybolov dříve, abychom se nedostali pod tlak členských států nebo skupiny členských států. Ukončili jsme rybolov brzy: ihned, když byla podle našich vlastních výpočtů vyčerpána kvóta Společenství. Letos, rovněž v důsledku ročních rybolovných plánů, které byly na naléhání Společenství přijaty v Marrakéši, jsme připraveni, pokud jde o konkrétní členské státy, ukončit rybolov brzy. Pokud loďstvo dotčeného členského státu překročí kvótu, nebudeme váhat a rybolov tohoto členské státu ukončíme. Takto budou ukončením rybolovu postižena loďstva pouze těch členských států, které překročí kvótu, nikoliv loďstvo celého Společenství. Doufám, že bude stačit, když doladíme naše opatření během rybolovné sezony.
<P>
Pokud bychom nerealizovali tento nový plán obnovy, pak bychom v následujících letech čelili závažným důsledkům toho, že by se v těchto následujících letech nemohl otevřít žádný rybolov. Doufám, že budeme schopni tento plán realizovat.
<P>
Proto je mi líto, že nemohu souhlasit s panem Romevou i Ruedou, který tvrdí, že je plán obnovy úmrtním listem. Domnívám se, že nám tento plán obnovy, bude-li řádně prováděn, poskytne reálnou a rozumnou šanci pro obnovení této populace. Skutečnost, že jsme snížili kvóty pro rok 2009 z 15 641 tun na 12 406 tun, skutečnost, že kvůli naší dnešní diskusi a kvůli rozhodnutí Rady, které snad bude přijato v průběhu tohoto měsíce, skutečnost, že se chystáme provádět plán obnovy z Marrakéše přijatý v listopadu od této rybolovné sezony, dokládají fakt, že to myslíme vážně. Nepřijmeme žádné zneužití možností rybolovu vycházejících z dohod v Marrakéši.
<P>
Nebudeme čekat na přirozené uplatňování dohody z Marrakéše, které by přišlo příliš pozdě v rybolovné sezoně tuňáka obecného. Rozhodli jsme o zavedení všech parametrů marrakešského plánu od samého počátku.
<P>
Doufám, že jej budeme všichni řádně dodržovat tak, abychom mohli obnovit tuto endemickou populaci. Pokud ne, budeme muset příští rok mluvit jinak.
<SPEAKER ID="564" NAME="Předsedající">
Rozprava je ukončena.
<P>
Hlasování se bude konat ve čtvrtek 12. března 2009 ve 12:00.
