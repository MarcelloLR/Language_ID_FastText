<CHAPTER ID="015">
Výkonnostní emisní normy pro nové osobní automobily (rozprava)
<SPEAKER ID="430" NAME="Předsedající">
Dalším bodem je zpráva poslance Sacconiho předložená jménem Výboru pro životní prostředí, veřejné zdraví a bezpečnost potravin k návrhu nařízení Evropského parlamentu a Rady, kterým se stanoví výkonnostní emisní normy pro nové osobní automobily v rámci integrovaného přístupu Společenství ke snižování emisí CO2 z lehkých užitkových vozidel - C6-0022/2008 -.
<SPEAKER ID="431" NAME="Guido Sacconi" LANGUAGE="IT">
Pane předsedající, dámy a pánové, jak se říká, "to nejlepší jsme si nechali na konec". Tato zpráva byla dokončena jako první, a to přesně před dvěma týdny, je však dost zvláštní, že je poslední zprávou, o které diskutujeme.
<P>
Nejprve musím zcela upřímně poděkovat každému, kdo na této zprávě pracoval, vedla mnoha dalších zejména delegaci francouzského předsednictví. Rád bych zmínil také pana Léglise-Costu, který tuto iniciativu vedl s velkou profesionalitou. Společně jsme našli rozumné řešení dané otázky, a to možná v nejtěžší době, již si lze představit, tedy v době, kdy automobilový průmysl zažívá hroznou krizi.
<P>
Po bližším prozkoumání nebyl tento výsledek v žádném případě předem rozhodnutou záležitostí, zejména vzhledem k tomu, jak cesta této zprávy začala, a s ohledem na celý spor následující poté, co Komise přijala v prosinci minulého roku odpovídající návrh. Přesto se nám podařilo nejen dotáhnout celou věc do konce, ale dosáhli jsme rovněž tří věcí zároveň: zvýšili jsme naše úsilí, posílili jsme naši strategii a dosáhli jsme větší flexibility.
<P>
Říkám, že jsme zvýšili naše úsilí, protože jak víte, byla odsouhlasena priorita navrhovaná Parlamentem. To znamená, že byl do zprávy zahrnut dlouhodobý cíl snižování průměrné hodnoty emisí, která by do roku 2020 neměla přesáhnout 95 gramů CO2 na kilometr. To je samozřejmě důležité, protože dané odvětví se tak dostává do souladu s ostatními odvětvími, na něž se vztahují jiné legislativní nástroje, jako je například systém obchodování s emisemi. Je to však důležité především proto, že to společnostem umožňuje adekvátně plánovat investice, inovace a výzkum, což je v této složité době podle mého názoru zásadní.
<P>
Zadruhé jsem uvedl, že jsme posílili naši strategii, a to z důvodů, které před chvílí vysvětlila paní Corbeyová: ve skutečnosti vlastně pomáháme utvářet budoucnost tím, že podporujeme ekologické inovace a podřizujeme je důsledným kontrolám. Dalo by se říci, že podporujeme výzkum v oblasti nových motorů nebo nových paliv, a zavedli jsme systém zvláštních kreditů pro vozidla s výjimečně nízkými emisemi. Tím bude zahájena strategická vize, která bude samozřejmě záviset na revizi testovacích systémů využívaných k provádění přesných a věrohodných měření toho, nakolik různé technologie napomáhají ke snižování emisí. Tato revize má být provedena v roce 2015.
<P>
A konečně, jak jsem již řekl, jsme dosáhli větší flexibility, protože díky úspěšnému posílení regulace jsme mohli provést rozumný a spravedlivý krok, který umožňuje podnikům, aby nová opatření určená na období let 2012-2015 zaváděly postupně. Jak sami víte, zároveň jsme přeformulovali postupy takovým způsobem, že nám stále umožňují, abychom přesvědčili společnosti k provádění investic, jež jim zajistí postavení vhodné ke splnění jejich vlastních cílů snižování emisí a zároveň jim usnadní přechod na nový systém.
<P>
Znovu bych chtěl říci, jak jsem tímto návrhem potěšen. Domnívám se, že je to skvělá práce průmyslové politiky. Je škoda, že nemáme k dispozici potřebné pravomoci a všechny nástroje umožňující zasahovat prostřednictvím dalších instrumentů či dalších pák, a doufám, že díky koordinaci Komise přijmou všechny členské státy inteligentní politiky podporující poptávku, například prostřednictvím různých forem ekologického zdanění, jak to učinila francouzská vláda, aby nebyla nijak narušena hospodářská soutěž. Mohlo by to být velmi užitečné dodatečné opatření týkající se náhrady současných zastaralých vozidel, které by zároveň umožnilo uvádět na trh velké množství výkonnějších automobilů.
<P>
Doufám, že dnes budeme mít rovněž to potěšení dovědět se stanovisko Komise k tomuto kompromisu, které dosud nebylo oficiálně oznámeno.
<SPEAKER ID="432" NAME="Jean-Louis Borloo" LANGUAGE="FR">
Pane předsedající, rád bych velmi upřímně poděkoval zpravodaji, panu Sacconimu, protože tato záležitost je složitá a stávající, skutečná a závažná průmyslová a sociální krize v Evropě její závažnost nesnížila.
<P>
Navíc se zabýváme něčím, co je v podstatě docela typické pro naše městské návyky, pro způsoby, jakými se přemísťujeme, pro náš způsob života, náš průmysl, naši společnost. Byla to tedy beznadějná sázka na určitou věc, která se navíc ve skutečnosti týká mnoha spotřebitelských zemí a několika výrobců. Bylo to tedy velmi složité.
<P>
Komise se již zpočátku tímto velmi obtížným úkolem zabývala, jak jen to bylo možné. Zpravodaj a Parlament nastavili meze možností a domnívám se, že díky výhledovému limitu 95 gramů, jehož podrobnosti budou znovu stanoveny v roce 2013, ale jenž byl nyní jasně určen, mají teď výrobci představu o budoucím vývoji odvětví a budou schopni využívat takové technologie, aby k tomuto cíli do roku 2020 dospěli.
<P>
V současnosti si nejsme jisti, jaký objem emisí pochází ze stávajícího vozového parku. Víme pouze o emisích z vozového parku, který byl prodán, a ty dosahují téměř 160 gramů. Cílem je 95 gramů, přičemž emise ze stávajícího vozového parku pravděpodobně přesahují 200 gramů. Tak veliká je výzva, které čelíme. Je to opravdu velkolepý krok vpřed. Nevím, jak na to bude reagovat Komise, ale vzhledem k tomu, že řídila tento projekt od počátku s velkou inteligencí, odborností a šikovností, nemám pochyby o tom, že vše skončí konsensem.
<SPEAKER ID="433" NAME="Stavros Dimas" LANGUAGE="EL">
Pane předsedající, navrhovaný právní předpis týkající se oxidu uhličitého a automobilů poprvé stanoví závazné cíle v oblasti emisí vztahující se na automobilový průmysl. Zároveň je to významný nástroj, který členským státům umožní dosáhnout jejich cílů v oblasti emisí v rámci návrhu o společném úsilí členských států.
<P>
Kompromisní dohoda, jíž bylo dosaženo, zavádí do návrhu Komise řadu změn. Jde například o postupné přijímání daných cílů v období let 2012 až 2015, nižší pokuty za první 3 gramy, o něž výrobci překročí své cíle do roku 2018, a konečně ustanovení o zohlednění ekologických inovací, které jsou v současnosti při měření emisí během zkušebních cyklů přehlíženy.
<P>
Na tyto pozměňovací návrhy lze rovněž pohlížet jako na oslabení návrhu Komise. Návrh na dlouhodobý kompromis spočívající ve stanovení dlouhodobého cíle pro emise ze všech nových automobilů, jež mají dosáhnout hodnoty 95 gramů na kilometr do roku 2020, toto oslabení vyrovnává. Začleněním dotčeného cíle dosáhne tento právní předpis přibližně třetinového snížení emisí, jež je v daných odvětvích potřebné, a to mimo systém obchodování s emisemi. S podobným objemem jsme původně počítali pro rok 2020.
<P>
Kompromisní dohoda, jíž bylo dosaženo, je přínosem jak pro životní prostředí, tak pro spotřebitele, kteří ušetří peníze díky nižším účtům za palivo. Tento kompromis rovněž zajistí stabilitu v oblasti investování, umožní výrobcům odhadnout budoucí změny, posílí inovace a povede k větším investicím do výzkumu a vývoje. Výrobci tak získají výhodu spočívající v možnosti učinit počáteční krok směrem k přesunu na globální trhy, kde se očekává zvýšení poptávky po ekologických automobilech, a tím se zlepší konkurenceschopnost automobilového průmyslu v Evropě. Rád bych poděkoval zpravodaji, panu Guidu Sacconimu, za jeho významný podíl na dosažení dohody, a věřím, že při zítřejším hlasování kompromisní dohodu podpoříte.
<SPEAKER ID="434" NAME="Werner Langen" LANGUAGE="DE">
Pane předsedající, jménem Výboru pro průmysl, výzkum a energetiku bych rád poděkoval zpravodaji, panu Guidu Sacconimu. Vedl dobré a čestné jednání a domnívám se, že výsledek je toho důkazem. Výsledek jednání trialogu odráží některé základní body požadované Výborem pro průmysl. Pro rok 2020 jsme vyžadovali ambiciózní cíle, požadovali jsme pomalé postupné zavádění opatření, usilujeme o spravedlivé rozdělení zátěže a o ekologické inovace. Uznání ekologických inovací je rovněž podporováno velkou většinou. Speciálními vozidly a malými sériemi se chceme zabývat samostatně a jediným bodem, který je stále předmětem diskuse, je výše pokut. Jsem přesvědčen, že pokuty můžeme dále snižovat a přitom dosáhnout požadovaného účinku. Je to poprvé, kdy máme závazné cíle, a těmito závaznými cíli vyvineme nezbytný tlak. Tento ambiciózní program si zasloužil, aby byl odsouhlasen.
<P>
Pokud bychom se na celou věc dívali pohledem skupiny Zelených/Evropské svobodné aliance, pak je nutné říci, že chtějí zabít krávu, která nám má dávat mléko. Jiní ji chtějí neustále dojit, aniž by jí poskytli potravu. My jsme nalezli přiměřený kompromis a právě tak by tomu mělo být.
<SPEAKER ID="435" NAME="Martin Callanan">
jménem skupiny PPE-DE. - Pane předsedající, dovolte mi začít tím, že upřímně vzdám hold práci pana Guida Sacconiho, kterou v této věci vykonal. Bylo potěšením s ním pracovat. Možná, že se jednou dokonce naučím italsky, abych s ním mohl náležitě komunikovat, ačkoli tento Parlament příští rok opouští. V případě tohoto nařízení odvedl fantastickou práci.
<P>
Evropský automobilový průmysl je mimořádně významný. Hraje důležitou roli v mnoha ohledech: jedná se o velmi významné a v určitých ohledech špičkové odvětví, na němž závisí pracovní místa a živobytí milionů lidí v Evropě a které bezpochyby představuje velkou část vývozu naší výroby. Prostřednictvím různých opatření jsme dokázali to, že většinu zbývající výrobní kapacity vyvážíme mimo Evropu. Musíme být velmi opatrní, abychom to samé neučinili i v případě automobilového průmyslu.
<P>
Musím říci, že o původním návrhu Komise jsem si myslel, že je příliš drakonický, že na automobilový průmysl klade příliš velkou zátěž a že velké většiny jeho cílů nebude pravděpodobně možné dosáhnout bez velké změny v tomto odvětví.
<P>
Nyní jsme však dospěli k velmi dobrému a přijatelnému kompromisu. Bylo důležité, abychom namísto neustálého využívání metody biče ponechali určitý prostor i pro metodu cukru. Myslím, že nyní jsme to udělali: místo neustálého vyhrožování výrobcům obrovskými sankcemi jsme do návrhu zařadili pobídky, jež je motivují k rozvoji čistších a ekologicky šetrnějších technologií.
<P>
Nikdy nesmíme zapomenout na to, že členské státy budou muset v této záležitosti hrát důležitou roli a přizpůsobit své daňové systémy tak, aby byly pobídky pro nákup ekologicky čistších a šetrnějších automobilů mnohem atraktivnější.
<P>
Návrh je v tuto chvíli dobrý a moje skupina ho na zítřejším hlasování podpoří. Ještě jednou děkuji panu Guidu Sacconimu za jeho práci. Myslím si, že po mnoha jednáních, polemikách a diskusích jsme dosáhli přijatelného kompromisu, a vzdávám za to hold francouzskému předsednictví. Přesto si myslím, že celý postup prvního čtení je velice špatný a doufám, že v případě budoucích legislativních aktů takový přístup nezaujmeme.
<SPEAKER ID="436" NAME="Pierre Pribetich" LANGUAGE="FR">
Pane předsedající: "Když Evropa dostane dobrý nápad, pak spolu s tímto nápadem obletí celý svět." Touto citací prezidenta Mitterranda jsem chtěl zdůraznit, že tento balíček opatření v oblasti změny klimatu je příležitostí, skutečnou šancí pro rozvoj našeho území.
<P>
Nařízení o emisích CO2 vztahující se na nové automobily, které je součástí tohoto přístupu, je výsledkem kompromisu, jak uvedl náš kolega Guido Sacconi, kterému blahopřeji.
<P>
Stejně jako na každý jiný kompromis i na tento můžeme pohlížet jako na sklenici z poloviny plnou nebo z poloviny prázdnou. Cíl 95 gramů CO2 na kilometr do roku 2020 se však dokonale hodí k technologické revoluci, ambicím a filosofii, které by se měly postupně stávat součástí průmyslových politik v automobilovém odvětví, jež je závažně postiženo krizí. Tento cíl umožňuje pochopit, jak velkého kompromisu bylo dosaženo.
<P>
Nynější situace v tomto průmyslu však vyžaduje několik dalších prvků: finanční schopnost Unie investovat, vytvořit skutečný evropský fond pro přizpůsobení se hospodářství, jež není založeno na využívání uhlíku, zejména v odvětví výzkumu vozidel oblasti automobilů, a schopnost sjednotit zaměstnance dotčených odvětví vytvořením poradního výboru pro problematiku změny klimatu s cílem určit cestu k sociálnímu dialogu.
<P>
Krize a požadavky boje proti změně klimatu znamenají, že naléhavě potřebujeme vytvořit nové průmyslové politiky založené na této schopnosti předvídat, řídit sociální dialog a rozvíjet zaměstnanost. "Moudrého člověka vyléčí z ambicí ambice samotné."
<P>
Poslanci Evropského parlamentu ze socialistické skupiny proto nezapomněli ...
<P>
(Předsedající řečníka přerušil)
<SPEAKER ID="437" NAME="Jorgo Chatzimarkakis" LANGUAGE="DE">
Pane předsedající, tato část balíčku opatření v oblasti klimatu je jedna z nejdůležitějších, protože automobilový průmysl se nachází v centru hospodářství mnoha našich členských států. Proto bylo nutné tuto kapitolu nyní uzavřít, aby se automobilový průmysl mohl zaměřit na krizi, která ho sužuje, a nemusel se potýkat s tím, jakých čísel musí nebo může dosáhnout.
<P>
Potřebujeme jistotu v plánování a tento balíček nám ji dává. Balíček nese označení "teď, nebo nikdy". Je to rozhodnutí typu teď, nebo nikdy, protože pokud ho nyní neschválíme, pokud bychom nyní měli přikročit ke druhému čtení, pak bychom nedosáhli regulace v oblasti automobilů. Z tohoto důvodu a vzhledem k tomu, že balíček představuje zvláštní znamení, bych rád poblahopřál panu Guidu Sacconimu.
<P>
Když se pan Guido Sacconi stal zpravodajem pro tuto složitou část, neměl to při hledání rovnováhy jednoduché. On ji však nalézt dokázal. Musím říci, že mám k vaší práci velkou úctu, protože jste v této zprávě dokázal pro dané odvětví vytvořit pobídky a zároveň zavést pokuty, které jsou, jak uvedl Werner Langen, možná trochu vysoké, ale které vedou ke změně systému, a přesně to v této oblasti potřebujeme.
<P>
Nemůžeme automobilovému průmyslu stále předhazovat, že nedosáhl vlastních cílů. Co kdyby automobily typu Smart, Lupo či A2, které automobilový průmysl vyvinul, nikdo nekupoval? Automobily vystavené v autosalonech nepřinášejí žádný užitek. Nyní jsme však ve fázi, kdy v důsledku hospodářské krize a právních předpisů, jež zde připravujeme, může být dosaženo přechodu do nové éry mobility.
<P>
Proto se domnívám, že to není oslabení. Je to změna systému, která před námi stojí a k níž jsme napomohli, a tato změna systému vstoupí do dějin společně se jménem Stavros Dimas. Rád bych panu komisaři poděkoval za jeho houževnatost, za jeho tvrdošíjnost, protože díky těmto vlastnostem nakonec dosáhl tohoto výsledku.
<SPEAKER ID="438" NAME="Rebecca Harms" LANGUAGE="DE">
Pane předsedající, dámy a pánové, rovněž já bych ráda vyjádřila uznání Stavrosu Dimasovi. Předložil velmi dobrý návrh. Je ostudné, že ministr životního prostředí Borloo pana Dimase více nepodpořil, když byl jeho návrh napaden zpátečnickými a reakcionářskými prezidenty Německa a zejména Itálie. Právě pan Berlusconi a paní Merkelová zajistili, že máme směrnici, kvůli které budou v roce 2012 průměrné hodnoty emisí z nového evropského vozového parku větší, než máme dnes, protože pravidla této směrnice budou s daným rokem vyčerpána. Co se stalo s ambicemi?
<P>
Pane Langene, minule jsem vás požádala, abyste mi přinesl důkaz o tom, že zvládnete tento druh základních výpočtů. Já jsem v každém případě po pečlivé úvaze dospěla k závěru, že tato směrnice nebude vyvíjet jakýkoli tlak na provádění inovací, protože kromě neambiciózní regulace limitů zde není stanoven žádný mechanismus sankcí a protože mezní hodnota pro rok 2020 nebyla stanovena jako povinná.
<P>
Současná krize v automobilovém průmyslu v Evropě byla zapříčiněna samotným automobilovým průmyslem. Tento průmysl prospal a proseděl desetiletí tlaku směrem k inovacím. Nedokázal reagovat na potřebu chránit klima ani na požadavky energetické krize a znovu ztrácíme příležitost zajistit, aby byl v této oblasti vyvíjen konstruktivní tlak, který by zasahoval až do příštího desetiletí.
<P>
Pokud zítra nebude dosaženo dohody o závazném dlouhodobém cíli, moje skupina nebude moci hlasovat ve prospěch této směrnice. Je mi líto, pane Dimasi, že se tak stane. Z této směrnice musíme udělat vzor. Musíme se zeptat sami sebe, zda myslí Evropané své ambice ohledně ochrany klimatu vážně, zda nejsou se svými automobily s vysokou spotřebou a automobily představujícími symbol jejich postavení odvážnější než my s touto směrnicí.
<SPEAKER ID="439" NAME="Alessandro Foglietta" LANGUAGE="IT">
Pane předsedající, dámy a pánové, rád bych poděkoval zpravodaji, panu Sacconimu, za jeho vynikající práci ohledně kompromisu, kterého bylo dosaženo s rozhodností, odhodláním a vskutku s trpělivostí.
<P>
Zpráva o snižování emisí CO2 z lehkých vozidel doplnila významný detail: boj proti změně klimatu. Ve skutečnosti poprvé regulujeme emise CO2 z osobních automobilů, a to stanovením ambiciózního a závazného dlouhodobého cíle 95 gramů na kilometr do roku 2020. To vše v době, kdy jak závažná finanční krize, tak dotace poskytované automobilovému průmyslu v zemích mimo EU tvrdě zkouší náš průmysl. Úspěšně jsme dokázali začlenit snížení sankcí za nepatrné odchylky od stanovených cílů.
<P>
Domníváme se, že metoda, již zvolila Komise k určení cílů snížení emisí a která je založena na pohotovostní hmotnosti průměrného vozidla, je sporná a z hlediska životního prostředí neopodstatněná. Opatření tohoto druhu bezpochyby vede k paradoxní situaci, ve které vozidla, jež jsou lehčí a menší, a tedy méně znečišťují životní prostředí, jsou ve skutečnosti penalizována. Nicméně se domnívám a doufám, že jakmile získá tento text náležitě vyváženou podobu, bude moci představovat důležitý impuls pro cílené úsilí. Z těchto důvodů považuji zprávu o snižování emisí CO2 z vozidel za významný výsledek, a jsem tedy pro její přijetí.
<SPEAKER ID="440" NAME="Jens Holm" LANGUAGE="SV">
Od roku 1990 se emise z evropského odvětví dopravy zvýšily o více než 30 %. Již v roce 1995 Evropská komise navrhla požadavek, aby emise z evropských automobilů nepřesahovaly 120 g na kilometr. To, o čem však máme nyní hlasovat, je ztracenou příležitostí. Až tento právní předpis v roce 2012 vstoupí v platnost, bude 35 % automobilů od jeho uplatňování osvobozeno. Díky takzvaným ekologickým inovacím budou moci výrobci automobilů vypouštět ještě více emisí. Pokuty jsou tak nízké, že je pro ně levnější daný právní předpis přehlížet než upravit výrobu. Co zmůže požadavek Parlamentu stanovující emise v objemu 95 g na kilometr do roku 2020? Nic!
<P>
Hlasujte pro pozměňovací návrh 50 předložený skupinou Konfederace Evropské sjednocené levice a Severské zelené levice a skupinou Zelených/Evropské svobodné aliance. Pak pro automobily získáme skutečně závazný požadavek ohledně emisí: 95 g oxidu uhličitého do roku 2020. Pokud bude návrh přijat, jsme my, skupina GUE/NGL, připraveni tuto zprávu podpořit. V opačném případě nikoli.
<P>
Říká se, že pokud jsou dva manažeři společností zavřeni v jedné místnosti, okamžitě začnou diskutovat o tom, jak by si mezi sebe mohli rozdělit trh a vytvořit kartel. To se bohužel vztahuje i na dvě velké politické skupiny v tomto Parlamentu, tedy na skupinu Evropské lidové strany (Křesťanských demokratů) a Evropských demokratů a skupinu Sociálních demokratů v Evropském parlamentu. Skupina PPE-DE a skupina PSE se znovu rozhodly krutě nás ostatní přehlížet. Kdo v důsledku toho všeho ztratí nejvíce? Je to životní prostředí a sociální demokracie. Pokud jde o životní prostředí, je to ztracená příležitost převzít kontrolu nad emisemi z vozidel. Co se týče socialistické skupiny, tato dohoda ukazuje, že se začínají stále více podobat představitelům politické opozice ze skupiny PPE-DE, kteří zastávají přístup, jenž není šetrný k životnímu prostředí. To není dobrým znamením.
<SPEAKER ID="441" NAME="Johannes Blokland" LANGUAGE="NL">
Pane předsedající, již v 90. letech byly mezi výrobci automobilů uzavřeny dobrovolné dohody o snižování emisí CO2 z automobilů. Na základě těchto dohod mohlo být do nynějška dosaženo značného snížení emisí.
<P>
V praxi o tom však existují velmi malé důkazy. Průměrné emise CO2 z automobilů dnes nejsou příliš odlišné od emisí, jež byly zaznamenány před 10 lety. Proto musíme stanovit přísná závazná pravidla. Silné lobby ze strany průmyslu však značně oslabilo původní návrh Komise, čehož lituji.
<P>
Přesto byl do návrhu začleněn dlouhodobý cíl 95 g/km do roku 2020, což mě těší, ale tento cíl závisí na výkladu toho, do jaké míry byl účinně začleněn do stávajícího znění. Krátkodobé dohody byly navíc oslabeny, což lze zčásti přisoudit postupnému zavádění opatření jak ohledně objemu, tak ohledně sankcí, v důsledku čehož je vyvíjeno menší úsilí.
<P>
Nemohu tedy tuto dohodu, jíž bylo dosaženo mezi Radou a Parlamentem, podpořit a lituji, že návrh Komise se nevydařil.
<SPEAKER ID="442" NAME="Amalia Sartori" AFFILIATION="PPE-DE">
(IT) Pane předsedající, dámy a pánové, rovněž já jsem netrpělivě čekala na to, až se ujmu slova a vyjádřím své díky za práci odvedenou zejména panem Sacconim, který do nynějška nasbíral zkušenosti, jež mu pomáhají vyřešit i ty nejsložitější případy. Velký kus práce však odvedlo i francouzské předsednictví, Rada a Komise. Jejich společné úsilí nám umožnilo dokončit všechny tyto dokumenty ohledně klimatu a zejména tato zpráva týkající se automobilového odvětví, které, jak mnozí uvedli, vyvolává kvůli současné hospodářské situaci obavy.
<P>
Mnoho mluvčích dnes uvedlo, že jsou tyto cíle ambiciózní, a to od těch úvodních pro rok 2012 až po závěrečné pro rok 2020, a že bylo moudrým rozhodnutím zvolit tento jednoduchý časový rámec, který se uplatní také na ostatní zprávy, jež budeme přijímat v průběhu několika příštích dnů. Rovněž souhlasím s rozhodnutím zavést zmírněný systém penalizací a s možností zohlednit snížení dosažená využíváním ekologických inovací. Všechny tyto otázky vzešly z trialogu mezi orgány a podle mého názoru nám umožnily nalézt řešení, která v této choulostivé době snižují hospodářské náklady výrobců, aniž by měly vliv na obecné cíle. Příkladem je zavedení zvláštních kreditů pro automobily, které vypouštějí méně než 50 g CO2 na kilometr.
<P>
Ráda bych rovněž zdůraznila, že zaujatý přístup, jehož prostřednictvím se limit emisí sníží podle hmotnosti vozidla, bude s velkou pravděpodobností znamenat, že menší vozidla se nebudou řídit obecným pravidlem "kdo nejvíce znečišťuje, nejvíce platí". Výsledkem jsme nicméně potěšeni a s radostí budeme hlasovat ve prospěch této zprávy.
<SPEAKER ID="443" NAME="Inés Ayala Sender" AFFILIATION="PSE">
(ES) Pane předsedající, nejprve bych ráda poděkovala panu Sacconimu za jeho nesmírnou trpělivost a moudrost, které nám umožnily nejen zachránit nařízení, jež je velmi důležité pro životní prostředí, hospodářství, zaměstnanost a průmysl, ale zachránit prostřednictvím tohoto nařízení také celý balíček opatření v oblasti energetiky a změny klimatu, který ve skutečnosti závisel na tomto "kameni mudrců".
<P>
Ráda bych poblahopřála jak jemu, tak nám, protože dokázal dosáhnout základní rovnováhy cukru a biče a především úspěšně ukázal, že je potřeba nejen biče, ale i cukru, aby bylo možné posunout tak složitý text kupředu.
<P>
Tato zpráva prosazuje ekologické inovace související se sníženými emisemi CO2, podporuje výzkum a inovace v oblasti snižování emisí a rovněž podporuje využívání biopaliv a čerpacích stanic potřebných pro tyto účely.
<P>
Prostřednictvím požadovaného cíle rovněž stanoví odhady ohledně nového vozového parku. V roce 2014 by měla Komise provést revizi cíle a předložit návrh, který daný rámec také zohlední.
<P>
Zpráva bere v potaz rovněž vozidla s nulovými emisemi a vozidla s velmi nízkými emisemi a jejich násobný účinek, který pro toto odvětví představuje nejen cukr, ale také povinnost a spotřebitelům poskytuje lepší přístup k informacím.
<P>
Na závěr mi zbývá říci asi jen to, že naléhavě žádám pana Sacconiho, ať učiní všechno, co je v jeho silách, aby se mohl do Parlamentu znovu vrátit.
<SPEAKER ID="444" NAME="Chris Davies" AFFILIATION="ALDE">
Pane předsedající, pokud zvážíte ambice, které jsme měli v otázce snižování emisí CO2 z automobilů jen před několika měsíci, jsou tyto návrhy hlubokým zklamáním. Zradily životní prostředí, zradily řidiče automobilů, kteří budou nuceni platit více za užívání vozidel, jež spotřebují velké množství paliva. A zradily dokonce i evropský automobilový průmysl, jehož pozice bude ohrožena konkurenty, kteří více využívají inovace.
<P>
Argumentem je to, že se automobilový průmysl nachází ve finanční krizi. Ale nic z toho, co děláme, žádné návrhy, které připravujeme, žádné právní předpisy, které nyní zavádíme, na stávající situaci daného odvětví vůbec nic nezmění. Celé toto úsilí bude mít jediný efekt: bude pokynem pro designéry automobilů, aby si sedli k počítači a začali vymýšlet a navrhovat auta budoucnosti.
<P>
Tento právní předpis je skličující. Je špatný. A vzhledem k tomu, že Mezinárodní energetická agentura právě předpověděla, že zásoby ropy na celém světě dosáhnou do 10 let svého maxima, mohl by být dokonce označen za naprosto šílený. Nebudu hlasovat v jeho prospěch.
<SPEAKER ID="445" NAME="Matthias Groote" AFFILIATION="PSE">
(DE) Pane předsedající, rád bych poděkoval panu Guidu Sacconimu za to, že dokázal nalézt řešení velmi složitého problému. Pokud se podíváte na to, na čem jsme se dohodli ve zprávě pana Daviese a ve zprávě skupiny CARS 21, kde s vytvářením právních předpisů chceme vlastně začít v roce 2015, byla podstata návrhu Komise celkem vzato zachována a je zde rovnováha mezi sociálními, ekologickými a hospodářskými kritérii.
<P>
Co se týče inovací, musím říci, že Guido Sacconi zavedl dobrý nástroj v podobě bonusů za využívání inovací, protože výrobci automobilů, které vypouští méně než 50 gramů CO2, dostanou odměnu za to, že tyto automobily prodají, a nikoli za to, jak uvedl Jorgo Chatzimarkakis, že budou sedět v autosalonech nebo se předvádět na automobilových show. Aby bonus dostali, musí automobily prodávat. Tím bude vyvíjen na dané odvětví tlak, aby se automobily rychle dostaly ke spotřebitelům.
<SPEAKER ID="446" NAME="Bogusław Liberadzki" AFFILIATION="PSE">
(PL) Pane předsedající, shodou okolností se právě včera konala rozprava o zprávě pana poslance Grooteho. Je to velmi dobrá zpráva, která se týká rovněž automobilového odvětví, v tomto případě se ale jedná o těžká vozidla.
<P>
Dnes před námi leží zpráva pana poslance Sacconiho. Máme plné právo velmi jasně říct, že jako Evropská unie, jako Parlament děláme vše, co je v našich silách, aby se v souvislosti s ochranou životního prostředí mohli naši lidé, tedy naši občané těšit z co nejvyšší životní úrovně. Musíme zajistit, aby mohlo dané odvětví tato opatření skutečně uplatňovat. Nebude to jednoduché, ale zdá se, že je to možné.
<P>
Dále bych rád upozornil na to, že pro nové výrobky, jež plánujeme, musí existovat kupující. Práce pana Sacconiho ukazuje, že máme důvod doufat v úspěch, pokud jde o tyto pozitivní rysy, tedy o ochranu životního prostředí a možnost výroby tohoto typu vozidel, která pak budou přijata na trhu. Rád bych mu za to poděkoval.
<SPEAKER ID="447" NAME="Juan Fraile Cantón" AFFILIATION="PSE">
(ES) Pane předsedající, rád bych panu Sacconimu poblahopřál k práci, kterou odvedl, a k výsledkům, jakých v ní dosáhl.
<P>
Návrh, kterým se nyní zabýváme, má dva hlavní cíle: dosáhnout prostřednictvím technologických zlepšení nových vozidel limitu 95 gramů na kilometr do roku 2020 a dosáhnout dalšího snižování emisí zlepšením dalších systémů nebo konstrukčních částí, jako jsou pneumatiky, klimatizace nebo podpora hospodárnějšího stylu řízení.
<P>
Tuto dohodu podporujeme, protože je vyvážená. Napomáhá k významnému snížení emisí CO2 a zachovává konkurenceschopnost evropského automobilového průmyslu.
<P>
Pracujeme na ambiciózní dohodě pro rok 2020. To, co požadujeme od automobilového průmyslu je srovnatelné s tím, co požadujeme od ostatních výrobních odvětví, a tento průmysl nyní potřebuje sestavit vlastní strategii, aby dosáhl stanovených cílů.
<P>
Evropa v současnosti vyrábí třetinu světové produkce automobilů. Pokud si chceme zachovat toto privilegované postavení, musíme zajistit, aby byly naše automobily z hlediska životního prostředí nejčistší a nejbezpečnější ze všech. Proto budeme muset investovat do inovací a do podpory na obnovu našeho vozového parku.
<SPEAKER ID="448" NAME="Czesław Adam Siekierski" AFFILIATION="PPE-DE">
(PL) (mikrofon nebyl zpočátku zapojen)... odpovídá přibližně jedné třetině emisí skleníkových plynů vypuštěných do ovzduší. Nelze pochybovat o tom, že inovativní řešení, jejichž cílem je zavedení technologií šetrných k životnímu prostředí, jsou nutná.
<P>
V této oblasti jsme nedávno dosáhli značného úspěchu. Neustálý nárůst počtu motorových vozidel však vede k tomu, že pozitivní účinky stále ještě nejsou příliš viditelné. Iniciativa Komise na urychlení změn proto zřejmě bude krok správným směrem.
<P>
Měli bychom mít na paměti dosažení cíle summitu, tedy snížení emisí škodlivých látek. Nicméně musíme zohlednit také argumenty předložené výrobci vozidel. Ti zdůrazňují, že evropský automobilový průmysl je jedním ze symbolů evropské hospodářské síly a zaměstnává tisíce pracovníků. Příliš přísné požadavky by se odrazily ve zvýšení cen vyrobených vozidel a mohly by snížit konkurenceschopnost tohoto odvětví. To může následně vyústit ve velké ztráty pracovních míst.
<P>
Pokud zvážíme negativní důsledky hospodářské krize pro automobilový průmysl, jsou tyto obavy určitě odůvodněné.
<SPEAKER ID="449" NAME="Silvia-Adriana Ţicău" AFFILIATION="PSE">
(RO) Ráda bych poblahopřála panu Sacconimu ke zprávě týkající se oblasti, která je z hospodářského a sociálního hlediska neobyčejně důležitá. Tato skutečnost je potvrzena i prostřednictvím Plánu evropské hospodářské obnovy. Tohoto cíle bude dosaženo zlepšením technologií motorů a technologických inovací.
<P>
Do roku 2012 by neměly emise oxidu uhličitého z osobních automobilů přesahovat 130 g/km. Výrobci vozidel musí postupně zajistit, aby tyto požadavky splňovalo do roku 2012 celkem 65 % nových automobilů a do roku 2015 všechny nové automobily. Na automobily, jejichž emise jsou nižší než stanovený limit, se uplatní systém bonusů, zatímco výrobcům automobilů s emisemi, jež překračují tento limit, budou uvaleny sankce. Automobilový průmysl tedy musí investovat do nových technologií, aby mohl produkovat automobily šetrné k životnímu prostředí. Děkuji.
<SPEAKER ID="450" NAME="Marios Matsakis" AFFILIATION="ALDE">
Pane předsedající, velmi obdivuji pana Sacconiho a obvykle s ním souhlasím, nikoli však při této příležitosti.
<P>
Cíl 95 g/km v horizontu 12 let bohužel není úspěchem. Je to závažný neúspěch a nejsem si jistý, zda je účelem tohoto právního předpisu ochrana životního prostředí nebo ochrana výrobců automobilů.
<P>
Mám dojem, že při této příležitosti ochránci životního prostředí, včetně komisaře Dimase, vyvinuli významné úsilí s cílem chránit životní prostředí, ale neuspěli kvůli hlavním výrobcům automobilů. To je smutné, protože jsme měli možnost dosáhnout změny a tuto možnost jsme propásli.
<SPEAKER ID="451" NAME="Carl Schlyter" AFFILIATION="Verts/ALE">
(SV) Pane předsedající, koho se snažíme uložením požadovaných limitů na automobilový průmysl chránit? Hovoříme o mezerách v právních předpisech. Nejde o mezery. Jde o úplné dálnice s nouzovými východy pro automobilový průmysl, jenž se vyhýbá jakékoli odpovědnosti a plnění jakýchkoli požadavků. Kdo z toho má prospěch? Budeme i nadále vyrábět automobily, které nikdo na světě nechce řídit? Ne. Většina automobilů se bude v budoucnosti prodávat v Indii a v Číně a dalších rozvojových zemích a tyto země budou mít zájem o automobily s nízkou energetickou spotřebou. Naše planeta má zájem o automobily s nízkou energetickou spotřebou a evropští spotřebitelé mají zájem o automobily s nízkou energetickou spotřebou. Dovolíme tedy automobilovému průmyslu žít ve světě fantazie, ve kterém budou moci nadále vyrábět automobily, které nikdo nechce? Ne. Toto je pro životní prostředí, spotřebitele, hospodářství a pro výzkum špatná politika. Jinými slovy je to naprosté selhání. Proto nemůžeme tento návrh podpořit.
<SPEAKER ID="452" NAME="Předsedající">
Pane Sacconi, dospěli jsme ke konci, domnívám se však, že nikoli ke konci našeho vzájemného porozumění.
<SPEAKER ID="453" NAME="Guido Sacconi" LANGUAGE="IT">
Pane předsedající, dámy a pánové, máme zde jednoduchý výpočet, který si může každý spočítat sám za použití papíru a pera. Jestliže dosahovaly průměrné emise CO2 z automobilů prodaných v roce 2005 výše 159 gramů na kilometr, dosáhneme v roce 2020 na základě tohoto nařízení, které zavádí pro rok 2020 závazný cíl 95 gramů na kilometr, snížení průměrných emisí z prodaných automobilů ve výši 38 %. Je docela jednoduché to vypočítat a k tomu, abyste získali výsledek, nepotřebujete posouzení dopadů. Domnívám se, že je to mimořádné.
<P>
Omlouvám se všem, kteří mě chválili a děkovali mi za moji práci, a všem, kteří tento kompromis schvalují, a zdá se mi, že je to velká většina z vás. Dovolte mi však, abych se obrátil zejména na své odpůrce a naše přátele ze skupiny Aliance liberálů a demokratů pro Evropu, konkrétně pak na pana Daviese, kteří znovu demonstrují svou neschopnost přijmout odpovědnost. Dožadují se pouze skvělých cílů, ale když nadejde čas pro rozhodnutí, nechají toto rozhodnutí na nás.
<P>
Jenom doufám, že se nezačne odehrávat ta samá fraška, jakou jsem zažil v případě nařízení REACH (nařízení o chemických látkách a jejich bezpečném používání), protože ty samé skupiny tvrdily, že rovněž nařízení REACH bylo ústupkem, že bylo zklamáním. O měsíc později to bylo na jejich webových stránkách slavnostně prezentováno jako obrovský úspěch Unie v oblasti životního prostředí a dalo by se říci, že EU byla považována za subjekt s vedoucím postavením v kontrole chemických látek. Doufám, že tentokrát budu takové frašky ušetřen.
<P>
Děkuji vám, pane Borloo, a rovněž vám, pane Dimasi. Vaše stanovisko, tak jak jste ho vyjádřili, je jasné a napomůže nám dovést tuto složitou práci při zítřejším hlasování k závěru.
<SPEAKER ID="454" NAME="Předsedající">
Rozprava je ukončena.
<P>
Hlasování se bude konat ve středu dne 17. prosince 2008.
<P>
Písemná prohlášení (článek 142 jednacího řádu)
<SPEAKER ID="972" NAME="Ivo Belet  " LANGUAGE="NL">
Dnes dopoledne jsem se zúčastnil konference o čisté mobilitě, která se konala na vysoké škole v Limburgu. Tato konference byla zaměřena na elektrické automobily. Je zřejmé, že nastal čas přeorientovat se na tuto technologii šetrnou k životnímu prostředí. Doba fosilních paliv se přirozeně blíží ke svému konci.
<P>
Stávající krize, které automobilový průmysl čelí, rovněž nabízí příležitosti k naprosté změně taktiky. Výrobci musí výměnou za vládní podporu a záruky, jež získávají, mnohem více investovat do této technologie budoucnosti neboli, jinými slovy, do cenově dostupných baterií s větším rozsahem.
<P>
Vláda by pak měla tento přechod podporovat mnohem odhodlaněji a v neposlední řadě prostřednictvím daní.
<P>
V roce 2005 byl předložen návrh Komise týkající se reformy daně z automobilů a koordinace této daně na evropské úrovni. Tento návrh by měl být znovu předložen ministrům. Daň z automobilů by měla být přepočítána na základě kritérií souvisejících s emisemi. Osoby, které řídí elektrické automobily, jež vypouští žádné nebo nepatrné množství CO2 a částic sazí, by za to měly být odměněny prostřednictvím daňového systému.
<P>
Nastal čas na radikální změnu. Konstruktéři svoji práci již odvedli. Nyní záleží na vládě, aby výrobce automobilů posunula správným směrem a aby tak učinila rychle.
<SPEAKER ID="455" NAME="Krzysztof Hołowczyc  " LANGUAGE="PL">
Současná rozprava o takzvaném ekologickém balíčku potvrzuje ambiciózní cíle, které si Evropa stanovila v souvislosti s bojem proti změně klimatu. Evropský automobilový průmysl je nedílnou součástí evropské strategie, jež chce dosáhnout do roku 2020 20% snížení emisí skleníkových plynů v porovnání s rokem 1990, o to, aby bylo naše hospodářství méně energeticky náročné, a o zvýšení podílu energie získané z obnovitelných zdrojů.
<P>
To je obzvláště vhodné, pokud jde o snižování emisí CO2. Podle údajů EU vyprodukují soukromé automobily 12 % všech emisí CO2 na území Společenství. Tato vysoká úroveň emisí je způsobena zejména zvyšujícím se počtem automobilů a větším využíváním silniční dopravy, což není kompenzováno lepší konstrukcí motorů nebo snížením váhy vozidel.
<P>
V případě soukromých automobilů se do roku 2012 plánuje snížení limitů emisí CO2 na 120 gramů na kilometr. Rovněž se plánuje stanovení dlouhodobé strategie pro snížení těchto mezních hodnot na 95 gramů na kilometr do roku 2020. To je v souladu se stanoviskem Evropského parlamentu, jež uvádí, že uvedení nových typů motorových vozidel na trh bude trvat pět až sedm let. To má samozřejmě dopad na vývojové a produkční cykly automobilového průmyslu.
<P>
Přijaté zásady jsou z hlediska životního prostředí určitě ambiciózní. Zvýšené investice do výzkumu a vývoje vyžadované kvůli novým standardům na druhou stranu podpoří vědecký výzkum zaměřený na technická řešení toho, aby se snažil dosáhnout úspory paliva. To zvyšuje úroveň inovací učiněných v automobilovém průmyslu, což pak podpoří konkurenceschopnost evropského hospodářství.
<SPEAKER ID="971" NAME="Martin Kastler  " LANGUAGE="DE">
Současná finanční a hospodářská krize představuje pro automobilový a dodavatelský průmysl obrovskou výzvu. Údaje o prodejích jsou stále horší a mnoho výrobních závodů pozastavilo až do konce roku výrobu. V Německu závisí každé sedmé pracovní místo přímo či nepřímo na výrobě automobilů. Jedním z důležitých cílů politiky musí být vytváření rámcových podmínek pro ochranu pracovních míst v Německu, a to dokonce i v době krize. Nařízení tedy přišlo v naprosto nesprávnou dobu.
<P>
Je mi líto, že předložená zpráva nevytváří pobídky pro omezení emisí. To by bylo podle mého názoru správným přístupem ke změně klimatu i v době hospodářské krize. Hrozba strašně vysokými pokutami není řešením.
<P>
Jsem proto toho názoru, že jsou zde sledovány soukromé cíle na úkor německého hospodářství. Podpora ochrany klimatu je pro mě důležitá, ale nikoli na úkor jednotlivých členských států EU. Toto nařízení nezasazuje ránu pouze německým výrobcům automobilů, ale také a především většině středně velkých dodavatelů, z nichž je mnoho usazeno v norimberské metropolitní oblasti. Jakožto nový poslanec Evropského parlamentu zastupující Norimberk tedy nemohu hlasovat ve prospěch této zprávy.
