<CHAPTER ID="004">
Bezpečnost pacientů (rozprava) 
<SPEAKER ID="076" NAME="Předsedající">
Dalším bodem je zpráva, kterou předložila paní Sartoriová jménem Výboru pro životní prostředí, veřejné zdraví a bezpečnost potravin o návrhu doporučení Rady o bezpečnosti pacientů včetně prevence a kontroly infekcí spojených s poskytováním zdravotní péče - C6-0032/3009 -.
<P>
Zpravodajka zde nemůže být a v úvodním vystoupení jí nahradí paní Grossetêteová.
<SPEAKER ID="077" NAME="Françoise Grossetête" LANGUAGE="FR">
Pane předsedající, ano, zastupuji paní Sartoriovou, která se zdržela v Itálii a předávám její omluvu, protože si velmi přála být dnes zde přítomna.
<P>
Budeme hovořit zejména o lékařských postupech, protože mohou mít někdy pro pacientovo zdraví škodlivé důsledky, ať již z důvodu nežádoucích účinků léků, lékařské chyby nebo kvůli infekcím získaných v místě léčby.
<P>
Z těchto rizik můžeme jmenovat zejména nozokomiální infekce, které postihují jednoho z 20 hospitalizovaných pacientů, jinými slovy 4 100 000 osob ročně. Tato čísla Evropské komise jsou velmi znepokojivá.
<P>
Nepříznivé události se v členských zemích Evropské unie vyskytují u 8% až 12% nemocničních pacientů. To ročně dává číslo mezi 7 až 15 miliony hospitalizovaných pacientů, k nimž lze přidat nějakých 37 milionů pacientů v primární zdravotní péči.
<P>
Jen nozokomiální infekce zasáhnou v průměru jednoho z 20 nemocničních pacientů, což je celkově přes 4 milionů pacientů ročně. Každý rok v Evropě nozokomiální infekce způsobují úmrtí celkem asi 37 000 lidí.
<P>
Aby bylo možné splnit cíl snížení těchto infekcí do roku 2015 o 900 000 případů ročně - jinými slovy se jedná o 20 % snížení - jsou členské státy a evropské instituce vyzvány k tomu, aby zavedly nezbytná opatření.
<P>
Zpráva zejména doporučuje: podporu vzdělávání a školení zdravotnického a nemocničního personálu se zvláštním zřetelem k nozokomiálním infekcím a rezistenci virů, které je způsobují, vůči antivirotikům; zlepšení vědomostí o tomto problému mezi pacienty a žádá, aby Komise připravila pro pacienty dokument na základě manuálu pro prevenci nozokomiálních infekcí, který vydala Světová zdravotnická organizace - WHO - v roce 2003; podporu výzkumu v této oblasti zvláště zaměřeného na nové technologie, nanotechnologie a nanomateriály; a zvýšení počtu sester a sester specializovaných na kontrolu infekcí.
<P>
A nakonec je důležité, jak zdůrazňuje text - a paní Sartoriová na tomto bodu velmi trvala - zlepšit v této záležitosti výchovu pacientů.
<P>
Je nezbytné požádat Komisi, aby připravila dokument zaměřený na pacienty a prevenci nozokomiálních infekcí a aby jej předložila Parlamentu a Radě. Komise by také měla učinit opatření na tříleté monitorování pokroku dosaženého v této oblasti členskými státy a Evropskou unií.
<P>
Například výzkum realizovaný ve Francii ukazuje, že 83 % z dotázaných lidí o nozokomiálních infekcích slyšelo a že tato rizika jsou pro Francouze hlavním zdrojem obav při přijetí do nemocnice. Na druhé straně veřejnost nemá pocit, že je o příčinách a důsledcích nozokomiálních infekcí řádně informována.
<P>
V několika dalších letech je nutno při úsilí o prevenci nozokomiálních infekcí klást větší důraz na informovanost odborného zdravotního personálu a populace jako celku.
<SPEAKER ID="078" NAME="Daniela Filipiová">
úřadující předsedkyně Rady. - Vážené poslankyně, vážení páni poslanci, dámy a pánové, oblast bezpečnosti pacientů a kvality poskytované péče je jednou z hlavních priorit českého předsednictví v oblasti veřejného zdraví. Uvědomujeme si význam kontinuálního zvyšování bezpečí pacientů a s tím související zlepšování kvality zdravotní péče, a to i v souvislosti s poskytováním přeshraniční zdravotní péče.
<P>
Hlavním cílem návrhu doporučení Rady o bezpečnosti pacientů a kvalitě zdravotních služeb včetně prevence a kontroly infekcí spojených s poskytováním zdravotní péče je vymezit integrovaný přístup, v němž se bezpečí pacientů posune do centra vysoce kvalitních zdravotnických systémů tím, že se bude přihlížet ke všem faktorům, jež na ni mají dopad.
<P>
Tato iniciativa vznikla na základě zjištění, že nárůst výskytu nežádoucích událostí je v celé Evropě alarmující, přičemž mezi nejčastější nežádoucí události patří infekce spojené s poskytováním právě zdravotní péče. Jedná se o velkou výzvu, s kterou souvisí i rostoucí očekávání veřejnosti v této oblasti, stárnoucí populace v Evropě či neustálý pokrok v léčbě a lékařské vědě obecně. Infekcím spojeným s poskytováním zdravotní péče věnují také stále větší pozornost média i politici.
<P>
I toto jsou důvody pro rozhodnutí českého předsednictví uspořádat ministerskou konferenci, jež se uskutečnila ve dnech 15.-16. dubna v Praze pod názvem "Bakteriální ohrožení bezpečnosti pacientů v Evropě". Zaměřila se zejména na nemocniční antibiotické programy, vliv systémových parametrů zdravotní péče na výskyt antibiotické rezistence a infekcí spojených s poskytováním zdravotní péče a dále na řízení a odpovědnost v této oblasti.
<P>
Ale zpět k návrhu doporučení. České předsednictví si uvědomuje, že organizace zdravotních systémů spadá do plné kompetence členských států. Ovšem tato iniciativa, podle mého názoru, vhodně stimuluje další rozvoj národních politik směrem k vyšší ochraně zdraví a životů naších občanů.
<P>
Obecně lze říci, že Rada souhlasí s potřebou lepší spolupráce a koordinace v této oblasti na všech úrovních, tzn. místní, regionální, národní i na úrovni Společenství, stejně tak jako s nutností výměny relevantních informací. Významným opatřením je tak proto vznik systému hlášení výskytu nežádoucích událostí, který ovšem bude beztrestný, tak aby podpořil intenzitu hlášení.
<P>
Důraz je dále kladen na další vzdělávání zdravotnických pracovníků v oblasti bezpečnosti pacientů, vznik společných definic a terminologie stejně jako porovnatelných indikátorů, které by umožnily lepší identifikaci problémů. Stejně tak bude možné posléze zhodnotit účinnost opatření a intervencí směřujících ke zvýšení bezpečnosti pacientů a snadnějšímu sdílení zkušeností a poznatků mezi členskými státy.
<P>
České předsednictví v současné době dokončuje jednání o návrhu doporučení v pracovních orgánech Rady a bude usilovat o jeho přijetí Radou EPSCO v červnu tohoto roku. Ovšem právě vzhledem k významu problematiky se Rada rozhodla konzultovat také Evropský parlament, neboť jeho stanovisko významně přispěje k probíhající diskuzi.
<P>
Jsem přesvědčena, že Rada i Parlament sdílí společný cíl, tedy zvýšení bezpečí pacientů v EU. V tomto duchu také Rada pečlivě zváží pozměňovací návrhy obsažené ve vaší zprávě k návrhu předmětných doporučení.
<P>
Na závěr mi ještě dovolte poděkovat všem, kteří se na přípravě zprávy EP podíleli, a zvláště pak zpravodajce Amalii Sartoriové, která tuto zprávu zpracovala.
<SPEAKER ID="079" NAME="Androulla Vassiliou">
členka Komise. - Pane předsedající, nejdříve bych ráda poděkovala Výboru pro životní prostředí, veřejné zdraví a bezpečnost potravin za práci na tomto spisu a zejména pak zpravodajce, paní Amalii Sartoriové, za její úsilí v tom, co je ve zdravotnictví prioritou nejvyššího řádu.
<P>
Bezpečnost pacientů je o snižování počtu nepříznivých událostí, které se vyskytují ve všech zdravotnických zařízeních - v nemocnicích, v primární péči, v dlouhodobé péči nebo ve společnosti.
<P>
Odhaduje se, že v členských státech EU, asi u 8 % až 12 % pacientů přijatých do nemocnic se v průběhu léčby vyskytují nežádoucí příhody. Tato čísla jsou nepřijatelně vysoká. Vytváří znepokojivý obraz, jenž má vliv nejen na pacienty, ale i jejich rodiny a přátele. Kromě toho jsou nepříznivé události obrovským břemenem zdravotnických rozpočtů i ekonomiky jako celku.
<P>
Infekce spojené s poskytováním zdravotní péče jsou zvláštním příkladem velmi běžné nepříznivé události. Celkový počet hospitalizovaných pacientů, u nichž se vyskytla alespoň jedna infekce spojená s poskytováním zdravotní péče, je v EU každým rokem odhadován na 4,1 milionů euro - což je každý dvacátý hospitalizovaný pacient.
<P>
Odhaduje se, že každým rokem z důvodu těchto infekcí dochází k přibližně 37 000 úmrtím. Je zřejmé, že se musíme všemožně snažit tuto situaci zlepšit.
<P>
Všechny členské státy uznaly problém týkající se bezpečí pacientů a přijaly opatření na řešení tohoto problému. Víme ale, že úroveň znalosti problému je mezi 27 členskými státy různá, stejně jako zdroje a dostupné odborné způsobilosti k řešení problému.
<P>
Je pravděpodobné, že pacienti ve všech členských státech nemají prospěch ze stávajících výsledků výzkumu ani ze systematických výměn nejlepších postupů a odborné způsobilosti. Proto je podle mne bezpečí pacientů další oblastí, kde může EU poskytnout skutečnou přidanou hodnotu k tomu, aby byli všichni evropští pacienti ve větším bezpečí, a to samozřejmě při respektování odpovědnosti členských států za poskytování zdravotní péče na jejich územích.
<P>
Proto Evropská komise představila své sdělení a návrh na doporučení Rady o bezpečnosti pacientů, včetně prevence a kontroly infekcí spojených s poskytováním zdravotní péče. Těším se na vaše názory.
<SPEAKER ID="080" NAME="Antonios Trakatellis">
jménem skupiny PPE-DE. - (EL) Pane předsedající, čísla, která citovala paní Grossetêteová a paní komisařka jsou skutečně ohromující a ukazují, že je mnoho pacientů v nemocnicích vystaveno znepokojivým situacím, z nichž nejčastější jsou infekce spojené s poskytováním zdravotní péče.
<P>
Počet infekcí by samozřejmě mohl být významně snížen; zaprvé je v nemocnicích zapotřebí větší disciplíny, protože na jedné straně jsou zde lidé, kteří v nemocnicích pacienty navštěvují a vždy existuje riziko přenosu bakterií, a zadruhé musejí být přísně dodržována hygienická pravidla, a to jak pacienty, tak personálem. Personál také neustále potřebuje informace a školení týkající se infekcí spojených s poskytováním zdravotní péče.
<P>
Věřím ale, že těžištěm věci je to, že bychom měli získat přesné údaje, protože mezi nemocnicemi a klinikami existují rozdíly, a to i v rámci jedné země; potřebujeme například vědět, zda jsou infekce spojené s poskytováním zdravotní péče častější u pacientů na chirurgických odděleních a nebo na internách, potřebujeme znát kmen a rezistenci bakterií; všechny tyto údaje jsou velmi důležité, pokud máme být schopni zjistit příčiny, a tak dosáhnout účinného snížení výskytu infekcí spojených s poskytováním zdravotní péče.
<P>
Potřebujeme proto získat podrobné údaje, abychom infekce spojené s poskytováním zdravotní péče dokázali řešit.
<SPEAKER ID="081" NAME="Linda McAvan">
jménem skupiny PSE. - Pane předsedající, myslím, že je toto doporučení dobrým příkladem přidané hodnoty, kterou Evropská unie může přinést do zdravotní péče, v níž, i když máme omezené kompetence, spojení odborníků z členských států může skutečně životy lidí změnit. Jak pan Trakatellis řekl, čísla, o nichž paní komisařka hovořila, týkající se nežádoucích reakcí na léčebnou péči a infekcí spojených s poskytováním zdravotní péče, jsou šokující. Především by nikdo neměl jít do nemocnice a odejít ještě více nemocný, než byl, a mnoho z nás asi zná lidi, kteří tento problém měli. Jedná se o problém napříč Evropskou unií, a proto je nesmírně důležité, aby vaše iniciativa týkající se infekcí spojených s poskytováním zdravotní péče postoupila kupředu.
<P>
Myslím, že se máme vzájemně od sebe hodně co učit, a zajisté můžeme předejít mnoha problémům našich občanů, když na řešení této záležitosti budeme pracovat společně a svedeme dohromady nejlepší mozky Evropy.
<P>
Druhým bodem, o němž chci hovořit, je bod velmi stručně zmíněný v naší parlamentní zprávě týkající se poranění způsobených injekčními jehlami. Vím, že se Komise tímto tématem dlouho zabývala a že na tomto tématu spolupracují zaměstnavatelé a odbory, ale stále platí, že zhruba jeden milión pracovníků ve zdravotnictví v Evropě utrpí poranění způsobené injekčními jehlami. Tomu by se dalo zabránit, pokud by stávající jehly byly nahrazeny jehlami bezpečnějšími.
<P>
Doufám, paní komisařko, že se vrátíte do Komise a že na novém zasedání Parlamentu přednesete návrh týkající se poranění způsobených injekčními jehlami, což je pro mnoho pracovníků ve zdravotnictví velmi důležité, a zároveň se jedná o problém, jemuž lze ve zdravotnictví předejít.
<SPEAKER ID="082" NAME="Marios Matsakis">
jménem skupiny ALDE. - Pane předsedající, přibližně u 10 % hospitalizovaných pacientů a zhruba 15 % pacientů v rámci primární péče v EU se vyskytne nějaký druh nežádoucí příhody, a to od mírné, dobře léčitelné, až po život ohrožující nebo smrtelný případ. Jinými slovy, jeden ze čtyř pacientů utrpí újmu kvůli léčbě, a ne následkem nemoci. Tato statistika je o to dramatičtější, když si uvědomíme, že počet úmrtí spojených se zdravotní péčí v Evropě je téměř dvakrát tak vysoký než počet úmrtí způsobených silničními nehodami.
<P>
Zpráva paní Sartoriové může pro nápravu mnoho udělat, ale jako vždy úspěch jakékoliv politiky velmi záleží na jejím uplatňování, a v tomto ohledu mají národní vlády odpovědnost dokázat svými činy, že jim na jejich občanech opravdu záleží. Systémy zdravotní péče, zejména v 12 nových členských státech, potřebují v mnoha případech celkovou revizi a pozornost vyžaduje strukturální zlepšení nemocnic, modernizace vybavení a moderní školení zdravotního personálu. Tyto změny mohou nastat jen s pomocí EU, a to jak z hlediska financí, tak odbornosti, a taková pomoc musí být z důvodu bezpečnosti pacientů pohotově k dispozici.
<SPEAKER ID="083" NAME="Siiri Oviir" AFFILIATION="ALDE">
(ET) Otevřená zdravotní péče je nejdůležitější výhodou a právem. 37 000 úmrtí ročně způsobených infekcemi získanými v důsledku zdravotní péče je příliš vysoké číslo a jako občané Evropské unie to nemůžeme dovolit ani přijmout. Na základě zásady subsidiarity musí instituce Evropské unie a především Komise přijmout důležitou úlohu při propagaci a šíření informací a nejlepších postupů.
<P>
Musím zdůraznit, že je důležité nabídnout zvláštní a rychlá řešení pro významné a stálé snížení výskytu nozokomiálních infekcí v Evropě. V této oblasti podporuji doporučení zpravodajky, která uvedla v této zprávě.
<SPEAKER ID="084" NAME="Daniela Filipiová">
úřadující předsedkyně Rady. - Pane předsedající, vážení přítomní, děkuji všem poslancům a poslankyním za jejich komentáře, návrhy a připomínky. Musím říct, že jsem s radostí vyslechla, že v zásadě se v této otázce názory Evropského parlamentu a Rady shodují. Rada samozřejmě pečlivě zváží všechny pozměňovací návrhy Evropského parlamentu a na základě toho pak posoudí jejich zařazení do konečného znění návrhu doporučení.
<SPEAKER ID="085" NAME="Androulla Vassiliou">
členka Komise. - Pane předsedající, v dnešní rozpravě je vidět vysoká míra zájmu a znepokojení Parlamentu týkající se bezpečnosti pacientů. Zpráva také naznačuje, že se jedná o oblast velkého potenciálu pro přidanou hodnotu EU.
<P>
Ve většině případů Komise vítá navrhované pozměňovací návrhy: například vítáme návrh, aby členské země určily v oblasti bezpečnosti pacientů odpovědné orgány, a to na různých úrovních státní a místní samosprávy. To odráží skutečnost, že některé členské státy mají přenesené systémy zdravotní péče. Také souhlasíme, že by rozsah a náklady na shromažďování údajů neměly být v nepoměru k očekávaným přínosům.
<P>
Co se týče předložených pozměňovacích návrhů týkajících se infekcí spojených s poskytováním zdravotní péče, vítáme ustanovení ohledně odpovídající ochrany zdravotního personálu. Také podporujeme zdůraznění břemena nemocnosti a úmrtnosti u infekcí spojených s poskytováním zdravotní péče a potřeby získat více sester specializovaných na kontrolu infekcí.
<P>
Musím ale uvést některé výhrady a námitky týkající se snižování cílů. Někteří navrhli, aby členské státy poskytly prostředky nezbytné k dosažení 20% snížení v počtu osob postižených nežádoucími událostmi, včetně celkového snížení o 900 000 případů v EU ročně. Komise si nemyslí, že je vhodné na úrovni EU stanovit takovéto cíle, protože členské státy jsou na různé úrovni a bylo by velmi obtížné stanovit vhodné, realistické a dosažitelné cíle, které by byly vhodné pro všechny.
<P>
Pozorně jsem si všímala toho, co paní McAvanová řekla o poraněních způsobených injekčními jehlami, a budu přemýšlet o návrhu zvláštní iniciativy. Paní ministryně Filipiová v tomto ohledu zmínila odpovědnost členských států. Naše iniciativa týkající se bezpečnosti pacientů a infekcí spojených s poskytováním zdravotní péče plně respektuje pravomoci členských států financovat infrastrukturu a poskytovat zdravotní služby tak, jak považují za vhodné. Účelem našeho návrhu je pomoci členským států zavést řádné a odpovídající strategie ke snížení nebo předcházení nežádoucích událostí ve zdravotní péči včetně infekcí spojených s poskytováním zdravotní péče prostřednictvím shromáždění dostupných informací a odbornosti v EU a nabídkou podpory Komise pro dosažení úspor v této oblasti.
<P>
Jakmile bude doporučení ohledně bezpečnosti pacientů přijato v Radě, bude to znamenat bezprecedentní politické odhodlání vlád členských států dát bezpečnosti pacientů prioritu v rámci svých zdravotních politik. Kroky ke snížení počtu nežádoucích událostí všeho druhu, včetně infekcí spojených s poskytováním zdravotní péče, ve všech zdravotnických zařízeních a ve všech členský státech EU jsou cílem, který všichni sledujeme. Tento návrh může hrát velkou úlohu při dosahování tohoto cíle.
<SPEAKER ID="086" NAME="Françoise Grossetête" LANGUAGE="FR">
Pane předsedající, nejdříve bych ráda poděkovala všem poslancům, kteří o zprávě paní Sartoriové hovořili. Ráda bych jim poděkovala za jejich návrhy.
<P>
Ráda bych také řekla paní Vassiliouové, která, jak se zdá, nesdílí cíle stanovené čísly ve zprávě paní Sartoriové, že samozřejmě její komentář bereme v potaz, ale že je rozhodně důležité, abychom udělali, co je v našich silách pro zajištění vysoké úrovně ochrany, a to jak pro pacienty, tak pro zdravotní personál. I když je s ohledem na rozdílnou péči poskytovanou v Evropské unii nežádoucí mít cíle v podobě čísel, věřím, že je v každém případě důležité, abychom pro zajištění nejvyšší možné úrovně bezpečí udělali co nejvíce.
<P>
To je přidaná hodnota Evropské unie.
<SPEAKER ID="087" NAME="Předsedající">
Rozprava je ukončena.
<P>
Hlasování se bude konat dnes ve 12:00.
