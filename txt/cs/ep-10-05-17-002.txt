<CHAPTER ID="002">
Prohlášení předsednictví
<SPEAKER ID="006" NAME="Předseda">
Na úvod bych vás rád informoval o několika záležitostech. Zaprvé, na dnešní den připadá v Evropské unii šestý ročník Mezinárodního dne proti homofobii. Právě před dvaceti lety byla Světovou zdravotnickou organizací homosexualita vyřazena z Mezinárodní statistické klasifikace nemocí. Evropská unie bojuje proti diskriminaci na všech frontách. Týká se to rovněž boje proti homofobii. Povinnost chránit diskriminované vyplývá z našich nejdůležitějších právních aktů - ze Smlouvy a z Listiny základních práv, na kterou Smlouva odkazuje.
<P>
Zadruhé, tento týden jsme oslavili šedesáté výročí Schumanovy deklarace a ve dnech 8. a 9. května uspořádal náš Parlament dny otevřených dveří v Bruselu a ve Štrasburku. Návštěvníci si mohli zblízka prohlédnout práci Parlamentu a dozvědět se o naší každodenní práci. Budovy byly otevřeny všem občanům. Celkem navštívilo sídla Parlamentu v Bruselu a ve Štrasburku 33 tisíc občanů Evropské unie. Také jsme se v této sněmovně setkali s 800 mladými lidmi ze všech zemí Evropské unie. Zúčastnilo se ho spolu se mnou 11 poslanců Evropského parlamentu. Hovořili jsme s nimi, společně jsme seděli a diskutovali o otázkách týkajících se Unie.
<P>
A dostávám se ke třetí informaci. Minulý týden v úterý 11. května jsem měl tu čest vyhlásit v Cáchách výsledky Ceny Karla Velikého pro mládež. První cenu získal německý projekt "Vlak pro Evropu". Jako druhý se umístil projekt z Irska a jako třetí projekt z Bulharska. Soutěže se účastnili mladí lidé ze všech zemí Unie. Německý projekt svedl dohromady zástupce 21 evropských zemí - na návrhu a stavbě vlaku spolupracovalo 24 odborných škol. V Cáchách byla také o dva dny později než cena pro mládež, tedy 13. května, udělena hlavní cena Karla Velikého polskému premiéru Donaldu Tuskovi.
<P>
Začtvrté, minulý týden jsem se účastnil Konference předsedů parlamentů Evropské unie ve Stockholmu. Bylo na ní zastoupeno všech čtyřicet vnitrostátních parlamentů. Mluvili jsme o naší budoucí spolupráci a rovněž o nadcházejícím belgickém předsednictví. Konferenci zorganizovali naši přátelé ze švédského parlamentu a také z parlamentu Španělska, jež v současné době Evropské unii předsedá. V rámci této spolupráce budeme mimo jiné organizovat pravidelná setkání parlamentních výborů a plánujeme rovněž společná zasedání evropských vnitrostátních parlamentů.
<P>
Rád bych také vyjádřil několik přání a gratulací. Dva členské státy Evropské unie, Spojené království a Maďarsko, mají nové vlády. Přejeme jim stabilitu.Potřebujeme v Evropské unii skutečně stabilní vlády. Mimo jiné proto, aby bylo možné rozhodnutí přijímat rychle. My představujeme metodu Společenství Evropské unie, ale spolupráce s vládami je pro nás a rovněž pro zlepšení politik Evropské unie a zvýšení její účinnosti pro občany nezbytná.
