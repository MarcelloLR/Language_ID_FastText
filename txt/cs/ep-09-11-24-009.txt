<CHAPTER ID="009">
Víceletý program na roky 2010-2014 týkající se prostoru svobody, bezpečnosti a práva (stockholmský program) (rozprava)
<SPEAKER ID="288" NAME="Předsedající">
Dalším bodem jsou prohlášení Rady a Komise o víceletém programu na roky 2010-2014 týkajícím se prostoru svobody, bezpečnosti a práva (stockholmském programu).
<SPEAKER ID="289" NAME="Beatrice Ask" LANGUAGE="SV">
Pane předsedající, předsedové výborů, vážení poslanci, na zasedání Evropské rady ve dnech 10.-11. prosince bude přijat nový program týkající se prostoru svobody, bezpečnosti a práva. Tento program má nahradit stávající Haagský program z roku 2004. Novému programu předcházelo dlouhé období přípravy, které zahájily před více než dvěma lety skupiny pro budoucnost.
<P>
Program se bude opírat o sdělení Komise, ale také o mnohá stanoviska předložená během této přípravy parlamenty členských států, občanskou společností a různými subjekty a agenturami EU. Tento program je samozřejmě také výsledkem intenzivní spolupráce a jednání s členskými státy EU a také s Evropským parlamentem. Postoj Evropského parlamentu k budoucí spolupráci je důležitý, a to zvláště vzhledem k významnější roli, která mu připadne podle Lisabonské smlouvy.
<P>
Na základě předchozích programů z Tampere a z Haagu EU učinila významný pokrok týkající se prostoru svobody, bezpečnosti a práva. Evropa však dosud čelí problémům, kterým se musíme postavit společně na evropské úrovni. Vstup Lisabonské smlouvy v platnost nám k tomu poskytne nové příležitosti, a tento nový víceletý pracovní program - stockholmský program - proto bude vycházet z nových možností, které přináší Lisabonská smlouva.
<P>
Vizí stockholmského programu je bezpečnější a otevřenější Evropa, v níž jsou chráněna práva jednotlivců. Základ budoucí spolupráce v tomto prostoru budou tvořit potřeby občanů, jednotlivců, a to v jistém smyslu mnohem viditelněji, než tomu bylo dříve. Pracujeme v zájmu občanů, a ti musí hmatatelně poznat, že budoucí spolupráce EU je pro ně významná. Měla by proto vycházet ze skutečných problémů, klást si důležité otázky a soustředit se na konkrétní opatření, která každodennímu životu občanů přinesou přidanou hodnotu.
<P>
Budoucí spolupráce v tomto prostoru musí být založena také na větší rovnováze mezi opatřeními, jež slouží vytváření chráněné a bezpečné Evropy, a opatřeními, jež slouží ochraně práv fyzických osob.
<P>
Z hlediska občanů je boj proti zločinu důležitý. Občané očekávají, že díky spolupráci EU se snáze zamezí přeshraniční trestné činnosti, ale také očekávají svobodu a právní ochranu. Jak jsem již dříve Evropskému parlamentu zdůraznila, opatření sloužící k zajištění větší bezpečnosti a opatření sloužící k zajištění právní jistoty a práv jednotlivců jsou vzájemně slučitelná a toto řešení je samozřejmě také možné.
<P>
Pokud jde o boj proti přeshraniční trestné činnosti, stojí před námi obrovské úkoly. Obchod s drogami, obchodování s lidmi a terorismus jsou na našem kontinentu skutečností, ale současně se setkáváme s novými druhy trestné činnosti, které vznikají například díky internetu. Nemůžeme připustit, aby státní nebo správní hranice bránily orgánům bojujícím s trestnou činností v efektivním výkonu práce.
<P>
Spolupráce v boji proti přeshraniční trestné činnosti již byla navázána, ale abychom dosáhli účinné evropské policejní spolupráce a spolupráce v trestněprávních záležitostech, musíme ještě udělat další kroky. Společné problémy vyžadují společná řešení. Pro řešení těchto problémů mají stěžejní význam dobře fungující policejní spolupráce, účinná výměna informací, zkušeností a osvědčených pracovních metod.
<P>
Klíčovým prvkem boje proti trestné činnosti je samozřejmě účinná výměna informací uzpůsobená našim potřebám. V určitých případech bychom výměnu informací měli na evropské úrovni sjednotit, přizpůsobit našim potřebám a učinit ji efektivnější. Současně je mimořádně důležité zajistit, aby výměna informací probíhala v souladu se základními požadavky na ochranu údajů a ochranu soukromí, které musíme zaručit, a aby nebylo shromažďováno a evidováno více údajů, než je k tomuto účelu nezbytně nutné. Musíme vytvořit bezpečnou Evropu, v níž se účinně bojuje proti přeshraniční trestné činnosti, ale současně se respektuje soukromí jednotlivců. Obě tyto věci lze bezezbytku uskutečnit a je to naprosto nezbytné. Řešení spočívá v nalezení náležité rovnováhy mezi různými opatřeními.
<P>
Zásada vzájemného uznávání musí být i nadále stěžejním pravidlem naší právní spolupráce. Nezbytným předpokladem je, aby členské státy, které si přejí uznávat a vykonávat rozsudky a rozhodnutí jiných států, měly navzájem důvěru ke svým právním systémům. Je to také otázka důvěry mezi orgány členských států a občané by měli mít důvěru k přijatým opatřením. Možností, jak zvýšit tuto důvěru, je prohloubit naše znalosti právních systémů jednotlivých států. Pomoci zde mohou nabídka školení, výměnné programy, posílení stávajících sítí a osvědčené mechanismy pro vyhodnocování.
<P>
Asi nejdůležitějším opatřením pro vybudování důvěry je však zaručení jistých minimálních práv platných nezávisle na tom, v které části Evropské unie se daná osoba nachází. Jedná se o jednoduché věci, například abyste se mohli dozvědět v jazyce, kterému rozumíte, z čeho jste obviněni a jaká práva jakožto podezřelá osoba nebo oběť trestného činu máte v právním řízení. Velmi potěšující je, že jsme v Radě byli schopni se dohodnout na plánu, jak by měla být řešena procesní práva podezřelých a obžalovaných osob a jak by měla být postupně zajištěna. Bylo by vhodné, aby tento plán byl zahrnut do stockholmského programu, a jsem přesvědčena, že se tak stane.
<P>
Stockholmský program by měl také k daným otázkám viditelně přistoupit z hlediska obětí trestných činů. Občané, kteří se stanou ve své zemi nebo v jiném členském státě oběťmi trestného činu, by měli obdržet potřebné informace v jazyce, kterému rozumějí, a mělo by se jim před trestním řízením, v jeho průběhu i po jeho skončení dostat náležité podpory, informací a ochrany. Obětem trestných činů by také měla být poskytnuta náležitá náhrada za utrpěnou škodu nebo újmu.
<P>
Na závěr bych se ráda stručně zmínila o otázkách občanského práva, které se do značné míry dotýkají všedního života jednotlivců. Jednou konkrétní otázkou je přezkum nařízení Brusel I o uznávání a výkonu soudních rozhodnutí jiných členských států. Tyto záležitosti se mohou jevit jako úzce odborné, ale pro jednotlivé občany mají velký význam.
<P>
Mezi nejdůležitější otázky patří zrušení doložky vykonatelnosti. V současnosti musí každý, kdo chce, aby bylo určité soudní rozhodnutí vykonáno v jiném členském státě, nejprve zažádat o jeho výkon, který pak musí soud v dané zemi povolit. To nějakou dobu trvá a jednotlivec hradí příslušné výlohy. Zjistili jsme, že zrušení doložky vykonatelnosti se těší vysoké míře podpory, ale musí být slučitelné s procesními zárukami a předpisy o volbě právního řádu.
<P>
Zmínila jsem některé podstatné a závažné otázky, na které upozornilo Švédsko a mnohé členské státy. Děkuji vám za pozornost a ráda si vyslechnu vaše komentáře a zodpovím vaše otázky. Dříve než se tak stane, však předávám slovo svému kolegovi panu Billströmovi, který má na starost některé otázky týkající se azylové problematiky a přistěhovalectví, jimž bude náležet v ohlášeném stockholmském programu důležité místo, aby vás s nimi nyní seznámil.
<SPEAKER ID="290" NAME="Tobias Billström" LANGUAGE="SV">
Pane předsedající, vážení poslanci, úvodem bych chtěl poděkovat Evropskému parlamentu za konstruktivní spolupráci ve věci Evropského podpůrného úřadu pro otázky azylu. Zbývá sice ještě dotáhnout do konce několik formálních záležitostí, ale podmínky pro zřízení tohoto úřadu budou již brzy připraveny. Rada pohlíží velmi kladně na konstruktivní spolupráci s Evropským parlamentem, která nám umožnila dopracovat se tohoto výsledku. Jedná se o nadějnou předzvěst naší užší spolupráce, která bude probíhat po vstupu Lisabonské smlouvy v platnost. Skutečnost, že jsme byli ve věci podpůrného úřadu schopni dospět rychle k rozhodnutí, je dobrým příkladem účinného a hladce fungujícího postupu spolurozhodování.
<P>
Naše dnešní rozprava se má přirozeně týkat ohlašovaného pětiletého programu práce související s oblastmi spravedlnosti a vnitřních věcí. Úvodem zmíním skutečnost, že za posledních pět let se toho v EU v oblasti azylové problematiky a přistěhovalectví uskutečnilo mnoho. Přijali jsme například rozhodnutí o společných právních předpisech, kterými klademe prvotní základy společné přistěhovalecké politiky a společného azylového systému. Ostatně toto již bylo stanoveno jako cíl v obou předchozích pracovních programech z Tampere a Haagu. Když Evropská rada loni přijala Evropský pakt o přistěhovalectví a azylu, získala tím tato oblast politiky novou politickou energii. Nyní nastala vhodná doba určit směr dalšího vývoje politiky v této oblasti. Základním předpokladem naší práce je, že dobře zvládnutá migrace může být přínosem pro všechny zúčastněné strany, nejen pro jednotlivé členské státy a EU jako celek, ale také pro jednotlivé migranty a země jejich původu. Máme-li být schopni uskutečnit cíle Lisabonské strategie, podle kterých by EU měla být dynamickou a konkurenceschopnou ekonomikou, budeme pravděpodobně muset povolit migraci za prací ve větší míře, než je tomu v současné době, a to zvláště vzhledem k demografickému vývoji, kterému čelíme.
<P>
Abychom zdůraznili mezinárodní kontext migrace, již ve stockholmském programu by měla být otázka spolupráce se zeměmi původu a tranzitními zeměmi pojata v rámci globálního přístupu k migraci a rozvoji. Nástroje, které k tomu byly připraveny, například partnerství v oblasti mobility, by měly být i nadále zdokonalovány a strategicky sjednocovány. Souvislost mezi migrací a rozvojem se musí lépe využít a musí být urychleně vypracována opatření pro lepší využití pozitivních dopadů migrace.
<P>
Při přípravě stockholmského programu se ukázalo, že mezi členskými státy panuje shoda o nutnosti zamezit nedovolenému přistěhovalectví do EU společným a koordinovaným postupem. Důležitou součástí tohoto úkolu je vypracování účinné repatriační politiky. Nikdo nepochybuje o tom, že agentuře Frontex v této věci připadá důležitá role, a členské státy daly najevo, že tuto agenturu chtějí posílit. Velký význam má také upevnění spolupráce se zeměmi původu a tranzitními zeměmi. Chtěl bych však zdůraznit, že v úsilí zamezit nepovolenému přistěhovalectví je důležité zachovat určitou rovnováhu, aby bezpečnostní opatření nebyla prováděna za tu cenu, že zákonem povolené přistěhovalectví se velmi ztíží nebo přístup k azylovému řízení bude pro žadatele o azyl obtížnější. Ohrožení zranitelných skupin, například dětí, které přicházejí bez doprovodu, musí být také minimalizováno. Komise připravuje akční plán, jenž bude obsahovat opatření, která budou brát co největší zřetel na zájmy dětí.
<P>
Stockholmský program se bude zabývat také otázkou solidarity a rozdělení zodpovědnosti. Zde neexistují žádná jednoduchá řešení. Měli bychom začít tím, že se budeme snažit nalézt široce pojatá a udržitelná řešení opírající se o globální přístup k migraci a o pochopení faktu, jakou zásadní roli v tom má společný postup se třetími zeměmi. Je zapotřebí v určité formě vypracovat mechanismus solidarity, jenž by pomohl těm členským státům, které jsou tímto problémem zvláště zatíženy a obrací se na ně neúměrně vysoký počet žadatelů o azyl. Členské státy musí být také podpořeny v budování dalších kapacit. Agentura Frontex musí být posílena a získat významnější roli při provádění repatriace. Naším cílem je, abychom byli schopni lépe prokazovat solidaritu s členskými státy i třetími zeměmi, které jsou nejvíce zatěžovány migrací. Současně však musíme mít pevně na zřeteli, že potřebujeme komplexní přístup, který je udržitelný z krátkodobého i dlouhodobého hlediska.
<P>
Je důležité, aby stockholmský program potvrdil, že dříve vytyčený cíl vytvořit nejpozději do roku 2012 společný evropský azylový systém i nadále platí. Základním prvkem společného azylového systému musí být požadavek, aby se jednotlivým žadatelům o azyl dostalo stejného přijetí a jejich žádost byla posuzována podle stejných kritérií bez ohledu na to, ve kterém členském státu se ocitnou. Abychom mohli tohoto cíle dosáhnout, je nezbytné, aby naše praktická spolupráce dobře fungovala. V této souvislosti bude hrát nezastupitelnou roli podpůrný úřad pro otázky azylu.
<P>
Dalším důležitým prvkem azylového systému je jeho tzv. "vnější stránka". Tou mám na mysli zejména znovu usazení uprchlíků ze třetích zemí. Komise nedávno předložila návrh společného programu EU pro znovu usazování. Většina členských států by chtěla, aby toto hledisko bylo ve stockholmském programu vzato v potaz.
<P>
Abychom mohli splnit cíl, že společnou azylovou politiku budeme mít do roku 2012, je nutné, aby Rada a Parlament úzce spolupracovaly. K projednání již byla předložena celá řada návrhů legislativních aktů. V první řadě musíme pokročit právě v této věci.
<P>
Aby bylo možné dosáhnout určitého pokroku, a to nejen v azylové a migrační politice, získává stále větší význam souvislost vnitřního úsilí EU v oblasti spravedlnosti a vnitřních věcí s vnějšími vztahy Unie. Role EU jakožto globálního hráče by zde proto měla být posílena a na partnerství a spolupráci se třetími zeměmi bychom měli položit zvláštní důraz. Do vnějších vztahů EU musí být začleněna také hlediska z oblasti spravedlnosti a vnitřních věcí.
<P>
Takové jsou hlavní body návrhu stockholmského programu připraveného předsednictvím. Nyní uzavíráme období velmi intenzivních jednání a doufejme, že tento program bude během několika týdnů přijat.
<P>
Na závěr bych se chtěl stručně zmínit o Lisabonské smlouvě. Nová smlouva v důsledku zavedení řady nových právních základů vnese do prostoru svobody, bezpečnosti a práva důležité změny. Důsledkem řádného legislativního postupu, který zavádí, bude, že Evropskému parlamentu připadne v legislativním procesu v řadě oblastí důležitější role. Paní úřadující předsedkyně Asková a já se na užší spolupráci s Evropským parlamentem již těšíme. Domnívám se také, že nové úkoly, které byly svěřeny parlamentům členských států, významně přispějí k posílení demokratické kontroly této oblasti politiky. Děkuji vám za pozornost. Jak již řekla paní kolegyně Asková, těšíme se, že se nyní dovíme vaše názory.
<SPEAKER ID="291" NAME="Jacques Barrot" LANGUAGE="FR">
Pane předsedající, navážu na znamenitě připravené zprávy paní Askové a pana Billströma a zaměřím se na hlavní body.
<P>
Předně bych předsednictví rád poděkoval za to, že ve svém sdělení zachovalo ducha stockholmského programu a postavilo evropské občany do středu celého úsilí. Doufáme, že tento text, který by měla přijmout na svém nejbližším zasedání Rada pro spravedlnost a vnitřní věci (SVV) a který by pak měl být předložen na prosincovém zasedání Rady, bude ambiciózní, bude vyvážený a bude se v něm zřetelně odrážet nová institucionální rovnováha.
<P>
Prakticky ve všech oblastech spadajících do působnosti spravedlnosti a vnitřních věcí získáte podíl na funkci legislativního orgánu, a je tedy pravdou, že tato parlamentarizace Evropské unie představuje posílení pravomocí v rozhodovacím procesu pro Evropský parlament, ale také posiluje kontrolní funkci parlamentů členských států vůči vlastním vládám. Zmíněná spoluodpovědnost parlamentů znamená pro tento důležitý prostor bezpečnosti, práva a svobody velkou příležitost.
<P>
Nyní přejdu k prioritám, které uvádíte ve svém návrhu usnesení. Kladete důraz na to, aby byla respektována základní práva. Oprávněně vyzdvihujete svobodu pohybu, která představuje důležitou hodnotu a v žádném případě nesmí být zpochybněna.
<P>
Pokud jde o základní práva, Lisabonská smlouva přinesla pokrok ve dvou důležitých věcech: Listina základních práv se stává závaznou a Unii se otevírá možnost přistoupit k Evropské úmluvě o lidských právech. Jak upozorňujete ve svém usnesení, musíme vytvořit komplexní systém ochrany údajů využívající výsledků technologického vývoje. Komise v roce 2010 předloží sdělení týkající se této problematiky. Domnívám se také, že tento komplexní systém ochrany údajů budeme muset zavést ve všech politikách Unie.
<P>
Kladete důraz na ochranu dětí. Za švédského předsednictví jsme opět oslavili výročí Mezinárodní úmluvy o právech dítěte, která vstoupila do svého dvacátého roku. Unie musí v této otázce zůstat na čelním místě. Proto začátkem roku 2010 předložíme akční plán zaměřený na nezletilé osoby bez doprovodu.
<P>
Všeobecně vzato mají Komise a Parlament společnou vůli, co se týče boje proti všem formám diskriminace a prosazování rovnosti žen a mužů. Vítám skutečnost, že Parlament i Komise volí shodný přístup, jehož podstatou je klást evropské občany do středu svého úsilí, pokud jde o svobodu pohybu, volební práva, konzulární ochranu atd. Nyní budeme moci toto vše prakticky uskutečňovat. Lisabonská smlouva zavádí právo na postup občanské iniciativy a Komise o této záležitosti zcela nedávno zveřejnila zelenou knihu. Během roku 2010 Komise předloží návrh, který se bude opírat o výsledky proběhnuvších konzultací.
<P>
Jak zde před chvílí velmi jasně řekla paní ministryně Asková, potřebujeme, aby si soudci jednotlivých členských států osvojili společnou evropskou soudní kulturu. V tom má důležitou roli vzdělávání. Ve stockholmském programu jsme se zavázali k tomuto: alespoň polovina soudců a státních zástupců v Unii bude muset mít evropské vzdělání nebo se zúčastnit výměnného pobytu v jiném členském státě.
<P>
Upozorňujete také, že je třeba usnadnit přístup k právní ochraně a podpořit řádné fungování hospodářství. Kladete důraz na ochranu obětí - obětí domácího násilí a obětí terorismu. Komise předloží rovněž v této věci návrhy a využije možností nabízených Lisabonskou smlouvou.
<P>
Co se týče otázky bezpečnosti a ochrany, poukazujete na to, že tu chybí komplexní strategie v oblasti bezpečnostních struktur a správy hranic. Proto stockholmský program obsahuje, jak velmi jasně vyložila paní Asková, skutečnou strategii vnitřní bezpečnosti - strategii, která samozřejmě respektuje základní práva a doplňuje strategii vnější bezpečnosti.
<P>
Tato komplexní strategie vnitřní bezpečnosti se zakládá na spolupráci policie a trestního soudnictví a na regulaci vstupu na evropské území.
<P>
Jak před chvílí správně poznamenal pan Billström, přistěhovalecká politika musí být součástí dlouhodobé vize toho, jak optimálně využít příspěvek migrantů k hospodářskému a sociálnímu rozvoji. Legálním přistěhovalcům musíme poskytnout jasný a obecně platný status. Musíme se rovněž bránit vůči nedovolenému přistěhovalectví a omezovat je, ale zároveň přitom respektovat lidská práva a lidskou důstojnost. K tomu bych dodal, že v této části jsme nastínili jednotlivé složky celkového přístupu, jenž umožní vzájemně spojit migraci a rozvoj.
<P>
Co se týče problematiky azylu, podporuji vaši výzvu, aby byly členské státy mezi sebou skutečně solidární. Unie se musí vskutku stát společným a jednotným prostorem nabízejícím ochranu, ve kterém se uznávají základní práva a dodržují přísné normy ochrany, a azyl musí být všude v Evropě poskytován podle týchž kritérií. Solidarita mezi členskými státy, zvláště s těmi, do kterých přichází největší počet uprchlíků, se musí plně projevit.
<P>
Tento prostor svobody, bezpečnosti a práva se pochopitelně neobejde bez silné vnější stránky, která bude sladěna se zahraniční politikou Unie. Ve svém usnesení vícekrát zmiňujete důležitost monitorování, vyhodnocování. V tomto s vámi také souhlasíme. Musíme snížit povážlivý nesoulad mezi normami a politikami přijatými na evropské úrovni a jejich uplatňováním na úrovni členských států. Musíme rovněž uvážit možný dopad legislativních návrhů na občany a zdokonalit postup, jímž se provádí hodnocení přijatých nástrojů.
<P>
Abych svoji řeč uzavřel, Komise je do jednání o stockholmském programu plně zapojena. Zmiňoval jsem, jak moc jsem spokojen se spoluprací se švédským předsednictvím, s nímž jsme udělali opravdu pořádný kus důležité práce. Stanovisko Parlamentu pro nás samozřejmě není o nic méně důležité ani v této době, která těsně předchází přijetí stockholmského programu Evropskou radou. Proto vám vřele děkuji a proto nyní naopak já budu velmi pozorně naslouchat vám. Děkuji Parlamentu.
<SPEAKER ID="292" NAME="Manfred Weber" LANGUAGE="DE">
Pane předsedající, pane místopředsedo, paní ministryně a pane ministře, dámy a pánové, působím v Evropském parlamentu již pět let a zabývám se oblastí vnitřních věcí a práva. Dnešní den, kdy máme příležitost vést rozpravu o programech na příštích pět let, v nichž bude Evropský parlament o této budoucnosti moci již rokovat jako rovnoprávný legislativní orgán, je proto pro mě radostným dnem.
<P>
Jednáme o materiálech, o problematice, která občany nenechává lhostejnými, v níž od nás očekávají odpovědi, o níž dokonce tvrdí, že právě zde je zapotřebí více Evropy. Není tomu tak v každé oblasti, ale zde to platí. Obracejí se na nás. Požadují od nás odpovědi. Proto bych chtěl velmi stručně popsat změnu, kterou nové pracovní podmínky a tato témata přinesou.
<P>
Prvním bodem je spolupráce s Radou. Stále zde míváme zástupce Rady a ti nám pokaždé jako úřadující předsedové Rady tvrdí, že Parlament je pro ně velmi důležitý a že musíme spolupracovat. Jakmile však opustí tuto roli, zmíněný postoj se často vytrácí. Úkolem nás, poslanců, bude na Radě vyžadovat, aby tento postoj již neztrácela ze zřetele nebo aby z nerespektování Parlamentu - jako například u dohody o systému SWIFT - nevytvářela precedenty ani v případě, že Parlament se neúčastní schvalování. K tomu již nesmí a v budoucnosti ani nebude docházet. Jednalo se o špatnou ukázku toho, jak vážně se jednotlivé orgány navzájem berou.
<P>
Druhý bod se týká toho, že musíme být tvůrci řešení. Nová Smlouva nám umožňuje předkládat legislativní iniciativy. Chceme-li posílit agenturu Frontex, nemůžeme jen vyzývat ke konkrétním krokům a vystupovat s návrhy, musíme také předložit právní předpisy. V budoucnosti to budeme moci činit.
<P>
Třetí bod se týká toho, že musíme být opravdu vážným partnerem, jehož role se neomezuje pouze na sepisování seznamů přání. Zabýváme-li se například bojem s nelegální migrací, nesmíme jen přebírat stanoviska nevládních organizací, musíme být vážným partnerem. Poslední bod se týká toho, že Evropský parlament musí brát vážně subsidiaritu. Máme-li určitou pravomoc, musíme také vzít v potaz, že o některých záležitostech by bylo lépe rozhodnout na vnitrostátní nebo regionální úrovni.
<P>
Toto jsou čtyři témata, která považuji pro nadcházejících pět let za důležitá. Skupina Evropské lidové strany (Křesťanských demokratů) by si bývala přála, aby návrh stockholmského programu byl ještě ambicióznější, ale dnes máme příležitost radovat se z toho, že vstupujeme do této nové fáze, a zbývá už jen říci: Pokračujme dále v této práci!
<SPEAKER ID="293" NAME="Monika Flašíková Beňová" LANGUAGE="SK">
Významný přínos pro úspěch této iniciativy bude představovat provádění Lisabonské smlouvy.
<P>
Proces, jejž smlouva přinese, posílí Unii zevnitř, ale také v globálním kontextu, a rovněž velmi úzce souvisí s posílením spolupráce v oblasti současného třetího pilíře. Unie bude otevřenější, efektivnější a demokratičtější. Hlavní výzvou a prioritou je zajištění základních práv a svobod a zároveň také integrity a bezpečnosti v Evropě prostřednictvím toho, že se bude plně podporovat efektivní uplatňování, dostatečné respektování a zdokonalování existujících právních nástrojů, ovšem za současného zohlednění ochrany lidských práv a občanských svobod.
<P>
Stockholmský program klade důraz na prosazování těchto práv, zejména v oblastech spravedlnosti a bezpečnosti. Musíme dát přednost mechanismům, které usnadňují přístup občanů k soudům, aby jejich práva a zákonné zájmy byly vymahatelné v rámci celé Unie. Naší strategií musí být rovněž posílení policejní spolupráce, vymahatelnosti práva a zlepšení bezpečnosti v Evropě.
<P>
Tímto bych chtěla poděkovat všem zpravodajům za jejich závěry a vám, pane předsedající, za poskytnutý čas.
<SPEAKER ID="294" NAME="Jeanine Hennis-Plasschaert">
jménem skupiny ALDE. - Pane předsedající, nyní bych mohla oficiálně zrekapitulovat ony pasáže našeho dvaceti sedmi stránkového usnesení, které mají pro ostatní skupiny největší význam, ale neudělám to. Raději se s vámi podělím o následující příběh.
<P>
Jisté dobře situované dámě ve středních letech, bělošce původem z Jihoafrické republiky, se na letu společnosti British Airways z Johannesburgu poštěstilo, že seděla vedle černocha. Zavolala si letušku, aby si mohla na vzniklou situaci stěžovat. "Není něco v pořádku, paní?" Odpověděla: "Copak to sama nevidíte? Nemohu přece sedět vedle tohoto odporného člověka. Najděte mi jiné místo!" Letuška byla za několik minut zpátky. "Paní, naneštěstí se potvrdila moje domněnka, turistická třída je plně obsazena. Hovořila jsem s vedoucím kabiny a salon je také plný. Máme však ještě jedno místo v první třídě." Letuška však oné dámě z Jižní Afriky nedala příležitost k tomu cokoliv říci a pokračovala: "Takovouto výměnu za lepší místo děláme jen velmi výjimečně, ale vzhledem k okolnostem kapitán letadla považoval za hrubě ponižující, aby byl někdo nucen sedět vedle takové nepříjemné osoby." Pak se obrátila na onoho černocha sedícího vedle zmíněné dámy a řekla: "Pane, pokud byste si chtěl přesednout, mám pro vás připravené místo vpředu v první třídě." Cestující, kteří toho byli svědky, vstali a přesun onoho černého muže do první třídy doprovodili potleskem.
<P>
Co má tento příběh s námi společného? Považujeme druhé lidi za méněcenné? Bílá Jihoafričanka by nás všechny pobouřila. Pochopitelně to byl krajní příklad. Jsem však toho názoru, že někteří naši kolegové zvláště v PPE, ale také v Radě, velmi dobře chápou, co se zde snažím vyjádřit. Jiná skupina, totiž moje skupina, pevně věří v Evropu, které mohou lidé rozumět, důvěřovat jí a věřit v ni. Taková Evropa musí být založena na lidských právech, základních svobodách, demokracii, právním státě a, ano, na opravdové rovnosti všech. Je nejvyšší čas skoncovat se všemi formami diskriminace ze všech možných důvodů včetně diskriminace na základě sexuální orientace.
<SPEAKER ID="295" NAME="Jan Philipp Albrecht" LANGUAGE="DE">
Pane předsedající, u nás ve skupině Zelených/Evropské svobodné aliance si velmi vážně klademe otázku, jak je možné, že zde rozhodujeme o usnesení o programu, který již není aktuální? Právě včera totiž předložilo švédské předsednictví nový, značně pozměněný návrh stockholmského programu. Předpokládal bych, že naprostá většina poslanců této vážené sněmovny zatím neměla možnost si dotyčný návrh prostudovat. Podle mého názoru jde u takto vysoce citlivé záležitosti o nepřijatelnou situaci.
<P>
Navíc postup, který v rámci Parlamentu vedl ke vzniku tohoto usnesení, byl značně neprůhledný a místy chaotický. Menší skupiny byly z přípravy usnesení pokud možno vyloučeny a četnost pozměňovacích návrhů k postupům ve smíšených výborech značně ztížila demokratický průběh rozhodování. Přihlédněte proto prosím k tomu, že budeme požadovat celou řadu dílčích hlasování. Parlament se musí vážně zamyslet nad tím, jak hodlá tuto situaci řešit, a to jak vzhledem k Radě, tak i vzhledem ke svým členům.
<P>
Nyní se budu věnovat obsahu stockholmského programu. Určité části tohoto programu je třeba nepochybně považovat za pokrok. Pokud jde o spravedlnost a o společnou úpravu předpisů občanského práva, také my, Zelení, zde vidíme pro budoucí léta slibné počáteční kroky. Co se však týče vztahu občanů ke státu, program je dokonalou ukázkou naprosto špatně postavené nosné konstrukce. V oblasti migrační a azylové politiky, občanských práv a ochrany údajů dostala v Evropě potřeba bezpečnosti přednost před lidskými právy a svobodou. Otevřeně se tu prohlašuje, že větší míra svobody by v Evropě vedla automaticky k poklesu bezpečnosti.
<P>
Ptám se vás: Kam jste v tomto případě odložili základní mýtus, o nějž se opírá evropská myšlenka? Zde se rozdmychává strach, a nejde o onen - jak tvrdí program - oprávněný strach z organizované trestné činnosti a terorismu, nýbrž o strach z našich bližních žijících zde v Evropě, o strach z těch, kdo do Evropy chtějí přijít, a především o strach ze všeho, co se nám jeví tím či oním způsobem cizí.
<P>
Stockholmský program a bohužel také navrhované usnesení pokračují v propojování vnitřní a zahraniční politiky, které by v Evropě usnadnilo sledování všech lidí a umožnilo by lidi na vnějších hranicích zbavit jejich práv, což má vykonávat agentura Frontex. Evropa se musí s tímto trendem konečně rozloučit a pečlivě prozkoumat chybné kroky posledních let.
<P>
To také znamená zpříma se postavit a hájit svá přesvědčení. Platí to například pro náš přístup k dohodě o systému SWIFT. Proč v otázkách týkajících se bezpečnostní politiky opět dáváme přednost politice USA - jako v případě dohody o systému SWIFT -, aniž bychom o tom zde, v tomto Parlamentě, znovu vedli důkladnou rozpravu. Proč opakovaně dovolujeme Radě, aby vůči nám, Parlamentu, jednala z pozice převahy? S tím musíme určitě jakožto Parlament něco udělat. Vyšlete zde nyní jasný signál - i vůči svým vládám -, že stojíte za lidskými právy a svobodou a hlasujte pro všechny naše pozměňovací návrhy. My, Zelení, pro toto usnesení nemůžeme ve stávající podobě hlasovat.
<SPEAKER ID="296" NAME="Timothy Kirkhope">
jménem skupiny ECR. - Pane předsedající, musím říci, že návrh usnesení, jehož se týká tato rozprava, je dokonalou ukázkou toho nejhoršího, co může z Evropského parlamentu vzejít. Ačkoli oceňuji náročnou práci zpravodajů a nepochybuji o jejich nejlepších úmyslech, tím, že se snažili do dvaceti sedmi stránkového textu zahrnout vše, se stalo výsledné usnesení nejasným a je podle mého názoru mnohem méně hodnotné, než stockholmský program a švédské předsednictví zasluhují.
<P>
Dovolte mi zdůraznit, že si také přejeme, aby se při hledání řešení více spolupracovalo, a že chceme v otázce přistěhovalectví, v boji proti korupci a při výměně informací uplatňovat solidaritu, ale to by se nemělo dít na úkor státní svrchovanosti ani nadměrně formou nařízení.
<P>
Nejlepším způsobem řešení azylové problematiky stále zůstává řádné uplatňování Úmluvy Organizace spojených národů o uprchlících z roku 1951 v celé Evropě. Podporujeme výměnu informací, kterou bude zajištěn opravdový přístup SVV k využívání údajů, ovšem musí být při tom zaručena silná ochrana údajů a výměna se musí opírat o zásady proporcionality, nezbytnosti a transparentnosti.
<P>
Zásadu vzájemného uznávání také podporujeme. Evropským občanům by měla být zaručena práva na svobodu pohybu, ale zneužití těchto práv musí být omezeno prostřednictvím přísných hraničních kontrol a zajištěním rychlejšího navracení migrantů na základě váhy EU a zdokonalením ostrahy vnějších hranic EU, kterou poskytuje agentura Frontex. Výměna informací pomáhá v boji proti terorismu.
<P>
Podporujeme také účinnou strategii EU proti organizované trestné činnosti, která bude zaměřena na gangy, jež se zabývají obchodem s lidmi, zbraněmi a drogami, dále na konfiskaci nezákonně nabytých zisků a na spolupráci s evropskými organizacemi na hranicích EU. Nemůžeme však podpořit body, které považujeme za nehorázný zásah do svrchovanosti, pokud samy o sobě nepřispívají k prohloubení spolupráce. Volání po povinné a neodvolatelné solidaritě je nepochybně poněkud paradoxní: vždyť solidarita je podanou rukou, nikoli povinností.
<P>
Domnívám se, že švédské předsednictví a ostatně také samotné usnesení přináší v podstatě dobré myšlenky, ale bohužel se jako tradičně snažíme opatřit si vzrostlé vánoční stromky tam, kde zřejmě není moc z čeho brát.
<SPEAKER ID="297" NAME="Cornelia Ernst" LANGUAGE="DE">
Pane předsedající, dámy a pánové, skupina konfederace Evropské sjednocené levice a Severské zelené levice nevysloví tomuto usnesení svoji podporu. Stockholmský program zcela míjí skutečné problémy současnosti. Jeho hlavní chybou je, že vytváří Evropu práv, jež budou dostupná jen pro občany EU, ale nikoliv pro ostatní lidi žijící na území Evropy. Ti se nebudou těšit stejným lidským a občanským právům.
<P>
EU chce přistoupit k Evropské úmluvě o lidských právech - tento záměr vítáme -, ale současně mají být migranti děleni podle toho, zda je jejich migrace "legální nebo nelegální". Agentura Frontex je proto vybavována prostředky pro vedení boje s tzv. nelegální migrací, čímž dochází k naprostému popření myšlenky nestranné přistěhovalecké politiky. Zde stockholmský program selhal.
<P>
Dalším problémem je naprostá nerovnováha mezi svobodou a bezpečností. Je sice pravdou, že svoboda není možná bez bezpečnosti, ale také platí, že bezpečnost není možná bez svobody. Svoboda není předmětem dohadování, ale všeobecným právem náležejícím každému člověku. Stockholmský program naproti tomu symbolizuje posedlost EU bezpečností, která si žádá, aby byly vytvořeny obrovské nadnárodní databáze bez dostatečných kontrolních možností, ve kterých budou shromažďovány údaje zpravodajských služeb a policie z celé Evropy. Tak se stane právo lidí na svobodné rozhodování o vlastních údajích cárem papíru a vize o průhledném člověku opravdovou skutečností.
<P>
Dovolte mi jako poslankyni z východního Německa závěrem poznamenat, že považuji za neúnosné, aby se Evropa dvacet let po pádu Berlínské zdi stále více podobala pevnosti.
<SPEAKER ID="298" NAME="Mario Borghezio" LANGUAGE="IT">
Pane předsedající, dámy a pánové, dokument o stockholmském programu je ve srovnání se závěry Evropské rady poněkud přebraný a neobsahuje například důležité požadavky, které k některým oblastem vznesla italská vláda. Dokument se vůbec nezabývá řadou evropských strategií zaměřených na zajištění majetku pocházejícího z organizované trestné činnosti.
<P>
Dnes tu bylo mnoho řečeno - a zaznělo to již mnohokrát dříve - o různých znepokojivých aspektech trestné činnosti. Musíme přejít od slov k činům. Evropa by měla jednat jako Itálie, která v zajišťování majetku mafie dává díky úsilí pana ministra Maroniho příklad celé Evropě. Nezdá se však, že by se Evropa chtěla vydat stejným směrem.
<P>
Chceme-li na evropské úrovni bojovat proti trestné činnosti, která získala mezinárodní rozměr a snadno střídá banky, daňové ráje, finanční trhy a trhy s movitým majetkem a stálými aktivy, musíme vytvořit jednotný evropský právní systém.
<P>
Kromě toho se věnuje nedostatečná pozornost boji proti přistěhovalectví na jižní hranici Evropy, kde by mohly vzniknout problémy například s dodržováním dohody s Libyí, která je v současnosti ze strany Itálie plněna. Došlo by k tomu, pokud by Evropská unie přestala dodržovat svůj závazek spolufinancovat satelitní monitorovací systém podél jižní libyjské hranice, přes kterou přechází velké množství nelegálních přistěhovalců.
<P>
Na závěr, pokud jde o výskyt rasismu vůči nebělochům, bych rád poukázal na obrovské množství stejně závažných případů protibělošského rasismu, ke kterým dochází v enklávách nelegálních přistěhovalců, nemluvě o "honu na bělochy", jenž se odehrává za vlády prezidenta Mugabeho a o němž víme i z Jihoafrické republiky. Ti, kdo tolik hovoří o rasismu vůči černochům, by měli vzít na vědomí také protievropský a protibělošský rasismus.
<SPEAKER ID="299" NAME="Andreas Mölzer" AFFILIATION="NI">
(DE) Pane předsedající, boj proti terorismu, proti organizovanému zločinu a proti nedovolenému přistěhovalectví je pro Evropu nepochybně důležitým zájmem. Musím však bohužel konstatovat, že stockholmský program důsledně pokračuje v cestě stálého omezování a porušování zaručených lidských práv, občanských práv a svobod, kterou jsme nastoupili po událostech ze dne 11. září 2001. Ohledy na zákon o ochraně údajů šly v souvislosti s bojem proti údajnému terorismu prostě stranou.
<P>
Když se toto děje, jsou to jednotliví občané, právě ti lidé, které EU neustále staví do středu své agendy, jejichž údaje se zaznamenávají a shromažďují dokonce i tehdy, když neexistuje konkrétní podezření z trestné činnosti, a právě jejich údaje mohou být potenciálně vystaveny zneužití. Oficiálně udávaným důvodem je boj proti organizované trestné činnosti. To je sice chvályhodné, ale patrné jsou již první náznaky a tendence omezovat, zakazovat a kdo ví dříve či později třeba i trestat vyjádření názorů, které neodpovídají obecně přijímané tzv. politické korektnosti. George Orwell nás před tím varoval - a musíme zabránit tomu, aby se něco takového stalo.
<SPEAKER ID="300" NAME="Carlo Casini" AFFILIATION="PPE">
(IT) Pane předsedající, dámy a pánové, Výbor pro ústavní záležitosti, jemuž mám tu čest předsedat, mě pověřil, abych spolu se zpravodaji z Výboru pro občanské svobody, spravedlnost a vnitřní věci a z Výboru pro právní záležitosti fungoval na společné schůzi dotyčných výborů jako zpravodaj o tomto dokumentu.
<P>
Jedná se o první případ, kdy byl uplatněn článek 51 jednacího řádu, a musím konstatovat, že mně se výsledky, pokud jde o spolupráci tří zpravodajů při výkonu jejich práce, jevily velmi uspokojivé.
<P>
Vyskytly se sice určité problémy, některé z nich byly vážné, jež se týkaly časového rámce a především účasti stínových zpravodajů a včasného přeložení pozměňovacích návrhů, kterých bylo téměř pět set. To vše však nelze přičítat na vrub článku 51, ale spíše velmi krátkým lhůtám, které jsme si stanovili, abychom připravili dokument, jejž bychom mohli předložit na zasedání Rady, jež se bude konat dne 10. prosince. Vzhledem k tempu práce bylo tudíž nevyhnutelné, že se tyto problémy objeví. Pokud jde o ostatní aspekty, domnívám se, že bychom měli potvrdit, že článek 51, jenž byl použit vůbec poprvé, je užitečný.
<P>
Tento dokument, který předkládáme Parlamentu k projednání, nelze vyložit během těch několika sekund, které mi ještě zbývají. Musím však vyjádřit svoji spokojenost s tím, že systém spolurozhodování byl rozšířen natolik, že se stává obvyklým systémem projednávání právních předpisů, že přistěhovalectví je nyní považováno za evropskou záležitost - doufám, že takto si to vykládají i Komise a Rada - a nikoli za problém jednotlivých členských států a jejich ochoty k vzájemné solidaritě, dále že spolupráce s parlamenty členských států není nahlížena tak, že by tyto parlamenty byly strážci stanovujícími hranice, ale že jsou v legislativním procesu spíše přínosnými spoluaktéry, a nakonec ještě, že je velmi důležité, že se tu objevuje odvolání na lidská práva, která tvoří ducha Evropské unie.
<P>
Domnívám se proto, že dokument vzhledem k tomu, že neměl rozebírat do nejmenších detailů realizaci stockholmského programu, ale jen formulovat její obecný nástin, představuje nepochybně pozitivní krok. Budeme mít ještě čas a prostor učinit jej důkladnějším a zahrnout do něj více podrobností.
<SPEAKER ID="301" NAME="Juan Fernando López Aguilar" AFFILIATION="S&amp;D">
(ES) Pane předsedající, úvodem bych chtěl vyslovit své uznání práci, kterou odvedlo švédské předsednictví Rady a Komise, aby se pokročilo dále v přípravě víceletého programu na příštích pět let týkajícího se prostoru svobody, bezpečnosti a práva.
<P>
Především bych však chtěl vyzdvihnout práci Parlamentu, protože jeho tři výbory, Výbor pro právní záležitosti, Výbor pro ústavní záležitosti a Výbor pro občanské svobody, spravedlnost a vnitřní věci, pracovaly poprvé společně podle postupu popsaného v článku 51, což jsme učinili proto, abychom byli v čas hotovi. Brali jsme ohled na to, že Lisabonská smlouva brzy vstoupí v platnost, což bude velkým krokem vpřed, a že je proto důležité, opravdu důležité v záležitosti týkající se prostoru svobody, práva a bezpečnosti postoupit dále. Bude to velký krok vpřed proto, že bude posílen Parlament, jenž získá podíl na funkci legislativního orgánu a bude mít rozhodovací pravomoc v celé oblasti, která doposud bývala doménou mezivládní spolupráce, ale také proto, že vstupuje v platnost Listina základních práv Evropské unie a stáváme se oprávněnými přistoupit k Evropské úmluvě o lidských právech, což přispěje k posílení harmonického vztahu mezi svobodou a bezpečností.
<P>
Bezpečnost nemá menší význam než svoboda, ani není jejím ohrožením. Na bezpečnost mají občané stejné právo jako na svobodu. Tak tomu je v ústavách mnoha členských států a členské státy musí vyvinout společné úsilí, aby vyřešily otázky týkající se právního postavení evropského občanství, základních práv občanů, přistěhovalectví, azylu, pomoci uprchlíkům, ostrahy vnějších hranic EU a soudní spolupráce. Tuto práci je třeba udělat, aby se posílila vzájemná důvěra, vzájemné uznání našich občanských práv, smluvního práva, což podpoří hospodářský růst a vytváření pracovních míst, a především aby se posílila policejní spolupráce a justiční spolupráce v trestních věcech, abychom mohli bojovat s našimi skutečnými společnými nepřáteli: organizovanou trestnou činností a terorismem.
<P>
Parlament usilovně pracoval a ještě dokument vytvořený Radou zdokonalil. Zdokonalil ho v tom, že zpřísnil ustanovení o nediskriminaci, a to zvláště pokud se týká žen a dětí, a kvůli závazku bojovat proti sexuálně motivovanému násilí a chránit oběti sexuálně motivovaného násilí posílil doložku solidarity v azylových záležitostech. Ukazuje se, že přistěhovalectví ani azylová problematika nejsou problémem týkajícím se pouze toho kterého členského státu, nýbrž že vyžadují spolupráci všech členských států, protože jinak nebudeme schopni tyto záležitosti řešit.
<P>
Další zdokonalení textu spočívá v tom, že Parlament zdůraznil důležitost vzdělávání vykonavatelů právnických profesí k tomu, aby spolu na základě vzájemného uznání a důvěry spolupracovali a vzájemně sbližovali naše právní struktury, abychom mohli sjednotit nástroje pro reakci, a tím učinit z Evropské unie skutečný prostor svobody, práva a bezpečnosti.
<P>
Proto se domnívám, že stojí za to, aby občanům, kteří nás zítra budou sledovat, až budeme hlasovat o této parlamentní zprávě společně navržené zmíněnými třemi výbory, Parlament vyslal jasný signál. Signál o tom, že jejich základních práva jsou pro nás důležitá, že jejich svoboda je pro nás důležitá, že jejich bezpečnost je pro nás důležitá, že je pro nás důležité společně se snažit bojovat proti nadnárodní organizované trestné činnosti, násilí a terorismu a chránit všechny oběti těchto druhů trestné činnosti, zvláště oběti terorismu.
<P>
Nemyslím si, že by občané přijali s pochopením, kdybychom je v tomto zklamali. Žádám proto tuto sněmovnu o co možná nejširší podporu pro tuto zprávu, kterou zítra předložíme a o které se na tomto dílčím zasedání musí hlasovat.
<SPEAKER ID="303" NAME="Sophia in 't Veld" AFFILIATION="ALDE">
(NL) Začnu tím, že vítám vřelá slova, která Rada pronesla o spolupráci s Parlamentem, ale byla bych raději, kdyby přijímala jeho doporučení. Všimla jsem si ostatně jako pan poslanec Albrecht, že Rada nám příliš nevěnuje pozornost, a když Parlament po velkém úsilí připraví své stanovisko, jednoduše si jde dál svojí cestou, aniž by toto stanovisko zanechalo v programu Rady jakoukoliv ozvěnu.
<P>
Druhý bod se týká toho, na co velmi výstižně poukázala paní kolegyně poslankyně Hennis-Plasschaertová. Ráda bych Parlamentu připomněla, zvláště jeho dvěma velkým skupinám, že rovnost je nedělitelná. Určitou míru rovnosti nemůžeme některým skupinám přiznat a jiným ji odepřít. V minulosti by se stát lidem vměšoval do volby partnera a zakazoval by sňatky mezi věřícími určitých náboženství nebo lidmi rozdílného rasového původu. Tato doba je naštěstí za námi a podle mého názoru by žádný členský stát neměl odmítat uznat sňatek právoplatně uzavřený v jiném členském státě, což se týká také sňatků mezi dvěma lidmi téhož pohlaví. Chtěla bych proto apelovat na obě velké skupiny, aby stáhly kompromisní pozměňovací návrh, kterým se snaží oslabit práva homosexuálních párů. Obracím se zvláště na naše přátele ze skupiny Pokrokové aliance socialistů a demokratů v Evropském parlamentu.
<P>
Žijeme v 21. století a domnívám se, že naši ochranu si zaslouží všichni evropští občané bez ohledu na rasový původ, náboženství a sexuální orientaci. Je nejvyšší čas, aby to v tomto případě Parlament uznal.
<SPEAKER ID="304" NAME="Rui Tavares" AFFILIATION="GUE/NGL">
(PT) Pane předsedající, domnívám se, že tento Parlament by uvítal jasný a pregnantní stockholmský program, který by byl opravdu schopen hájit Evropu občanů.
<P>
Mám však za to, že od výsledku, jehož bychom mohli dosáhnout, jsme bohužel poněkud vzdáleni. Stockholmský program se vyznačuje neblahým sklonem k nejednoznačnosti, neurčitosti a přílišné obecnosti, a jsem nucen konstatovat, že na zrodu tohoto problému, jenž vedl ke vzniku nepřesvědčivého a zjednodušujícího programu, se podílel nedostatek demokratické kontroly ze strany Parlamentu nebo nedostatek pravomoci Parlamentu jakkoli účinně zasáhnout a přivodit nějakou změnu nebo něco prakticky ovlivnit.
<P>
Příkladem budiž přistěhovalecká politika. Všichni jsme s velkým zájmem sledovali zavedení Evropského podpůrného úřadu pro otázky azylu, ale domnívám se, že k otevření legálních možností přistěhovalectví, které jsou naprosto nezbytné, bylo podniknuto jen velmi málo kroků a totéž platí i pro směrnici o sezónních přistěhovalcích, kterou již tak dlouho očekáváme, ale se kterou se patrně ve stockholmském programu vůbec nepočítalo.
<SPEAKER ID="305" NAME="Gerard Batten" AFFILIATION="EFD">
Pane předsedající, stockholmský program se podílí na vytváření společného právního a soudního systému v rámci Evropské unie. Dokument hovoří o "usnadnění života občanům: Evropa jako prostor práva a spravedlnosti."
<P>
Dovolte mi, abych vás seznámil s tím, co váš společný právní systém způsobil v životě jednoho člověka. Andrew Symeou, dvacetiletý mladík z Londýna, byl letos v létě vydán na základě obvinění ze zabití do Řecka. V současnosti strádá v řecké věznici a čeká na soudní proces. Důkazy proti němu by před britským soudem neobstály ani pět minut. Identifikace pachatele si protiřečí. Všechny výpovědi svědků nesou známky toho, že byly zhotoveny policií. Dva svědkové udávají, že byli vystaveni bití a špatnému zacházení, aby podepsali výpovědi, které později neprodleně odvolali.
<P>
Odvolací soud v Londýně si byl velmi dobře vědom toho, že vůči panu Symeouovi neexistují žádné průkazné důkazy, ale byl nucen ho vydat, protože evropský zatýkací rozkaz jim vůbec neumožňoval něco takového zamítnout. Britské soudy nyní nemohou chránit britské občany před nespravedlivou vazbou a uvězněním, které na ně uvalí zahraniční soudy.
<P>
Než jsme přistoupili k Evropské unii, měli jsme v Británii naprosto dobře fungující prostor svobody, bezpečnosti a práva. Evropská unie likviduje právní ochranu, které jsme se v Anglii těšili po celá staletí. Postupem času tím lidem zničí životy. Stockholmský program se možná týká práva, ale spravedlnost nechává stranou. Chtějí-li si britští občané uchovat své svobody, musí vystoupit z Evropské unie.
<SPEAKER ID="306" NAME="Franz Obermayr" AFFILIATION="NI">
(DE) Pane předsedající, stockholmský program nepochybně obsahuje řadu užitečných iniciativ a já jsem zcela pro to, aby se úspěšně rozvíjel boj proti dětské pornografii a teroristickým sítím na internetu. Opatření proti nelegálním přistěhovalcům a proti organizované trestné činnosti mají rovněž moji podporu. Neomezený přístup bezpečnostních služeb k databázi EU s otisky prstů je v tomto ohledu také oprávněný. Sledování však nesmí zajít tak daleko, aby se EU změnila v policejní stát, který pak navíc své údaje poskytne Spojeným státům.
<P>
Je proto třeba zajistit, aby shromážděné údaje nebyly zneužity. Koneckonců je zde ve hře důležité základní právo každého občana EU na ochranu soukromí a v této souvislosti musíme uvážit skutečnost, že svoboda není něčím, co definuje stát, svoboda je na státu nezávislá.
<P>
Chci se také stručně vyjádřit k harmonizaci azylového zákona EU. Jde zcela určitě o správnou věc. Musíme si však jednoznačně říci, že bez harmonizace ekonomických podmínek v různých zemích tento krok nebude fungovat, protože lidé zcela přirozeně půjdou tam, kde naleznou nejlepší sociální zabezpečení, nejvyšší příjmy, nejčistší ulice a města skýtající největší bezpečí. Je nepochybné, že harmonizaci bychom vskutku měli mít, ale Evropa se nesmí stát zemí, v níž v oblasti azylové politiky funguje samoobsluha.
<SPEAKER ID="307" NAME="Simon Busuttil" AFFILIATION="PPE">
(MT) Uvažujeme o otázce práva, svobody a bezpečnosti jako o dalším velkém projektu Evropské unie. Mám za to, že k tomuto projektu se musíme postavit stejným způsobem, jakým jsme se postavili k rozsáhlému projektu vnitřního trhu Evropské unie. Potřebujeme vytvořit pro všechny občany Evropské unie prostor práva, svobody a bezpečnosti.
<P>
Jak tohoto cíle dosáhneme? Uspějeme, budeme-li realizovat stockholmský program, což je pětiletý pracovní program. Jedná se o dalekosáhlý program, který zpracovává několik oblastí spadajících pod zastřešující pojmy právo, svoboda a bezpečnost. Usnesení Parlamentu formuluje politické priority Evropského parlamentu v této oblasti. Například priority v oblasti přistěhovalectví spočívají v boji proti nepovolenému přistěhovalectví, což platí také pro azylovou politiku, která je budována na základě opravdové a povinné solidarity. Musím rovněž dodat, že Evropský parlament musí prostřednictvím pravomocí spolurozhodování, které získá po vstupu Lisabonské smlouvy v platnost, hrát velmi důležitou a konstruktivní roli.
<P>
Uvnitř tohoto Parlamentu také narážíme na jisté politické rozdíly. Proč by ne? Jsou zde různé politické skupiny a rozdílné politické názory. Dovolte mi však říci, a zde narážím zvláště na svoji kolegyni poslankyni Jeanine Hennis-Plasschaertovou, které si velmi vážím, že pro skupinu Evropské lidové strany jsou lidská práva také prioritou a že v této sněmovně na ně nemá monopol skupina Aliance liberálů. Nemůžeme přijmout onu samozřejmost, s níž si skupina Aliance liberálů osobuje výhradní právo na zásadu nediskriminace. Zastáváme tuto zásadu, ale rovněž vyznáváme zásadu subsidiarity, což znamená, že jsme povinni respektovat citlivá národní témata v jednotlivých členských státech Evropské unie. Nesmíme zapomínat na to, že tato Unie stojí na jednotě v různosti a nikoli na jednotě ve stejnorodosti.
<SPEAKER ID="308" NAME="Luigi Berlinguer" AFFILIATION="S&amp;D">
(IT) Pane předsedající, dámy a pánové, stockholmský program zavádí ve srovnání s Haagským programem dvě novinky: úplnou rovnováhu mezi právy a bezpečností a právní ochranu v trestních i občanských záležitostech.
<P>
Bezpečnost je právem: to znamená, že na pracovišti nejste vystaveni útokům, že při procházce ulicemi nedáváte v sázku svůj život, že jako žena nejste vystavena násilí, že nejste ponecháni napospas teroristickým činům.
<P>
Členské státy a Evropa musí zajistit bezpečnost. Bezpečnostní opatření, která omezují zaručené svobody, jsou však opatřeními, která narušují jistotu právní ochrany, a tím se stávají pramenem nejistoty a zvěrstev. Jen si vzpomeňte na Guantánamo.
<P>
Evropa je vlastí práv. Stockholmský program je v současnosti stanovuje do velkých podrobností. Nachází se v něm jemná rovnováha mezi soustavou opatření, jež mají zabránit trestné činnosti, a každodenním životem občanů s jeho rodinnými, sociálními, hospodářskými, pracovními a studijními vztahy, které všechny upravuje občanské právo a chrání civilní soudnictví.
<P>
To je Evropa občanů. Měla by být vybudována v rámci členských států a orgánů Společenství. Evropská společnost je jednotnější a mobilita je výraznější, než se obecně soudí. Mobilita je nyní právem. Hranice mezi členskými státy nejsou neprostupnými zdmi, ale sítěmi, jimiž společnost denně prostupuje. Stockholmský program klade institucionální základ, který poslouží soudní spolupráci a vzájemnému uznávání, evropskému soudnictví (složenému ze soudních systémů členských států a soudního systému Společenství), vnitrostátním právům i právu Společenství, evropským občanům a evropským soudům (vnitrostátním soudním orgánům i soudním orgánům Společenství).
<P>
Evropská pravidla jsou stanovena pravidly Společenství a judikaturou evropských soudů, ale plynou také z postojů jednotlivých pracovníků, zástupců jednotlivých profesí, studentů a soudců, a to jak těch, co působí na vnitrostátní úrovni, tak i těch, kteří jsou zapojeni do evropských sítí právnických profesí. Stockholmský program chce podpořit právě tento vývoj, jenž probíhá zdola nahoru.
<P>
Parlament při přípravě tohoto usnesení odvedl skvělou práci a doufám, že bude přijato velkou, jednoznačnou většinou hlasů, kterou jsme se snažili usilovně získat. Rada by to měla řádně zohlednit. Lisabonská smlouva zatím nevstoupila v platnost, ale existuje a má svůj význam. Pane ministře a paní ministryně, kéž by Rada byla ambiciózní a vzala si k srdci náš návrh i hodně požadavků, které z něj plynou.
<SPEAKER ID="309" NAME="Sarah Ludford" AFFILIATION="ALDE">
Pane předsedající, je třeba blahopřát švédskému předsednictví za to, jak pokročilo v řešení odkládané otázky práv obžalovaného na spravedlivé zacházení v celé Evropě. Je zcela nezbytné, aby byl evropský zatýkací rozkaz doplněn tímto řešením. Musíme zajistit, aby se vzájemné uznávání mohlo opravdu opírat o vzájemnou důvěru mezi systémy trestního soudnictví všech členských států. Zatím tomu tak není a existují zde závažné nedostatky.
<P>
Také mohu zmínit svého voliče, Andrewa Symeoua, jenž je v Řecku již od července ve vězení, a bylo mu zamítnuto propuštění na kauci, protože je cizinec. Jeho řecký právník vznesl stížnost na zneužívání pravomoci ze strany policie a ničení důkazů. Bude podána žaloba k Evropskému soudu pro lidská práva a je velice ostudné, že je nutné to udělat, protože tato žaloba se týká toho, jak jiný členský stát zachází s občanem EU. Je otřesné, že tato záležitost se musí řešit až ve Štrasburku.
<P>
Podporuji tedy sice evropský zatýkací rozkaz, ale naprosto nezbytně musí být doplněn právy obžalovaného. Jinak budeme čelit skandálům jako v případě Andrewa Symeoua, které připraví evropský zatýkací rozkaz o veřejnou podporu, jak jsme toho svědky v mé vlasti.
<SPEAKER ID="310" NAME="Kyriacos Triantaphyllides" AFFILIATION="GUE/NGL">
(EL) Pane předsedající, před několika měsíci jsme hovořili o nutnosti nastolit odpovídající rovnováhu mezi zachováním bezpečnosti a ochranou osobních práv občanů a zdůrazňovali jsme, že občané musí být středem zájmu stockholmského programu. Evropská unie však přijímá a uplatňuje opatření, která narušují rovnováhu mezi bezpečností a právy, vedou k vytváření orgánů, jež sledují a shromažďují osobní údaje všeho druhu a urážejí naši důstojnost tím, že z nás všech dělají podezřelé. Dále je nepřijatelné, aby bylo s přistěhovalci nakládáno jako se zločinci a potenciálními teroristy. Nesouhlasíme s návrhem usnesení, protože klade základy toho, abychom vybudovali moderní evropské panoptikum, v němž podobně jako ve věznici navržené Jeremym Benthamem probíhá neustálé sledování toho, co kdo zrovna dělá, a zadržení přitom netuší, v jaké míře jsou pod dohledem, čímž se v nich pěstuje klamný dojem vlastního soukromí.
<SPEAKER ID="311" NAME="Tadeusz Zwiefka" AFFILIATION="PPE">
(PL) Pane předsedající, nerozpakuji se konstatovat, že stockholmský program je v oblasti spravedlnosti za několik posledních let tou nejsmělejší iniciativou v Evropské unii. Jsem jím potěšen o to víc, že jednou ze základních myšlenek tohoto programu je usnadnit život obyvatelům Evropské unie. Náležitá realizace stockholmského programu v oblasti spravedlnosti bude samozřejmě závislá na vytvoření skutečně evropské soudní kultury, na změnách v praktickém přístupu k vytvoření nových právních předpisů a také na řádném fungování portálu e-justice.
<P>
Zásada vzájemného uznávání, kterou považuji za zcela nezbytnou, vyžaduje vzájemnou důvěru, ale také důvěru v právní systémy druhých zemí, jak tu bylo dnes již řečeno. Tyto hodnoty mohou vycházet jen ze vzájemného uznání a pochopení, které povedou ke vzniku evropské soudní kultury. Vzájemné poznání a pochopení mohou vzniknout pouze jako výsledek aktivní, kladně zaměřené politiky, jež bude zahrnovat výměnu zkušeností, návštěvy, sdílení informací a kurzy pro lidi pracující v soudnictví, zejména pro soudce soudů prvního stupně. Také k ní patří, a to je velmi důležité, důkladná modernizace programů univerzitního vzdělávání v rámci Evropské unie.
<P>
Další věcí je zdůraznění významu vícejazyčného portálu e-justice. Tento portál by měl nabízet přístup k právním databázím a soudním i mimosoudním elektronickým opravným prostředkům. Měl by také umožňovat přístup k inteligentním systémům vytvořeným jako pomůcka pro občany, kteří hledají možnosti řešení právních problémů nebo kteří používají rozsáhlé rejstříky, seznamy osob pracujících v soudnictví nebo potřebují jednoduché průvodce právním systémem jednotlivých členských států. Proto jsem velmi rád, že paní Asková a pan Barroso o tomto tématu hovořili.
<P>
Chtěl bych také zdůraznit, že je zapotřebí vypracovat velmi kvalitní evropské právní předpisy v oblasti soudní spolupráce v občanskoprávních záležitostech, která by vycházela z vhodně provedeného posouzení dopadů, aby občané a podniky dostali k dispozici účinné nástroje, které jim umožní řešit nejrůznější právní problémy na vnitřním trhu.
<P>
V době, kdy v mnoha členských státech EU vzrůstá euroskepticismus, nám stockholmský program dává možnost dokázat občanům, že orgány EU jsou schopny reagovat na jejich aktuální potřeby.
<SPEAKER ID="312" NAME="Zita Gurmai" AFFILIATION="S&amp;D">
Pane předsedající, vyslovuji zvláštní poděkování třem sekretariátům, které toto usnesení pro plenární zasedání připravily.
<P>
Stockholmský program lze považovat za pragmatický akční plán pro bezpečnější a otevřenější Evropu založenou na společných hodnotách, zásadách a činnostech. Přispívá k praktické spolupráci mezi policejními složkami, soudy a službami pro přistěhovalectví. Vyvažuje různá opatření, podporuje společnou bezpečnost, právní stát a práva fyzických osob. To je však také velmi složitá problematika.
<P>
Chtěla bych vyzdvihnout zavedení zásady konvergence. Jedná se o další krok budování státu EU. Není to nic jiného než sdílení svrchovanosti. Jeho základem je zásada dostupnosti všech údajů, informací a zjištění, kterými disponují agentury po celé Evropské unii.
<P>
Musí být dosaženo interoperability informačních systémů EU, aby všechny agentury mohly navzájem přistupovat ke svým údajům. Parlament dodává návrhu Komise přidanou hodnotu. V dokumentu jsou zmíněny a dobře popsány všechny oblasti související s problematikou rovnosti, rovnosti žen a mužů a diskriminace.
<P>
Po vstupu Lisabonské smlouvy v platnost se můžeme chopit historické příležitosti vytvořit živý a pevný prostor svobody, bezpečnosti a práva. Parlament správně upozorňuje na svoji novou roli legislativního orgánu, v tomto ohledu rovnoprávného s Radou, kterou získá po vstupu Lisabonské smlouvy v platnost. Jsem spokojena s tím, že v textu našla své místo celá řada společných evropských hodnot, například svoboda, volnost, spravedlnost, základní práva, demokracie, kvalita a v této souvislosti soukromí.
<P>
Jsem si vědoma toho, že tyto hodnoty mají rozdílný význam daný obecným politickým klimatem, ale v tomto usnesení mezi nimi byla nalezena náležitá rovnováha. Ráda bych připomněla kampaň skupiny PSE "Dětem patří první místo". S radostí jsem zaregistrovala, že dokument obsahuje odstavce věnované dětem a rodině. Mým politickým záměrem je zajistit v rámci Evropské unie rovná práva a možnosti všem občanům.
<P>
Naši občané potřebují pragmatickou, do budoucnosti orientovanou a komplexní evropskou migrační politiku založenou na společných hodnotách a pravidlech, k nimž náleží zásady solidarity a transparentnosti.
<P>
Dobře zvládnutá migrace může přinést prospěch všem zúčastněným stranám a přispěje k hospodářskému růstu EU a ostatních členských států, které potřebují migrující pracovníky.
<SPEAKER ID="313" NAME="Předsedající">
Děkuji vám, Zito. Podařilo se vám hovořit dvě minuty, ale nevím, jestli vás tlumočníci stačili sledovat, protože mně tu neustále signalizovalo červené světýlko. V každém případě jim blahopřejme, pokud to dokázali.
<SPEAKER ID="314" NAME="Pascale Gruny" AFFILIATION="PPE">
(FR) Pane předsedající, paní ministryně a pane ministře, pane komisaři, dámy a pánové, nebudu opakovat všechny důležité body týkající se oblastí spravedlnosti a přistěhovalectví, které zmínili kolegové poslanci, ale hodlám poukázat na to, že evropský soudní prostor může být vytvořen jen za předpokladu, že se posílí vzájemná důvěra mezi členskými státy, protože ta posílí zásadu vzájemného uznávání, jež je základem Evropy práva.
<P>
Za posledních patnáct let byl učiněn významný pokrok, ale stále existují mnohé nedostatky. Jsem potěšen tím, že během jednání o tomto textu byla Lisabonská smlouva nakonec ratifikována všemi členskými státy. Evropský parlament bude mít v záležitostech týkajících se spravedlnosti a vnitřních věcí rovný hlas s Radou, čímž se ku prospěchu občanů posílí demokratická legitimita.
<P>
Jakožto navrhovatel Petičního výboru za skupinu Evropské lidové strany (Křesťanských demokratů) bych rád upozornil na to, že Petičnímu výboru je předáváno příliš mnoho stížností týkajících se překážek kladených svobodě pohybu občanů v rámci samotné Evropské unie.
<P>
Zmínil bych také problémy spojené se vzájemným uznáváním kvalifikací a s právem na dávky sociálního zabezpečení a také problémy s diskriminací. Uznávání sňatků osob stejného pohlaví je naproti tomu oblastí, která náleží do pravomoci členských států. Unie musí tuto vnitrostátní pravomoc respektovat.
<P>
Vyzývám Evropskou komisi, aby co nejdříve zveřejnila obecné zásady, aby pomohla orgánům členských států účinně bojovat proti porušování zásady svobody pohybu. Občané musí mít možnost se svobodně pohybovat a plně požívat v tomto prostoru bez vnitřních hranic svých práv.
<P>
Jsem potěšen zjištěním, že v usnesení je do vytváření evropského soudního prostoru zahrnuta protidrogová strategie Evropské unie. Doufám však, že Evropská unie v tomto ohledu vyvine větší aktivitu. Proč se do boje s tímto rostoucím trendem, který zasahuje děti ve stále časnějším věku, Unie nevyzbrojí novými zbraněmi? Děti jsou naší budoucností. Co děláme pro jejich ochranu? Ukažme konečně, že našim orgánům nechybí jistá pragmatičnost! Naši spoluobčané to od nás očekávají.
<SPEAKER ID="315" NAME="Claude Moraes" AFFILIATION="S&amp;D">
Pane předsedající, od Tampere, kde byly patrné pouze základní obrysy prostoru svobody, bezpečnosti a práva - a to možná ještě zveličujeme -, až k tomuto mimořádnému stavu, kdy se kříží Stockholm a Lisabon, jsme ušli dlouhou cestu. Všem těm, kdo se domnívají, že nepotřebujeme žádný plán, abychom uhájili prostor svobody, bezpečnosti a práva, který chceme mít, s úctou říkám: naše hráče na začátku zápasu z hřiště neodvoláme. Hájíme naši pokrokovou pozici a, co se týče naší skupiny, budeme bojovat za naše pokrokové politiky.
<P>
V první řadě však musíme mít stockholmský plán. Máme Lisabon, takže po Vánocích budeme muset přijmout - a to všichni poslanci bez ohledu na to, jak budou hlasovat - svoji povinnost vydávat zákony o věcech, které jsou pro nás důležité. Jedná se o závažnou povinnost a moje skupina - jak zde již vyložili naši pracovití zpravodajové pan López Aguilar a pan Berlinguer - má své priority. V demokracii tedy budeme mít tolik prostoru svobody, bezpečnosti a práva, kolik ho získáme nebo ztratíme.
<P>
Ohledně našich priorit, co se týče boje proti diskriminaci, vysíláme signál Radě. Chceme směrnici horizontálního charakteru. Musíme bojovat za tuto progresivní linii. Co se týče trestního soudnictví, zde říkáme: vzájemné uznávání je nezbytné pro to, aby evropský zatýkací rozkaz skutečně fungoval. Co se týče azylové politiky, zde souhlasíme se solidaritou mezi členskými státy, ale pokrokové řešení pro nás znamená, že žadatelům o azyl, kteří jsou zranitelní, se dostane nejlepšího zastoupení.
<P>
To jsou tedy priority naší skupiny, toto je přidaná hodnota, kterou nabízíme v otázce trestné činnosti páchané z nenávisti, ve změnách migračních politik, v otázce násilí páchaného na ženách a v otázce evropského příkazu k ochraně. Všechna zmíněná témata názorně dokládají, jak můžeme my jakožto politická skupina - jak mohou všechny politické skupiny - přispět ke stockholmskému programu přidanou hodnotou a jak můžeme vytvořit právní předpisy, které budou mít smysl.
<P>
Této hry se účastníme koneckonců proto, že pro naše občany to není pouhá hra. Nejde tu přece o nic menšího než o zajištění jejich práv, o která se tak dlouho hlásili: základních práv na ochranu údajů, na bezpečnost a na ochranu před terorismem. Všem zmíněným věcem se dostane náležitého významu, přijmeme-li v této sněmovně legislativní odpovědnost. A to uděláme jedině tím, že odhlasujeme stockholmský program. Budeme tedy bojovat za pokrokový stockholmský program a pokrokové právní předpisy.
<SPEAKER ID="316" NAME="Carlos Coelho" AFFILIATION="PPE">
(PT) Pane předsedající, chtěl bych tu vřele uvítat místopředsedu Barrota a švédské předsednictví se stockholmským programem. Pro ty, kdo podporují myšlenku Evropy neomezující se pouze na společný trh, je stockholmský program radostnou zprávou.
<P>
Vytváření Evropy občanů znamená vznik skutečného prostoru svobody, bezpečnosti a práva. Vítám, že všechny tři prvky této trojice jsou považovány za stejně důležité. Na rozdíl od některých radikálních názorů se domnívám, že všechny tři jsou nezbytné. Bezpečnost bez svobody znamená diktaturu, svoboda bez bezpečnosti anarchii a právo není bez svobody nebo bezpečnosti možné.
<P>
Pětiletý program se vrací k cílům Tampere a v mnoha oblastech se snaží o skutečný pokrok. Je však důležité zajistit, aby tyto cíle byly splněny. Právní předpisy a nástroje, které byly přijaty, se musí účinně uplatňovat. Evropští občané nás nebudou brát vážně, pokud úspěšně neprojdeme tímto testem účinnosti našeho působení. Není například možné požadovat systém registrace vstupů a výstupů a naléhat na Komisi, aby předložila návrh tohoto systému tak, aby začal fungovat od roku 2015, když nevíme, zda Schengenský informační systém druhé generace nebo Vízový informační systém začnou fungovat, jelikož jsou s nimi určité problémy a dochází k výraznému zpoždění.
<P>
Doufám, že společný evropský azylový systém bude vytvořen do roku 2012 a že v přistěhovalecké politice bude zaujat společný přístup, a to jak co se týče přijetí a začlenění přistěhovalců, tak i pokud jde o účinný boj proti nedovolenému přistěhovalectví.
<P>
Závěrem dodávám, že vytvoření Evropy občanů bude vyžadovat hodně naší společné práce. Nemá proto smysl plýtvat časem na záležitosti, které nespadají do naší odpovědnosti. Snažit se zasahovat do rodinného práva, které je oblastí vyhrazenou členským státům, je nejen z právního hlediska zbytečné, ale také politicky zvrácené, protože kvůli tomu zabředáme do zbytečných konfliktů a odvádí nás to od podstatných věcí, totiž od velmi důležitého stockholmského programu.
<SPEAKER ID="317" NAME="Ramón Jáuregui Atondo" AFFILIATION="S&amp;D">
(ES) Pane předsedající, také bych chtěl blahopřát švédskému předsednictví a celé sněmovně za zprávu, kterou jsme připravili. Rád bych však vyslovil tři varování, která považuji do budoucna za důležitá.
<P>
První se týká toho, že pokud nevzejde legislativní iniciativa, pokud Rada a Komise nepředloží legislativní akty, kterými provede tento program, pak program evidentně nemůže uspět.
<P>
Druhé varování, které tu již správně zmínili kolegové poslanci, se týká toho, že tato sněmovna bude zastávat novou roli. Nebude již vytvářet zprávy, které stačí pouze vyslechnout, jak tomu bylo doposud. Bude se přímo podílet na funkci legislativního orgánu, bude vyslovovat souhlas, bude muset vytvářet rovnováhu mezi bezpečností a svobodou, kterou je někdy tak těžké nalézt. Jedná se o nové poslání a novou zodpovědnost všech poslanců Evropského parlamentu.
<P>
Na závěr bych chtěl vyslovit varování vůči fundamentalistickému uplatňování zásady subsidiarity. Kolegové poslanci zde hovoří, jak jsem zaznamenal, o potřebě respektovat parlamenty členských států, což je pravda, ale musím vás varovat, že nepružný a fundamentalistický výklad zásady subsidiarity nám zabrání jakkoliv pokročit v realizaci stockholmského programu. Budou-li se členské státy držet přemrštěného výkladu zásady subsidiarity, nevzniknou žádné společné právní předpisy vztahující se ke stockholmskému programu.
<SPEAKER ID="318" NAME="Monica Luisa Macovei" AFFILIATION="PPE">
Pane předsedající, chci se krátce věnovat části, která se ve stockholmském programu týká problematiky hospodářské trestné činnosti a korupce. Text během jednání v COREPER poněkud ztratil své ostří. Například současná verze hovoří o protikorupčních normách skupiny GRECO, přičemž skupina GRECO je přidružená k Radě Evropy. Ačkoliv spolupráce se skupinou GRECO a Radou Evropy je nezbytná, protikorupční normy Evropské unie jsou přísnější než normy Rady Evropy, která má, jak všichni dobře víme, 47 členských států.
<P>
V důsledku toho Radu přátelsky žádám a současně vybízím, aby prosazovala text s přísnými protikorupčními požadavky. Abychom mohli uvnitř EU intenzivně bojovat proti korupci a podvodům, k tomu potřebujeme příslušnou politiku a mechanismus EU a stockholmský program musí tuto potřebu a závazek vyjadřovat.
<SPEAKER ID="319" NAME="Michael Cashman" AFFILIATION="S&amp;D">
Pane předsedající, blahopřeji všem, kdo mají podíl na této zprávě, a blahopřeji švédskému předsednictví. Ke změně společnosti nevede prostřednost, ale odvaha, silné přesvědčení a vize. To bylo dnes odpoledne zde v Parlamentu ukázáno.
<P>
Mluvíme o svobodě, o bezpečnosti a o právu: o třech základních principech. Avšak bez rovnosti a rovnosti zacházení nikdy nebudete mít svobodu a nepochybně ani spravedlnost. To se týká zvláště menšin, které jsou tak často očerňovány a zkresleně představovány.
<P>
Rovnost a rovnost zacházení jsou jedinými trvalými stavebními kameny všech civilizovaných společností. Proto jsem hrdý na to, že prosazuji Evropu a ztotožňuji se s Evropou, v níž jsou si všichni rovni, bez ohledu na rasu, národnost, náboženství víru, věk, zdravotní postižení, pohlaví nebo sexuální orientaci - s Evropou sobě rovných, s Evropou základních hodnot.
<SPEAKER ID="320" NAME="Zbigniew Ziobro" AFFILIATION="ECR">
(PL) Pane předsedající, stockholmský program je odpovědí na důležitý úkol zajistit bezpečnost občanů EU. Tato odpověď však není uspokojivá úplně ve všech bodech, neboť nepotřebujeme úplnou harmonizaci trestního a občanského práva. Harmonizaci potřebujeme pouze v těchto oblastech práva, a to jen v jejich jasně vymezených, ohraničených částech.
<P>
Evropa především potřebuje kvalitní spolupráci mezi policejními složkami a soudními orgány, aby byly soudní rozsudky účinně vykonávány a pachatelé trestných činů účinně poháněni před soud bez ohledu na vnitřní hranice v rámci EU. Stockholmský program by tudíž k tomu měl vytvořit celou řadu pobídek a měl by se soustředit na tyto oblasti. Dnes bych vás chtěl upozornit na tři záležitosti související s koordinací postupů členských států.
<P>
Za prvé, co se týče svobody pohybu, která patří mezi naše největší hodnoty, zde je nezbytné, aby fungovala výměna informací o trestných činech, které představují vážné ohrožení veřejného pořádku. Tím mám na mysli především trestné činy sexuálního rázu, které ohrožují ty nejslabší a nejbezbrannější, totiž děti. Stockholmský dokument na tento problém právem upozorňuje.
<P>
Je nezbytné co nejrychleji začít pracovat na zřízení evropského rejstříku pachatelů sexuálních trestných činů, a to zvláště osob, které se dopustily těchto násilných a velmi nebezpečných trestných činů na dětech. Zainteresované strany a organizace by měly mít co možná nejširší přístup k těmto informacím. Svoboda pohybu musí být doprovázena sdílením poznatků a informací o možných nebezpečích, abychom společnosti poskytli náležitou ochranu, včetně jejích nejohroženějších členů, tedy v tomto případě dětí.
<P>
Za druhé musíme zajistit účinný výkon soudních rozhodnutí o konfiskaci majetku pachatelů trestných činů. To se týká zvláště zvýšení účinnosti boje proti organizované trestné činnosti a znamená to, že soudní rozhodnutí učiněné v jedné zemi by umožnilo účinně vypátrat majetek, který si pachatel ukryl v jiné zemi, a zabavit ho. Ve stejné míře se to týká také zisků pocházejících přímo z trestné činnosti nebo získaných také nepřímo později.
<P>
Za třetí, ačkoliv souhlasím s tím, že tresty, které nepřikročují k odnětí svobody, jsou přiměřenou odpovědí na méně závažné trestné činy, nesmíme ztrácet ze zřetele skutečnost, že trest odnětí svobody, který izoluje pachatele od společnosti, je v některých zvláště oprávněných případech jediným skutečným a prakticky uskutečnitelným způsobem, jak chránit společnost před nejzávažnějšími trestnými činy. Je proto nezbytné mít na paměti, že tento druh trestu je také opodstatněnou odpovědí na nejotřesnější trestné činy.
<P>
Na závěr bych rád vyjádřil své uznání připravenému dokumentu a chtěl bych zdůraznit, že cílem programu by mělo být zlepšit spolupráci členských států, ale zároveň zachovat vnitrostátní povahu jejich právních systémů.
<SPEAKER ID="321" NAME="Předsedající">
Nyní je na řadě část vyhrazená pro postup "catch the eye". Hodlám se naprosto přesně držet jednacího řádu.
<P>
Chtěl bych oznámit, že slovo dostane pět poslanců, každý bude moci mluvit jednu minutu a po uplynutí jedné minuty vypneme mikrofon. Protože o slovo žádalo více než patnáct poslanců, vyslechneme prvních pět.
<SPEAKER ID="322" NAME="Anna Maria Corazza Bildt" AFFILIATION="PPE">
Pane předsedající, úvodem bych chtěla uvítat stockholmský program jako nejlepší cestu směrem k Evropě soustředěné na občana a chtěla bych poděkovat paní ministryni Askové i panu ministrovi Billströmovi za jejich vizi. Konečně můžeme po návratu domů říci všem bez rozdílů, že Evropa je pro ně, že Evropa je s nimi, že Evropou jsme my.
<P>
Samozřejmě, že stockholmský program bude tím, co z něj uděláme. Dejme mu šanci. Dejme mu co nejširší podporu a pusťme se do jeho realizace.
<P>
Chtěla bych vám zvláště poděkovat za pozornost věnovanou dětem, což znamená, že můžeme konečně připravit účinnější opatření na ochranu dětí, včetně dětí migrantů. Je také dobré, že máme větší možnost bojovat s přeshraniční trestnou činností a současně při tom respektovat osobní práva.
<P>
(Předsedající řečníka přerušil.)
<SPEAKER ID="323" NAME="Anna Hedh" AFFILIATION="S&amp;D">
(SV) Pane předsedající, jsem ráda, že v nejnovější verzi stockholmského programu se Rada důkladněji zabývala problematikou práv dětí, násilí páchaného na ženách a zamezení obchodování s lidmi. Do jisté míry jsem se obávala, že předsednictví se vzdá svých priorit. Nyní máme možnost provést také vylepšení, která budou odpovídat hlasování Parlamentu.
<P>
Jsem však zklamána, že se nikde neobjevila zmínka o vypracování evropské strategie pro práva dětí, jak Parlament nedávno navrhoval. Komisař Barrot také prohlásil, že Evropská unie se musí i nadále stavět za práva dětí. Co se týče formulace o obchodování s lidmi, jsem rovněž zklamána, že předsednictví v této souvislosti nezachovalo zmínku o kupování sexu, kupování služeb a o možnosti vydávání právních předpisů v této oblasti. EU potřebuje právní základ také pro boj proti násilí páchanému na ženách.
<SPEAKER ID="324" NAME="Franziska Keller" AFFILIATION="Verts/ALE">
Pane předsedající, dotknu se jen dvou bodů, které má skupina v souvislosti se stockholmským program považuje za zcela zásadní. Za prvé se domníváme, že metoda rovnováhy, jež se velmi často uplatňuje v tomto programu, míří trochu špatným směrem. Bezpečnost je podle nás pouze nástroj k dosažení svobody, není jejím soupeřem. Když nejsme svobodní, nejsme v bezpečí. Zmíněnou rovnováhu považujeme za poněkud ošidnou.
<P>
Druhý bod se týká agentury Frontex. Paní ministryně Wallströmová, co vlastně máte na mysli, když mluvíte o posilování agentury Frontex? Co tím myslíte? Tato věc totiž nebyla objasněna v žádné z verzí stockholmskému programu, které jsem měla k dispozici.
<P>
A nemyslíte, že by bylo převelice důležité - dokonce důležitější - zesílit parlamentní kontrolu nad agenturou Frontex a zabránit jí, aby vracela zpět lidi, kteří mohou mít oprávněný důvod k žádosti o azyl, jako to prováděla letos? Byla bych raději, kdyby k posílení došlo zde. Jsem přesvědčena, že stockholmský program by měl sloužit všem obyvatelům EU, a ne jen některým.
<SPEAKER ID="325" NAME="Teresa Jiménez-Becerril Barrio" AFFILIATION="PPE">
(ES) Pane předsedající, dnes již není žádných pochyb o tom, že Evropská unie boj proti terorismu přijímá za svoji věc a díky stockholmskému programu budeme v této podstatné oblasti prostoru svobody, bezpečnosti a práva dělat další pokroky.
<P>
Podle mého názoru se tento boj opíral o vzájemnou důvěru členských států, ale nyní, když se nám otevřely možnosti, které přináší Lisabonská smlouva, je nejvyšší čas harmonizovat právní předpisy členských států tak, aby neexistovala žádná časová omezení pro trestní stíhání teroristických zločinů, které bychom měli považovat za zločiny proti lidskosti.
<P>
Uskuteční-li se to, nikdo v tomto Parlamentu ani v parlamentu žádného členského státu nebude obhajovat, jak k tomu docházelo, dochází a může i nadále docházet, teroristy na úkor obětí terorismu, jež musejí přihlížet tomu, jak jsou lidé, kteří zavraždili jejich blízké, oslavování jako hrdinové, zatímco oni mlčky snášejí svoji bolest.
<P>
Žádám proto Parlament, aby prosazoval nebo přijal evropskou listinu práv obětí terorismu, na základě ochrany památky ...
<P>
(Předsedající řečníka přerušil.)
<SPEAKER ID="326" NAME="Sylvie Guillaume" AFFILIATION="S&amp;D">
(FR) Pane předsedající, na základě dnešních projevů je zřejmé, že mnozí řečníci jsou přesvědčeni, že stockholmský program si zaslouží, aby pro něj byla hledána co nejširší shoda a aby z něj byl vypracován ambiciózní program. To bude cílem zítřejšího usnesení, o němž se bude hlasovat.
<P>
Mrzí mne, že zmínka o volebním právu státních příslušníků třetích zemí a o zaručení přístupu nemocných migrantů k lékařské péči byla z usnesení vypuštěna. Připomenula bych však přijetí některých důležitých bodů, z nichž bych zmínila například požadavek, aby byla přijata směrnice o nediskriminaci, požadavek svobody pohybu pro evropské občany a rodiny - což si vykládám tak, že jsou tím míněny všechny rodiny, požadavek odstranit překážky bránící výkonu práva na sloučení rodiny a zákaz držet ve vazbě nezletilé osoby bez doprovodu.
<P>
Podle mého názoru lze úspěch stockholmského programu měřit na základě významu, jakého se dostane čtyřem ukazatelům: existenci konkrétních zlepšení ve prospěch cizinců; nekompromisnímu zohlednění nové role Parlamentu - spolurozhodování bude představovat přidanou hodnotu; kvalitě uplatňování stockholmského programu parlamenty členských států a znalosti jeho hodnot mezi občany a zvláště mezi mladými Evropany.
<P>
Od této chvíle musí stát za jeho přijetím tolik energie, kolik jí bude investováno do jeho budoucí realizace ...
<P>
(Předsedající řečníka přerušil.)
<SPEAKER ID="327" NAME="Předsedající">
Projevy podle postupu "catch the eye" jsou skončeny. Lituji, že dalších deset nebo dvanáct poslanců nemohlo promluvit, ale vzhledem k tomu, jaké máme zpoždění, a vzhledem k jednacímu řádu, jímž jsme vázáni, to není možné.
<SPEAKER ID="328" NAME="Beatrice Ask" LANGUAGE="SV">
Pane předsedající, děkuji vám za všechny vaše názory a pohledy. Vlastně ani nepovažuji za smutné, že deset poslanců již nemělo příležitost dostat se ke slovu. Jsem naopak potěšena opravdovostí vašeho zájmu, s jakým přistupujete k těmto důležitým otázkám.
<P>
Kdosi řekl, že tento program je ambiciózní. Těší mne tento názor, protože práce na něm byla ambiciózní, ale také prakticky zaměřená, protože jsme tuto vizi chtěli spojit s věcným přístupem k otázce, jak provést zlepšení, ze kterých by měli užitek občané. Když jsem poslouchala vaše příspěvky, nabyla jsem dojmu, že mnozí z vás s námi sdílejí minimálně hlavní myšlenku návrhu programu, který zde dnes projednáváme.
<P>
Dovolte mi vyjádřit se ke dvěma oblastem. Tou první je otázka formy. Dnešní rozprava byla poněkud chaotická - smím-li to tak říci -, protože někteří lidé se odvolávali na stockholmský program, ale ve skutečnosti hovořili o zajímavém návrhu usnesení, o kterém povedete rozpravu a budete rozhodovat zde v Parlamentu, jinak řečeno vyjadřovali se k vašim názorům na návrh předložený předsednictvím.
<P>
Někdo se na začátku rozpravy zeptal: "Proč se tu bavíme o tomto návrhu, když již existuje nový?" Pravda je taková, že Evropský parlament vstupuje doprostřed diskusí a jednání, která stále pokračují. Nadále dochází ke změnám a v pátek nebo o víkendu se objeví další návrh. Poslanci, který si myslel, že má k dispozici starý dokument, však mohu sdělit, že na internetových stránkách předsednictví zveřejňujeme vždy nejaktuálnější návrh. Poslanci, kteří si přejí být nepřetržitě informováni o tom, co se právě děje, a jak vaše rozprava ovlivní finální výsledek, by si pochopitelně měli opatřit dokumenty, které zveřejňujeme.
<P>
Co se týče předsednictví, naší velmi důležitou starostí bylo, abychom pracovali transparentně a otevřeně. Proto jsme vedli velmi mnoho diskusí. Budeme rádi, když oněch deset z vás, kteří neměli příležitost přednést zde své názory, napíše mně nebo panu Billströmovi e-mail. Je to velmi jednoduché, má adresa je beatrice.ask@justice.ministry.se a adresa pana Billströma je vytvořena podle stejného vzoru. Můžete nám pak napsat své názory, abychom je mohli vzít v úvahu. Musíme začít pracovat moderními metodami a otevřenost je pro švédské předsednictví moderní metodou. Těším se na usnesení a jeho závěry, protože zjišťuji, že některé názory, hlediska a důrazy, které jsou v něm vyjádřeny, se setkávají se značnou podporou. Samozřejmě je pečlivě promyslíme.
<P>
Objevilo se tu také několik politických témat, o kterých bych se ráda zmínila. Zaprvé dva poslanci, jedním z nich byl pan Batten, uvedli konkrétní příklady dopadů na občany - třeba v jiné zemi - a soudí, že dané podmínky nejsou moc dobré. Jedná se o typickou ukázku nedostatku vzájemné důvěry k právním systémům těch druhých. V tomto případě máme dvě možnosti: tou první je říci občanům, aby nikam necestovali, protože domácí právní systém je vždy nejlepší. Předpokládáme-li však, že občané budou i nadále využívat možnosti svobodného pohybu, pak je asi na čase, abychom přemýšleli o tom, jak lze zlepšit procesní práva a další aspekty v rámci celé Evropské unie. Právě to je cílem stockholmského programu. Proto jsem ráda, že jsme dokázali učinit první krok k posílení procesních práv, aby bylo zaručeno, že každému, kdo je podezřelý ze spáchání trestného činu nebo je jeho obětí a je účastníkem právního řízení v Evropě, se nyní skutečně dostane pomoci formou překladu a tlumočení. Toto základní právo lze nalézt v úmluvách Evropské rady a jiných dokumentech, ale v praxi není dodržováno. To nyní můžeme změnit a právě to bychom měli udělat.
<P>
Paní Macoveiová poukázala na problematiku korupce a finanční trestné činnosti a vyjádřila názor, že příslušné formulace byly příliš neurčité. Chtěla bych podotknout, že daná část hovoří velmi jasně a stanovuje vysoké nároky. Ze zmínky o Skupině států proti korupci (GRECO) nikterak nevyplývá, že bychom měli v úmyslu se ve shodě s jejich přístupem přiklonit k méně náročným požadavkům - ve stockholmském programu ostatně nic takového není řečeno. Je v něm uvedeno, že společně s mnoha dalšími úkoly si klademe za cíl s tímto důležitým subjektem úzce spolupracovat, protože máme-li bojovat proti organizované trestné činnosti, musíme se zaměřit na peníze. Jsem přesvědčena, že toto je důležité.
<P>
Mnozí řečnící zmiňovali subsidiaritu. Domnívám se, že návrh, o kterém v současnosti diskutujeme, říká velmi jednoznačně, že spolupráce EU v oblastech spravedlnosti a vnitřních věcí by měla přinášet přidanou hodnotu. Vše, co lze stejně dobře řešit na vnitrostátní úrovni, by mělo být ponecháno na této úrovni. Evropské instituce musíme použít tehdy, když potřebujeme spolupráci. Nemyslím si, že členským státům odnímáme práva, nýbrž že naopak přinášíme přidanou hodnotu, ze které budou mít užitek všichni občané.
<P>
Posledním bodem, ke kterému bych se chtěla vyjádřit, je otázka soukromí a ochrany údajů, o kterých se vede významná a důležitá diskuse. Tuším to byl pan poslanec Borghezio, kdo tuto věc zmínil a naznačil, že současná podoba stockholmského programu vyvolává mnoho otazníků. Mimo jiné vyjádřil obavu týkající se sledování a rozsáhlých databází. Naše úsilí v této oblasti přirovnal také k situaci v bývalém Východním Německu a někdejších evropských komunistických státech. Domnívám se, že tento druh tvrzení je zcela neopodstatněný. Ve Východním Německu neexistovala ani ochrana údajů, ani zde nebyla demokracie a občané neměli žádná základní práva - což jsou tři významné faktory, kterým připadá v naší spolupráci zásadní místo. Co se týče stockholmského programu, z mnoha různých hledisek posilujeme a zpřísňujeme nařízení o ochraně údajů a zdůrazňujeme respekt k právům jednotlivců a také k demokracii. Skutečností je, že informační strategie, kterou chceme EU navrhnout, vyváženě spojuje metodickou a efektivní výměnu informací s přísným požadavkem na ochranu soukromí a bezpečnou správu údajů, ale také s požadavkem, aby údaje nebyly uchovávány po dlouhou dobu. Přečtěte si prosím znovu příslušné pasáže, které hovoří velmi jasně. Jedná se tu o pokrok, za nějž nás pochválil také evropský veřejný ochránce práv, jenž se této problematice věnuje.
<P>
Na závěr se ještě vyjádřím ke kýmsi vyslovené poznámce, o tom, že bychom měli učinit stockholmský program konkrétnější. Program obsahuje mnoho velmi konkrétních a praktických prvků, ale skutečná práce na nich začíná teď. Některé členské státy si stěžovaly na skutečnost, že usnesení musí být připraveno ve velmi krátké lhůtě a že je velmi obtížné to včas stihnout. Mohu zde konstatovat, že to bude ještě horší. Jakmile přijmeme stockholmský program, zapojíte se do důležité práce, kterou je třeba udělat, pokud jde o provádění a řešení jednotlivostí různých návrhů. Často budete pracovat v časové tísni a ve stresu, ale budete se podílet na důležitých úkolech a budete mít velkou příležitost věci změnit. Velmi vám děkuji za vaše názory, a jak jsem již řekla, pokud se chcete v následujících dnech obracet na předsednictví, použijte prosím internet.
<SPEAKER ID="329" NAME="Tobias Billström" LANGUAGE="SV">
Pane předsedající, vážení poslanci, pochopitelně plně souhlasím s tím, co zde paní Asková právě řekla o obecných závěrech týkajících se programu. Děkuji vám všem za konstruktivní názory, které jste zde dnes přednesli.
<P>
Rád bych také poděkoval předsedům tří výborů, Výboru pro ústavní záležitosti, Výboru pro právní záležitosti a Výboru pro občanské svobody, spravedlnost a vnitřní věci za jejich velmi konstruktivní spolupráci v těchto otázkách. Jak jsem řekl ve svém úvodním projevu, skutečně to svědčí o tom, že všechny zúčastněné strany zásadně přijali svoji odpovědnost, což je podle mne věc, na niž máme důvod být velmi hrdi.
<P>
Chtěl bych zdůraznit důležitost spolupráce ve všech významných oblastech tohoto programu. Ve svém projevu pan poslanec Busuttil použil přirovnání k významu vnitřního trhu, což podle mne není až tak daleko od pravdy, protože se z hlediska rozsahu a závažnosti jedná o podobný projekt. Slovem, které jsme poslední léta často opakovaně slýchávali v politických rozpravách o azylové a migrační problematice, byla solidarita. Všechny členské státy souhlasí, že solidarita musí být vyšší, a to nejen mezi členskými státy, ale také mezi EU a třetími zeměmi. To je poselství, které chceme dát prostřednictvím stockholmského programu najevo.
<P>
Jak jsem řekl ve svém úvodním projevu, jsme přesvědčeni, že tento komplexní problém vyžaduje velmi široce pojatá a udržitelná řešení, která se budou vztahovat na celou oblast této politiky. To je jedním z důvodů, proč stockholmský program neobsahuje žádnou samostatnou pasáž věnovanou solidaritě. Místo toho solidarita prostupuje všemi body.
<P>
V této souvislosti by měl být jedním z důležitých východisek globální přístup. Role agentury Frontex by měla být posílena. Paní Kellerová tuto věc zmínila ve svém projevu. Chtěl bych, aby bylo zcela jasno, že řešením tohoto problému nemůže být pouze agentura Frontex. Ta odpovídá za koordinaci kontrol na hranicích, ale nemá žádné zmocnění například k záchranným operacím na moři. Situace ve Středomoří není v první řadě problémem kontroly na hranicích. Jedná se o problém, který vyžaduje několik rozdílných druhů opatření. Mimořádně důležitá je větší spolupráce se zeměmi původu a tranzitními zeměmi. Je také zapotřebí, abychom formou pomoci investovali do rozvojové spolupráce. Domnívám se, že je důležité zdůraznit, že nyní, když je již přijata Lisabonská smlouva, bude Parlament do všech těchto aspektů v maximální míře zapojen a v těchto oblastech vzroste demokratická kontrola.
<P>
Na základě toho všeho, co zde dnes bylo řečeno, se také domnívám, že je důležité zdůraznit, že Lisabonská smlouva vskutku způsobí opravdovou a významnou změnu. Hlavní změnou pochopitelně projde řádný legislativní postup, který bude nahrazen postupem, v němž Parlamentu připadne v řadě oblastí důležitější role v legislativním procesu. Proto nesdílím žádnou z obav, které tu dnes ohledně těchto otázek vyjádřila paní poslankyně Kellerová. Myslím si naopak, že v této oblasti politiky zaznamenáváme obrovský pokrok směrem k větší demokratické kontrole.
<P>
Pane předsedající, chtěl bych tak jako moje kolegyně paní Asková ukončit svůj projev výzvou, že pokud jste zde dnes neměli příležitost nám přednést svá stanoviska, uvítáme, když nám je pošlete e-mailem.
<SPEAKER ID="330" NAME="Jacques Barrot" LANGUAGE="FR">
Pane předsedající, chtěl bych vyzdvihnout kvalitu práce, kterou odvedly vaše tři výbory: Výbor pro právní záležitosti - pan poslanec Casini je zde přítomen; Výbor pro občanské svobody, spravedlnost a vnitřní věci - pan poslanec López Aguilar je zde přítomen; a také Výbor pro ústavní záležitosti. Výsledkem je velmi zajímavé dílo, které nám a švédskému předsednictví pomůže vytvořit definitivní znění stockholmského programu.
<P>
Jak konstatoval pan Busuttil, je pravdou, že občané mají vnitřní trh, ale nenacházejí se ve skutečném prostoru práva, bezpečnosti a svobody, a to i přesto, že díky schengenskému prostoru již byla zavedena svoboda pohybu. Musíme zachovat její přednosti. Jen bych k tomu dodal, že obecné zásady proti zneužití již byly zveřejněny.
<P>
Chtěl bych říci, že tento text se mi jeví velmi vyvážený. Byla vyslyšena očekávání různých lidí a výsledný text přináší určitou rovnováhu. Měl bych také dodat, že stockholmský program připravujeme ve světě, v němž se šíří organizovaná trestná činnost, počítačová trestná činnost a terorismus, a v němž se pochopitelně potřebujeme chránit. Zde může Evropa přinést přidanou hodnotu.
<P>
Chtěl bych také zmínit, že v tomto soudním prostoru máme v rostoucí míře občany, páry, které mají dvojí státní příslušnost, a proto také musejí být schopni svá práva užívat v různých členských státech, ve kterých se nacházejí.
<P>
Chci rovněž velmi zdůraznit, že jsme učinili pokrok v otázce procesních záruk, jak zde velice zdařile vysvětlila paní Asková, a tato věc představuje velmi důležitý prvek stockholmského programu. Uvedli jste příklad britského občana v Řecku. Kdyby existovaly minimální postupy, celá záležitost by se usnadnila. Navíc, abych zopakoval větu pronesenou panem poslancem Coelho, od Tampere jsme ušli dlouhou cestu.
<P>
Dále bych dodal, že v žádném případě nemůžeme přijmout oprávněnost výrazu "pevnost Evropa". Pan Billström se tomu již věnoval. Také tato věc je zárukou vyvážené evropské migrační politiky. Odmítáme-li nepovolené, nelegální přistěhovalectví, činíme tak kvůli nelegálnímu obchodování a organizované trestné činnosti, které jej doprovázejí. Nepopíráme, že tomu tak je. Kromě toho se však domnívám, že se nám podařilo předložit azylovou politiku, která zachovává evropské hodnoty šlechetnosti.
<P>
Nemohu samozřejmě, pane předsedající, odpovědět na všechny otázky, protože nemáme dost času. Jen chci zdůraznit, že stockholmský program je, jak prohlásila paní Asková, velmi věcný, a proto z něj bude vycházet akční plán, který bude provádět španělské předsednictví, a z vás se tedy, dámy a pánové, stanou spoluzákonodárci. Považuji to za velmi účinný způsob, jak posunout kupředu tento prostor svobody, bezpečnosti a práva, který si občané tolik přejí.
<P>
Jsem Parlamentu vděčný za práci, která již byla udělána i za tu, kterou teprve udělá v budoucnosti, kdy již bude také vydávat zákony v oblasti spravedlnosti a bezpečnosti.
<SPEAKER ID="331" NAME="Předsedající">
Na závěr této rozpravy jsem obdržel jeden návrh usnesení předložený v souladu s čl. 110 odst. 2 jednacího řádu.
<P>
Rozprava je ukončena.
<P>
Hlasování se bude konat zítra ve 12:00.
<P>
Písemná prohlášení (Článek 149)
<SPEAKER ID="332" NAME="Elena Oana Antonescu  " LANGUAGE="RO">
V posledních letech ustoupila v agendě EU ochrana a prosazování lidských práv poněkud do pozadí, politickou prioritou se stala bezpečnost členských států. Unijní prostor svobody, bezpečnosti a práva vstupuje do rozhodující fáze. Maastrichtská smlouva zařadila na úroveň Společenství ty stránky z oblastí spravedlnosti a vnitřních věcí, které byly do té doby řešeny výhradně na mezivládní úrovni. Program z Tampere a Haagský program přinesly důležitý politický stimul k upevnění těchto politik. Stockholmský víceletý program postupně stanovuje na příštích pět let priority tak, aby se výhody prostoru svobody, bezpečnosti a práva staly pro občany skutečností. Program bude prováděn po vstupu Lisabonské smlouvy v platnost. Díky zavedení postupů spolurozhodování jako řádného legislativního postupu budou podléhat parlamentní kontrole evropské politiky v oblasti spravedlnosti a vnitřních věcí a opatření přijatá k jejich realizaci.
<SPEAKER ID="334" NAME="Kinga Gál" AFFILIATION="PPE">
písemně. - (HU) Během přípravy stockholmského programu bylo naším cílem dosáhnout toho, aby evropští občané poznali hmatatelné výhody prostoru svobody, bezpečnosti a práva. Vytvářet Evropu pro občany však vyžaduje udělat mnohem více než jen připravit program. Lisabonská smlouva občanům otevírá nové možnosti, jak uplatňovat své zájmy. Práva, svobody a zásady shrnuté v Listině základních práv se stávají závaznými. Evropská unie nyní může svým podpisem přistoupit k úmluvě Rady Evropy o ochraně lidských práv. Tento právní akt musí co nejdříve vstoupit v platnost. Potřebujeme jasný realizační plán pro uskutečnění těchto závazků, aby se nově platným právním strukturám dostalo řádného obsahu.
<P>
To bude úkolem nadcházejícího španělského předsednictví EU. Se vstupem Lisabonské smlouvy v platnost se v právu Společenství posílí postavení lidských práv, včetně práv menšin. Stockholmský program tomu dá formu politických priorit, které určí obsah jednotlivých akčních plánů chystaných na příští roky. Součástí tohoto vývoje je, že ode dne 1. prosince vzrostou nejen možnosti Evropské unie, ale také její povinnosti.
<SPEAKER ID="335" NAME="Kinga Göncz  " LANGUAGE="HU">
Jednou z oblastí náležejících k prioritám stockholmského programu bude posílení základních práv. Jakmile se stane závaznou Listina základních práv a EU stvrdí podpisem Evropskou úmluvu o lidských právech, bude povinností Evropské unie posílit odpovědnost Evropy za lidská práva a přispět k co nejdůkladnější informovanosti evropských občanů o jejich právech.
<P>
Tato opatření jsou nepochybně užitečná, protože základní zásady týkající se lidských práv vyžadují trvalou pozornost, a také v EU máme v této oblasti stále ještě dost práce před sebou. Nárůst diskriminace a nesnášenlivosti se stávají ve stále větší míře vážnými sociálními problémy. Národnostní a etnické menšiny, zvláště Romové, dále homosexuálové a zdravotně postižení se každodenně setkávají s určitou formou diskriminace. Proto je důležité, aby jednotlivé členské státy důsledně prováděly existující směrnice, a aby Rada rozšířila ochranu každé z ohrožených skupin přijetím nového komplexního návrhu směrnice.
<P>
V důsledku hospodářské krize vrůstá rasismus a xenofobie i množství trestných činů zapříčiněných těmito problémy. Podle Agentury Evropské unie pro základní práva příslušné statistiky neposkytují přesný obraz skutečné situace, protože ve většině případů si oběti nejsou vědomy svých práv a neobrátí se na úřady. Orgány EU a členské státy nesou společnou odpovědnost za to, aby se tato situace změnila. Musíme na evropské úrovni navrhnout nařízení, která budou schopná zajistit, že Evropa a členské státy budou i nadále chránit rozmanitost a pro násilí vůbec nenechají volný prostor.
<SPEAKER ID="336" NAME="Joanna Senyszyn  " LANGUAGE="PL">
Stockholmský program zavazuje Evropskou komisi k předložení návrhu o přistoupení Evropské unie k Evropské úmluvě o lidských právech. Jedná se o důležitý a významný krok, který nám umožní v Evropě zavést jednotnou minimální úroveň ochrany základních práv. Díky přistoupení k úmluvě budou instituce EU podléhat vnější a nezávislé kontrole, která bude prověřovat soulad právních předpisů a činností EU s Evropskou úmluvou o lidských právech. EU zároveň bude moci obhájit své stanovisko před Evropským soudem pro lidská práva. Tím se vyloučí možnost, že by mohlo dojít k nesouladu mezi rozhodnutími Soudního dvora Evropské unie a Evropského soudu pro lidská práva.
<P>
S odvoláním na bod 16 návrhu usnesení vyzývám, aby byla co nejrychleji zahájena jednání o přístupu EU k Evropské úmluvě o lidských právech. V souvislosti s projednávaným usnesením žádám o okamžité odstoupení Polska od Protokolu o uplatňování Listiny základních práv v Polsku a Spojeném království. Jakmile vstoupí v platnost Lisabonská smlouva, Listina základních práv se bude vztahovat na všechna přijatá opatření týkající se společného prostoru svobody, bezpečnosti a práva. Je ostudné, že pravicové správní orgány Polské republiky ustoupily tlaku hierarchie katolické církve a upírají Polákům práva, která jim náleží. Polským občanům by se mělo těchto práv dostávat stejně jako občanům ostatních členských států EU. Nechceme-li, aby Poláci byli v EU občany druhé kategorie, musí být Listina základních práv přijata ve své úplnosti.
<SPEAKER ID="337" NAME="Csaba Sógor  " LANGUAGE="HU">
Důležitá část stockholmského programu se věnuje zvýšené ochraně znevýhodněných skupin vystavených ohrožení. Vytvoření prostoru svobody, bezpečnosti a práva je nemyslitelné bez zákazu všech forem diskriminace. Zákaz však není dostačujícím řešením. Evropská unie musí podniknout konkrétní kroky proti všem diskriminačním opatřením, protože jedině tak může v této oblasti náležitě pomoci všem občanům. Chtěl bych zmínit pouze jedno z takových diskriminačních opatření, které má dopad na tradiční národnostní menšiny. Ve dvou státech EU v současnosti probíhá jazyková genocida. Proto žádám Evropskou radu a budoucí španělské předsednictví, aby se během provádění stockholmského programu s větší pozorností věnovali zamezení diskriminačním opatření. Jinak tento program nebude sloužit zájmům všech občanů EU, ale jenom těch, kteří náležejí k většinovým národům.
