<CHAPTER ID="022">
Všeobecné celní preference (rozprava) 
<SPEAKER ID="288" NAME="Předsedající">
Dalším bodem je zpráva, kterou předložil jménem Výboru pro mezinárodní obchod pan Scholz, o návrhu nařízení Evropského parlamentu a Rady, kterým se mění nařízení Rady (ES) č. 732/2008 o uplatňování systému všeobecných celních preferencí pro období od 1. ledna 2009 do 31. prosince 2011 - C7-0135/2010 -.
<SPEAKER ID="289" NAME="Helmut Scholz">
zpravodaj. - (DE) Pane předsedající, paní Győriová, pane De Guchte, dámy a pánové, diskutujeme dnes ve velmi pozdních hodinách o důležitém aspektu mezinárodní obchodní politiky. Vzhledem k jeho významu bych dal přednost tomu, aby sněmovna byla plná a všechna místa obsazena. Systém všeobecných preferencí (GSP) Evropské unie je velkým úspěchem evropské obchodní politiky. Otevírá náš trh nejchudším zemím světa pro všechny druhy zboží s výjimkou zbraní. Poskytuje také rozvojovým zemím obchodní koncese pro celou řadu produktů. GSP+ je cenný pobídkový systém, který nabízí rozvojovým zemím další koncese, pokud podepíší a uskutečňují v praxi významné mezinárodní dohody týkající se lidských práv, norem v oblasti práce a ochrany životního prostředí. Tento systém však má slabá místa a musí být pravidelně aktualizován.
<P>
Evropský parlament, partnerské země, společnosti a nevládní organizace již po léta předkládají důležitá doporučení zaměřená na vylepšení tohoto systému. Celý svět nyní čeká na to, až Komise předloží svůj návrh na velmi potřebnou revizi tohoto systému. Tento návrh měl být předložen do 1. června 2010. Komise ho včas nepředložila a tím, že tak neučinila, ponechala zainteresované země a společnosti v EU i mimo ni v nebezpečném stavu nejistoty. Nyní musí být revidováno stávající nařízení.
<P>
Pokoušíte se zachránit situaci pomocí přechodného nařízení, a právě o tom budeme zítra, tj. ve čtvrtek, hlasovat. Toto přechodné nařízení je prostým prodloužením. Nic nemění, nic nezlepšuje a neprovádí nové požadavky vyplývající z Lisabonské smlouvy. To v Evropském parlamentu vyvolalo nejen pocity překvapení, ale i nespokojenosti a jako zpravodaj jsem pociťoval totéž. Povinností poslanců tohoto parlamentu je zajistit, aby byla dodržována práva, povinnosti a také pravomoci poskytnuté zvoleným představitelům občanů Evropy Lisabonskou smlouvou. Naší povinností je také zajistit, aby snížení celních poplatků vedlo k reálnému zlepšení situace v rozvojových zemích. S cílem uchránit partnery EU před důsledky vleklého postupu jsem původně Výboru pro mezinárodní obchod navrhl, aby byly změněny pouze ty prvky tohoto nařízení, které jsou nezbytné pro to, aby mohl Parlament plnit svou novou úlohu.
<P>
Současně bych rád zdůraznil, že se také domnívám, že systémy GSP a GSP+ je nutné celkově přepracovat. Během intenzivních schůzek s Radou a Komisí ohledně právních otázek vyplývajících z Lisabonské smlouvy, které se tohoto přechodného nařízení dotýkají, se Parlament nakonec rozhodl pro velké gesto důvěry. Na tomto místě bych chtěl znovu vyjádřit upřímný dík předsedovi Výboru pro mezinárodní obchod, profesoru Moreirovi, za jeho neúnavné úsilí jako prostředníka a také vám, pane De Guchte, za ujištění Komise, že důležité změny, zejména pokud jde o informování a zapojení Parlamentu, budou řešeny v praxi. Proto jsme se rozhodli upustit od všech svých pozměňovacích návrhů, abychom umožnili vstup dočasného nařízení v platnost co nejdříve. Učinili jsme to především v zájmu našich partnerů a společností, kterých se to dotýká.
<P>
Ujištění ze strany Komise zahrnuje slib informovat v budoucnu Evropský parlament v plném rozsahu, okamžitě a současně s Radou o práci související se zásadními aspekty GSP a o veškerém dění a sdílet všechny dokumenty související s GSP. Komise také zaručuje, že Evropský parlament bude uvědomen o každém dočasném odnětí preferencí podle čl. 16 odst. 3, o vyloučení ze seznamu zvýhodněných zemí včetně příslušných zpráv o šetření vypracovaných Komisí podle článku 17, a o ochranných opatřeních podle článků 20 a 21, a to před jejich vstupem v platnost.
<P>
Vítáme předložení Omnibusu 1 a připravenost Komise zahájit důkladnou diskusi o návrzích, které v rámci Omnibusu 1 předložila. Současně bychom chtěli Komisi připomenout, že naléhavě musí být předložen Omnibus 2.
<P>
A konečně bych chtěl ještě jednou zdůraznit, že Parlament učinil ohledně přechodného nařízení ústupek. Nesmíme zapomínat, že musíme bojovat o pokračující a zásadní uplatňování parlamentních práv Parlamentu.
<SPEAKER ID="290" NAME="Enikő Győri">
úřadující předsedkyně Rady. - (HU) Pane předsedající, pane komisaři, pane Scholzi, dámy a pánové.
<P>
úřadující předsedkyně Rady. - Pane předsedající, dovolte mi pokračovat v angličtině. Myslím si, že kvůli terminologii je vhodnější použít angličtinu. Ještě předtím, než Komise předložila svůj návrh prodloužit na omezené časové období platnost stávajícího nařízení GSP - návrh na takzvané prodloužení beze změn (roll-over), Rada před touto sněmovnou opakovaně zdůrazňovala význam včasného přijetí tohoto návrhu. To má zajistit, že rozvojové a méně rozvinuté země budou mít i nadále prospěch ze systému všeobecných preferencí EU, který je základním prvkem obchodní politiky EU vůči rozvojovým zemím.
<P>
Rada je potěšena tím, že je zde v Evropském parlamentu dnes večer činěn první krok k přijetí tohoto návrhu v prvním čtení. Přijmeme co nejdříve nezbytná opatření, abychom na základě vašeho postoje, který bude dnes přijat, dohodu mezi našimi institucemi potvrdili. Rada se zároveň těší na nadcházející předložení návrhu Komise na komplexní přezkum GSP Evropské unie.
<P>
Měli bychom upravit tento systém tak, aby lépe pomáhal těm rozvojovým ekonomikám, které preference potřebují nejvíce, a zajistit, aby se stal ještě účinnějším nástrojem rozvoje a zahraniční politiky tím, že bude poskytovat pobídky pro lepší správu věcí veřejných. S ohledem na to Rada vyjadřuje připravenost spolupracovat s Parlamentem v duchu dobré spolupráce s cílem vytvořit moderní, komplexní a plně funkční právní rámec, který bude napomáhat uspokojování potřeb rozvojových zemí.
<P>
Závěrem bych chtěla využít této příležitosti a jménem předsednictví vysoce ocenit pozitivní a konstruktivní úsilí předsedy Výboru pro mezinárodní obchod pana Moreiry a zpravodaje pro tuto složku pana Scholze zaměřené na dosažení dohody o tomto návrhu.
<SPEAKER ID="292" NAME="Karel De Gucht">
člen Komise. - Pane předsedající, velmi oceňuji podporu ve Výboru pro zahraniční obchod pro návrh na prodloužení platnosti nařízení o uplatňování systému všeobecných celních preferencí. Náš obzvláštní dík patří zpravodaji panu Scholzovi a předsedovi Výboru pro zahraniční obchod panu Moreirovi za jejich ochotu nalézt pragmatické řešení, jež umožní vyřešit obavy Parlamentu v souvislosti s uplatňováním nových pravidel týkajících se prováděcích aktů a aktů v přenesené pravomoci v rámci stávajícího nařízení o GSP.
<P>
Jistě si vzpomenete, že prodloužení platnosti bylo navrženo proto, aby se překlenulo období nezbytné pro přizpůsobení se vstupu Lisabonské smlouvy v platnost a předložení nového nařízení o budoucím systému GSP Evropské unie. Podpora Evropského parlamentu vyjádřená hlasováním ve Výrobu pro mezinárodní obchod dne 3. března otevírá cestu pro úspěšné pokračování stávajícího systému ve prospěch rozvojových zemí a EU. Posiluje také úlohu EU a její závazek naplňovat cíle rozvojové politiky EU.
<P>
Komise jasně a zřetelně vnímala obavy Parlamentu týkající se aspektů přijímání rozhodnutí podle nařízení o GSP. V této souvislosti můžeme opakovaně potvrdit svou plnou a aktivní podporu Evropskému parlamentu, aby mohl plnit svou úlohu v oblasti zahraniční politiky, jak je stanoveno v Lisabonské smlouvě. Z tohoto důvodu je Komise připravena prodiskutovat v konstruktivním duchu obavy Parlamentu vyjádřené v několika posledních týdnech. Tato diskuse bude pokračovat v kontextu dvou návrhů Komise na přijetí nařízení upravujících přijímání rozhodnutí v oblasti obchodní politiky v souvislosti se vstupem Lisabonské smlouvy v platnost - Omnibus I a Omnibus II.
<P>
Zároveň Komise vyvine maximální úsilí ke splnění požadavku Parlamentu, aby byl průběžně plně informován o práci související se základními aspekty GSP. To je skutečně nezbytné pro to, aby mohl Parlament efektivně plnit svou úlohu v oblasti obchodní politiky. Proto Komise na základě existujících požadavků bude okamžitě informovat Parlament a Radu o veškerém důležitém dění a sdílet s nimi všechny dokumenty související s GSP.
<P>
A konečně, těšíme se na další diskuse s vámi o budoucím systému všeobecných preferencí v souvislosti s návrhem nového nařízení, které k vám dorazí v květnu. Jsem připraven diskutovat o hlavních prvcích tohoto návrhu co nejdříve, jakmile bude Komisí přijat.
<SPEAKER ID="293" NAME="Béla Glattfelder">
jménem skupiny PPE. - (HU) Pane předsedající, jsem velmi potěšen, že zpravodajova ochota ke kompromisu umožnila včas prodloužit platnost systému celních preferencí. Velmi významnou úlohu v tomto procesu sehrálo maďarské předsednictví Evropské rady. Pokud by se nám nepodařilo platnost systému celních preferencí nyní prodloužit, mělo by to krajně nepříznivý dopad na nejchudší země světa. Je však politováníhodné, že Evropská komise předložila tento návrh Parlamentu opožděně a nemohli jsme zde vést věcnou rozpravu, přestože by nařízení o GSP zasluhovalo změnu. Celní preference, které poskytujeme nejbohatším zemím světa vyvážejícím ropu, jako jsou Spojené arabské emiráty nebo Saúdská Arábie, jsou totiž neospravedlnitelné. Stojí za zvážení, zda si zaslouží obchodní zvýhodnění Rusko, které není členem WTO, protože si nepřeje do ní vstoupit, a velmi často používá obchodní politiku k vyvíjení politického tlaku.
<P>
Stojí také za zvážení, jak bychom mohli do systému celních preferencí začlenit kritéria udržitelnosti. Vždyť obchodní zvýhodnění je dnes poskytováno zemím, které naopak brzdí přijetí dohod o ochraně klimatu na mezinárodní scéně nebo vyvážejí do Evropské unie zboží vyráběné neudržitelným způsobem, často za cenu ničení deštných pralesů nebo obrovských emisí CO2. Domnívám se, že příští systém celních preferencí bude muset řešit i tyto problémy.
<SPEAKER ID="294" NAME="Vital Moreira">
jménem skupiny S&D. - (PT) Pane předsedající, diskutujeme-li zde o tom, jak dlouho zůstane v platnosti stávající systém všeobecných celních preferencí (GSP), je tomu tak proto, že Komise nesplnila svou povinnost předložit v náležité lhůtě navrhovanou významnou revizi tohoto systému.
<P>
Proto se očekává prodloužení platnosti stávajícího nařízení na určité přechodné období, aby byly zachovány výhody plynoucí z mezinárodního obchodu rozvojovým zemím, počínaje těmi nejchudšími, při jejich vstupu na evropský trh. Je důležité, aby tento návrh byl přijat bez dalšího odkladu, tak aby země zvýhodněné v rámci GSP mohly těchto výhod využívat i nadále, a pro hospodářské aktéry, kteří takto budou moci rozvíjet své obchodní vztahy s nezbytnou předvídatelností a právní jistotou.
<P>
Proto jsem jako předseda Výboru pro mezinárodní obchod a stínový zpravodaj vystupoval za to, že prodloužení beze změn by mělo být prodloužením beze změn a nic víc, dokonce i když se tím Evropský parlament vzdá možnosti ad hoc přizpůsobení tohoto nařízení prováděcím aktům Komise v naději, že to bude uvedeno do souladu v blízké budoucnosti pomocí takzvaných souhrnných nařízení typu "omnibus”.
<P>
Chtěl bych zdůraznit, že na základě tohoto porozumění toto rozhodnutí přijaté zpravodajem, stínovými zpravodaji a zbývajícími členy výboru ovlivnilo závazek Evropské komise - což dnes zopakoval pan komisař De Gucht, a já mu za jeho péči upřímně děkuji - do budoucna zaručit Evropskému parlamentu, že budou podávány včasné a úplné informace o každém relevantním aktu souvisejícím s uplatňováním stávajícího nařízení, v souladu s ustanoveními Lisabonské smlouvy souvisejícími se společnou obchodní politikou.
<P>
Závěrem chci ještě poděkovat zpravodaji, poděkovat Komisi a poděkovat také Radě za tento kompromis, který umožní Parlamentu řádně dohlížet na zájmy Evropy a těch, kdo se na nás spoléhají.
<SPEAKER ID="295" NAME="Niccolò Rinaldi">
jménem skupiny ALDE. - (IT) Pane předsedající, pane komisaři, dámy a pánové, systém všeobecných preferencí je jedním z mála způsobů diferenciace, který působí v mezinárodním obchodě ve prospěch rozvojových zemí. Je to citlivý nástroj, který musí být využíván co nejlépe.
<P>
Dnes večer hovoříme o prodloužení platnosti, což znamená, že až bude předložen nový, konečný návrh bude datum navrhované Komisí posunuto. Zároveň však říkáme, že je to nástroj, se kterým je třeba zacházet opatrně, a to platí i pro interinstitucionální vztahy. Až dosud, a to i v období před Lisabonskou smlouvou, nebyl Evropský parlament vždy plně zapojován do rozhodování, jak tomu bylo v době diskusí o Kolumbii nebo Srí Lance, jež vyvolaly v této sněmovně nadšení.
<P>
Musíme také vzít v úvahu přednosti ex-post hodnocení přijímaných rozhodnutí provádějících toto nařízení. Jaký je dopad snížení cla, co ho třeba pozastavit, jaké jsou mechanismy, jaký je postup? Někdy zkoumání těchto otázek na místě může vést k překvapení a naznačit nejvhodnější kritéria, jež zajistí co nejefektivnější dopad tohoto nařízení.
<P>
Pokud jde o podmínky, svět se mění a tento nástroj musí být lépe přizpůsoben potřebám těch zemí, kterým je celní zvýhodnění poskytováno. Ústřední koncepce dodržování lidských práv musí být doplněna širší vizí, ve které, jak poznamenal zpravodaj pan Scholz - kterému děkuji za skvěle odvedenou práci na této zprávě, budou zohledněny různé ukazatele: obnova po konfliktech, konkrétní situace žen, odbory, stav obnovy po přírodních pohromách, udržitelnost životního prostředí a plnění mezinárodních dohod v sociální oblasti.
<P>
Pokud bychom měli přijmout kombinaci těchto kritérií, nepřekvapilo by mne, kdyby seznam zvýhodněných zemí, ke kterému bychom dospěli, byl odlišný od stávajícího seznamu a možná více zasluhující pomoc, ale budeme mít možnost to znovu probrat, až budeme mít konečný návrh nařízení.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Pane předsedající, vzhledem k tomu, že platnost stávajícího systému všeobecných celních preferencí koncem roku vyprší, je důležité, jak již bylo řečeno, aby Komise včas předložila svůj nový návrh komplexní revize tohoto systému.
<P>
Nyní diskutujeme pouze v rozsahu nezbytném pro to, abychom zajistili právní jistotu a zaručili vzájemné zájmy. Avšak význam tohoto tématu, ať pro rozvojové země, nebo i pro členské státy EU, a především pro členské státy se slabší ekonomikou, jejichž průmyslové, zemědělské či sociální zájmy v mezinárodních obchodních dohodách podporovaných Komisí ne vždy bývají brány v úvahu, vyžaduje podrobnou diskusi, abychom zohlednili všechny potenciální aspekty, důsledky a dopady tohoto systému pro budoucí nařízení, jehož návrh musí dorazit do Parlamentu co nejdříve.
<SPEAKER ID="297" NAME="Oreste Rossi" AFFILIATION="EFD">
(IT) Pane předsedající, dámy a pánové, toto opatření se týká systému všeobecných preferencí, jinými slovy, snížení dovozních poplatků pro třetí země, které přijmou určité závazky vůči mezinárodním smlouvám nebo dohodám týkajícím se tak citlivých otázek jako jsou práva v zaměstnání a přírodní prostředí. Tyto požadavky by měly být na návrh Komise pravidelně podrobovány přezkumu a aktualizovány, ale bohužel zde nejsme proto, abychom hlasovali pro revizi, nýbrž pro prodloužení platnosti starých pravidel.
<P>
V tomto citlivém období nejen hospodářské, ale i politické mezinárodní krize nerevidovat a neaktualizovat podmínky pro zanesení na tento seznam nebo vyřazení z něho je volba, která jde proti skutečným zájmům Evropské unie. Nehledě na nestandardní chování Evropské komise, budeme přesto hlasovat pro, protože věříme v tento nástroj zvýhodňující třetí země, které se zvlášť vyčleňují ve srovnání s ostatními zeměmi v otázkách považovaných za strategické.
<SPEAKER ID="298" NAME="Karel De Gucht">
člen Komise. - Pane předsedající, naslouchal jsem vystoupením. Chápu to tak, že skupiny se shodují na tom, že bychom měli platnost existujícího systému prodloužit, ale očekávají, že budou mít nový systém na svých pracovních stolech co nejdříve. To také učiníme. Pracujeme na tom. Jak víte, dříve než můžete vypracovat legislativní návrh, potřebujete veřejnou konzultaci, což vyžaduje čas. Potřebujete posouzení dopadů, což vyžaduje čas. Pak zde samozřejmě máte také vnitřní proces rozhodování v rámci Evropské komise, o tématu, které má dalekosáhlý význam.
<P>
Jedná se o finanční systém, který bude v platnosti po dost dlouhé časové období. Chceme, aby tento systém byl mnohem selektivnější, než tomu bylo v minulosti, tak abychom mohli pomáhat těm, kdo to skutečně potřebují. V tuto chvíli je tímto systémem zvýhodněno 150 zemí. Vůbec není selektivní. Můžete se dokonce ptát sami sebe, jaký užitek takový systém přináší. Podrobujeme ho důkladnému přezkumu.
<P>
Během několika měsíců předložíme své návrhy. Parlament pak bude mít možnost je s námi důkladně prodiskutovat. Chtěl bych také zopakovat náš slib, že Parlament bude průběžně dostávat veškeré informace.
<SPEAKER ID="299" NAME="Enikő Győri">
úřadující předsedkyně Rady. - Pane předsedající, reforma GSP bude pro Radu a pro předsednictví jedním ze stěžejních úkolů. S přezkumem stávajícího systému, který má být zahájen za našeho předsednictví, budou mít Parlament a Rada jedinečnou příležitost odrazit v něm hluboké změny ve světovém hospodářství, zejména mnohem větší konkurenceschopnost rozvíjejících se partnerů.
<P>
Předsednictví pozorně zaznamenalo oprávněné obavy ohledně efektivního uplatňování GSP vyjádřené panem Rinaldim. Rada očekává, že posoudí tuto otázku a mnohé další na základě návrhu nového GSP připravovaného Komisí.
<P>
Chtěla bych ještě jednou zdůraznit svou vděčnost panu zpravodaji a předsedovi výboru panu Moreirovi za jejich spolupráci. Myslím si, že je to vítězství zdravého rozumu, protože pochopili, že se jedná o naléhavou a důležitou otázku. Skutečně nechceme vytvářet žádné právní problémy. Pro mne je to svým způsobem modelová situace a velmi doufám, že poslouží jako velmi dobrý příklad hladkých vztahů mezi Radou a Parlamentem při řešení jiných otázek, o kterých vedeme takové právní spory.
<SPEAKER ID="300" NAME="Helmut Scholz">
zpravodaj. - (DE) Pane předsedající, paní Győriová, pane De Guchte, nejprve bych chtěl velmi poděkovat stínovým zpravodajům za tak konstruktivní spolupráci. Nyní, když jsme se konečně dohodli na formálních aspektech tohoto přechodného nařízení, chtěl bych využít této rozpravy k tomu, abych stručně vysvětlil některé požadavky kladené na příští nařízení.
<P>
Nová verze nařízení by měla mít tyto základní cíle: 1. zvýšit účinnost systému; 2. vypracovat pravidla, která zajistí lepší regulaci reformního procesu, kde bude zaručeno zapojení zvýhodněných zemí; 3. zajistit, aby při regulaci byla věnována náležitá pozornost úloze demokratické kontroly, kterou má plnit Parlament. To zahrnuje návrhy předložené Výborem pro rozvoj.
<P>
Nový systém všeobecných preferencí (GSP) by měl být jasnějším a transparentnějším systémem. Chtěl bych v souvislosti s tím poukázat na tři momenty, a první se týká pravidel původu. Pravidla původu a správní postupy, které je doprovázejí, jsou jedním z hlavních důvodů, proč obchodní zvýhodnění, jež GSP poskytuje, nejsou náležitě využívána, a to zejména nejméně rozvinutými zeměmi. Ve stávající verzi tohoto systému pravidla původu často brání tomu, aby zvýhodnění, které existuje na papíře, mělo pozitivní dopad. Právě jsem se vrátil z Parlamentní konference o Světové obchodní organizaci (WTO) v Ženevě a tento problém patřil mezi ty, které tam byly velmi živě diskutovány. Podle mého názoru by EU měla lobbovat ve WTO za to, aby systému preferencí byla v rámci přípravy harmonizace pravidel původu věnována přednostně pozornost.
<P>
Moje druhá poznámka se týká partnerských zemí. Zde se mi jeví jako zvlášť důležité, abychom vypracovali jednoznačnější kritéria. Dobrým příkladem takových kritérií je Giniho koeficient. Jak již bylo řečeno, musíme být pružnější, abychom mohli reagovat efektivněji.
<P>
Moje třetí poznámka se týká technické pomoci. Samotné zvýhodnění nestačí. Musíme posílit dopad systému a zlepšit míru využití GSP tím, že poskytneme technickou pomoc.
<P>
To vše se týká obecného vylepšení systému preferencí jako celku. Ještě jednou bych rád poděkoval všem, kdo se zapojili, za jejich konstruktivní přístup. Na základě dnešních ujištění budu rád i nadále s Komisí spolupracovat.
<SPEAKER ID="301" NAME="Předsedající">
Rozprava je ukončena.
<P>
Hlasování se bude konat zítra v 11:30.
<P>
Písemná prohlášení (článek 149)
<SPEAKER ID="302" NAME="George Sabin Cutaş" LANGUAGE="RO">
Chtěl bych zdůraznit, že návrh předložený Evropskou komisí není reformou "systému všeobecných preferencí” požadovanou Evropským parlamentem v jeho usnesení ze dne 5. června 2008, ale pouze prodloužením platnosti stávajícího souboru pravidel. Proto sdílím zpravodajův názor o tom, že toto nařízení vypracované v roce 2008 je třeba okamžitě přezkoumat a přizpůsobit ho ustanovením Lisabonské smlouvy, která následně vstoupila v platnost. Díky této smlouvě má Evropský parlament v oblasti obchodu nové pravomoci a musí mít slovo při stanovení kritérií způsobilosti, seznamu zvýhodněných zemí a v otázce dočasného odnětí režimu GSP. V budoucnu bude nutné provést celkový přezkum tohoto nařízení zaměřený na větší zapojení zvýhodněných zemí do reformních procesů, které se jich týkají, poskytování technické pomoci s cílem pomoci jim při rozvoji jejich institucionální kapacity a také na přezkum a harmonizaci pravidel původu.
<SPEAKER ID="302" NAME="Elisabeth Köstinger" LANGUAGE="DE">
Systém všeobecných preferencí (GSP) umožňuje 176 rozvojovým zemím přístup na trh EU. Snížení celních poplatků nebo bezcelní přístup na mezinárodní trh umožňují, aby obchod v těchto zemích přispíval k odstraňování chudoby. Proto podporuji toto přechodné nařízení, které zajišťuje právní pokračování GSP, tak aby tato příležitost zůstala rozvojovým zemím k dispozici. Obchod je také důležitým a účinným nástrojem, který příslušným zemím umožňuje přiblížit se k právnímu státu a demokracii a rozvíjet dobře fungující hospodářství. Vzhledem k významu a naléhavosti této otázky jsem pro prodloužení platnosti a pro dosažení rychlého pokroku s nařízením.
