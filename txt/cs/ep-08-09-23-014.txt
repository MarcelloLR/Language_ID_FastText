<CHAPTER ID="014">
Migrace na Schengenský informační systém druhé generace (SIS II) - Migrace na Schengenský informační systém druhé generace (SIS II) (rozprava)
<SPEAKER ID="392" NAME="Předsedající">
Dalším bodem je společná rozprava na téma:
<P>
zpráva, kterou vypracoval Carlos Coelho za Výbor pro občanské svobody, spravedlnost a vnitřní věci, o migraci na Schengenský informační systém druhé generace (rozhodnutí) (12059/1/2008 - C6-0188/2008 - a
<P>
zpráva, kterou vypracoval Carlos Coelho ze Výbor pro občanské svobody, spravedlnost a vnitřní věci, o migraci na Schengenský informační systém druhé generace (nařízení) (11925/2/2008 - C6-0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Pane předsedající, pane předsedo Rady, dámy a pánové, zkoumáme dva nástroje: nařízení a rozhodnutí o migraci z Schengenského informačního systému první generace (SISone4ALL) na Schengenský informační systém druhé generace (SIS II), včetně komplexní zkoušky, která má stanovit, zda je SIS II stejně výkonný jako stávající systém. Tyto návrhy jsou výsledkem změny strategie migrace.
<P>
Rád bych zdůraznil čtyři věci: za prvé počítal původní plán s migrací pro 15 členských států, přičemž proces měl trvat zhruba 8 hodin. Mezitím vzrostl počet členských států na 25, takže proces začal být složitější a náročnější. Za druhé se bude muset vytvořit dočasná technická struktura, která umožní, aby systémy SIS1+ a SIS II fungovaly po určitou přechodnou dobu souběžně. To je moudré řešení, se kterým bychom měli souhlasit a díky němuž budeme mít pojistku pro případ, že by nastaly problémy. Za třetí bude v tomto přechodném období k dispozici technický nástroj - převodník - propojující centrální systém SIS I s centrálním systémem SIS II, což umožní, aby oba systémy zpracovávaly stejné informace, a zajistí, aby všechny členské státy zůstaly na stejné úrovni. A za čtvrté vyprší koncem tohoto roku mandát, který Komise dostala v roce 2001.
<P>
Nadnesli jsme čtyři body. Za prvé to, že je potřeba, aby Evropská komise měla nadále mandát rozvíjet systém SIS II do doby, než bude v provozu. Nesouhlasíme se záměrem, který se zvažoval, aby mandát Komise skončil s ukončením práce na centrálním systému C-SIS. Za druhé je třeba jasně určit pravomoci Evropské komise a členských států. Za třetí je nutné, aby před tím, než dojde k přenosu údajů, byly splněny všechny podmínky uvedené v bodě 2, který stanovuje právní základ pro SIS. Za čtvrté by tento přenos měl proběhnout najednou ve všech členských státech.
<P>
Návrhy, které jsme obdrželi dne 3. září, tedy v den, kdy je schválil výbor Coreper, obsahují zásadní změny oproti původním návrhům. Když předložené znění obsahuje podstatné změny, měla by za normálních okolností znovu proběhnout konzultace s Parlamentem. Máme však málo času, mandát Komise vyprší koncem roku 2008 a je nutné, aby Rada tyto návrhy schválila koncem října. Parlament opět ukazuje, že dostává svým povinnostem a proces se nezpozdil naší vinou. Provedené změny v podstatě řeší ony body, které jsem uvedl ve svém návrhu zprávy, zvláště pokud jde o vyjasnění povinností Komise a členských států a toho, že Komise bude nadále mít mandát k rozvíjení systému SIS II až do jeho zprovoznění.
<P>
Závěrem bych chtěl blahopřát francouzskému předsednictví ke skvělé práci, kterou odvedlo při hledání shody mezi Komisí a členskými státy, což vypadalo jako obtížný úkol. Evropský parlament chce přispět k tomu, aby nedocházelo k dalším zpožděním a aby systém SIS II začal fungovat k nově stanovenému datu 30. září 2009. Máme však jisté obavy, neboť někteří odborníci neoficiálně uvedli, že ani toto datum nejspíše nebude dodrženo.
<P>
Evropský parlament považuje za zásadní dva body, za něž se rovněž staví všechny politické skupiny. Za prvé to, že by Parlament měl být každých šest měsíců informován o vývoji projektu, a za druhé, že by mandát pro novou Komisi neměl být otevřený a měl by obsahovat ustanovení o tom, že musí opět proběhnout konzultace s Parlamentem, pokud dojde ke zpoždění delšímu než jeden rok. Upřímně doufáme, že tentokrát bude projekt dokončen včas a že bude možné zahájit provoz SIS II k plánovanému datu.
<SPEAKER ID="394" NAME="Předsedající">
Nyní vyslechneme stanovisko Rady. Pane Jouyete, jménem Evropského parlamentu bych vám chtěl poděkovat za to, že jste zde dnes byl celý den. Věřím, že vaše přítomnost před tímto shromážděním je odrazem vaší oddanosti Evropě.
<SPEAKER ID="395" NAME="Jean-Pierre Jouyet" LANGUAGE="FR">
Pane předsedající, děkuji vám za milá slova. I já vám chci poděkovat za oddanost Evropě - vám a také panu místopředsedovi Komise Jacquesi Barrotovi.
<P>
Pane Coelho, dámy a pánové, vytvoření nového Schengenského systému je nutné, abychom měli k dispozici nové funkce, které budou v budoucnu zapotřebí k předcházení trestné činnosti a ochraně hranic. Systém "SISone4ALL", vyvinutý na základě iniciativy portugalského předsednictví, pane ministře, je šťastným kompromisem, který umožnil zapojení členských států, jež přistoupily v roce 2004, a co je důležitější, vedl k odstranění kontrol na vnitřních pozemních hranicích v prosinci a na vzdušných hranicích v březnu.
<P>
Všechny nás dojalo, když jsem viděli, jak se bortí poslední železná opona, jak slovenský předseda vlády s rakouským symbolicky přeřezávají dřevěnou závoru na hraničním přechodu Berg-Petržalka východně od Vídně. Myslím, že každý přesvědčený Evropan je hrdý na to, že nyní máme území o rozloze 3,6 milionu km2, v němž platí svoboda pohybu. To je největší území na světě, i když - jak jistě víte - z této velké svobody nutně vyplývá potřeba mít elektronický systém, díky němuž budeme moci ověřovat totožnost osob podezřelých z trestných činů a sledovat padělané doklady a kradené cestovní pasy, ale zároveň uplatňovat přísné zásady ochrany osobních údajů, aby byla zaručena svoboda jednotlivce. Toto bych rád zdůraznil.
<P>
Jak jste však zcela správně poznamenal, stávající systém neumožňuje využití moderní technologie, ačkoli splňuje základní požadavky ochrany údajů, především zásady přiměřenosti. Jak může být policie efektivní, když jí centrální databáze nyní neumožňuje prohlížet digitální fotografie hledaných pachatelů trestných činů, aby mohla s jistotou ověřit jejich totožnost? Proto je třeba nadále usilovat o zavedení systému Schengen II neboli SIS II. Jak jste jasně vysvětlil, o to tu jde především. Pane předsedající, jménem Rady bych chtěl poděkovat panu místopředsedovi Barrotovi, který souhlasil s tím, že bude v rámci nového mandátu kromě propojování s vnitrostátními databázemi také nadále dohlížet na vývoj centrální databáze SIS II. Chtěl bych mu poděkovat za to, že se v tomto projektu osobně angažuje.
<P>
Návrhy, o nichž budete zítra hlasovat, stanoví jasnější rozdělení povinností mezi členskými státy a Komisí v každé fázi, ať jde o vývoj projektu, závěrečné zkoušky, přechodovou fázi s využitím převodníku nebo o konečnou migraci z jednoho systému na druhý, v zájmu nastolení rovnováhy mezi povinnostmi členských států a odpovědností Evropské komise.
<P>
Zvláště bych rád poděkoval panu Coelhovi za rychlou, efektivní a kreativní práci, kterou spolu s kolegy z Výboru pro občanské svobody, spravedlnost a vnitřní věci na tomto důležitém projektu odvedl. Také bych ho rád požádal, aby vyřídil poděkování předsedovi výboru, panu Deprezovi. Pan Coelho usiloval o podporu pro dokumenty potřebné k dnešnímu zasedání, a tyto dokumenty obsahují vaše návrhy, pane Coelho. Díky tomu, že dnes máme podporu Parlamentu, můžeme zahájit novou etapu migrace na systém SIS II ještě před vypršením nynějšího mandátu Komise - měl bych zdůraznit, že jde o mandát ad hoc -, k čemuž dojde dne 31. prosince. Jen bych o tom chtěl pana místopředsedu ujistit.
<P>
Spuštění nového systému samozřejmě představuje obrovskou technologickou výzvu, která byla na začátku bezpochyby podceněna. Přesun 22 milionů záznamů, do něhož se zapojí přes 24 subjektů, jejichž vnitrostátní databáze jsou v různých formátech, není žádná maličkost, jak si jistě dovedete představit. Myslím si však, že při úsilí, jaké je v rámci projektu vyvíjeno, na tuto výzvu dokážeme odpovědět. Vzhledem k tomuto technickému a finančnímu úsilí si Parlament zaslouží, aby byl plně informován o vývoji projektu i o problémech, které při migraci na nový systém vznikají. Měl by se stanovit termín, jak jste řekl, pane Coelho, pro vyzkoušení nového systému a ověření, že bude v provozu, jak všichni doufáme, v září příštího roku, jak bylo dohodnuto na zasedání Rady ve složení pro vnitřní věci dne 6. června.
<P>
Uvědomujeme si, že jsme si stanovili náročný termín. I techničtí odborníci si to uvědomují. Můžeme ho dodržet jen tehdy, pokud budou všichni projektu SIS II dávat maximum a všichni se zhostí svých povinností. Evropský parlament dnes večer prostřednictvím této zprávy vysílá pozitivní signál, když pokládá zcela oprávněné otázky. Proto Rada navrhuje bezpodmínečně schválit předložené pozměňovací návrhy, které - to bych měl zdůraznit - získaly podporu všech politických skupin v Evropském parlamentu. Velice vám děkuji za vaši usilovnou práci.
<SPEAKER ID="396" NAME="Jacques Barrot" LANGUAGE="FR">
Pane předsedající, také bych rád poděkoval předsednictví a panu Jouyetovi, že právě vyjádřili souhlas se zprávou pana Coelha, protože pevně věřím, že je třeba v této zásadní oblasti bezodkladně pokročit kupředu. Také bych rád poděkoval panu Coelhovi za jeho zprávu a osobní nasazení v zájmu úspěšné realizace projektu SIS II. Pokud bude tento systém zaveden, budeme za to z velké části vděčit vám, pane Coelho.
<P>
Vaše zpráva opět ukazuje, nakolik se Evropský parlament zajímá o plán vyvinout Schengenský informační systém druhé generace a nakolik tento plán podporuje. Je zřejmé, že sytém SIS II bude hlavním nástrojem ve společném prostoru svobody, bezpečnosti a práva, a že je proto nezbytné, aby začal fungovat co nejdříve.
<P>
Jsem proto rád, že bylo dosaženo dohody na právních nástrojích vztahujících se k migraci ze systému SIS I na SIS II. Tuto dohodu lze přijmout, neboť se řídí třemi hlavními zásadami:
<P>
jasné vymezení úkolů a odpovědnosti všech zúčastněných (členských států, Komise, Rady),
<P>
efektivní a jednoznačné rozhodovací postupy,
<P>
stanovení závazných termínů.
<P>
Pokud tento právní rámec přijmeme do října, budeme moci zajistit pokračování práce na systému SIS II v roce 2009. Je pravda, jak jste zdůraznil, pane předsedo Jouyete, že termín 30. září 2009, stanovený nyní v právních nástrojích pro migraci na nový systém, je opravdu náročný. I letos v létě jsme například museli po neoficiálních konzultacích s odborníky přerušit některé zkoušky probíhající v členských státech.
<P>
Dodavatel má nyní dvacetidenní lhůtu na to, aby odstranil stávající problémy. Není však pochyb o tom, že musíme stále dávat velký pozor na všechny případné problémy, které se mohou objevit a zabránit nám v dodržení harmonogramu pro SIS II. Nyní diskutujeme s členskými státy o tom, jak práci na systému SIS II nejlépe ukončit. Také musíme nalézt rovnováhu mezi politickou prioritou, která se tomuto systému přisuzuje, a kvalitou služeb poskytovaných vnitrostátním úřadům, které budou systém využívat.
<P>
V každém případě nám navrhované přizpůsobovací mechanismy umožňují určitou flexibilitu a zavazují nás k transparentnosti, pokud jde o plán vývoje systému. Proto naprosto souhlasíme s vašimi pozměňovacími návrhy, pane Coelho, to je zcela samozřejmé.
<P>
Na jednu stranu nám stanovení termínu pro vypršení platnosti legislativních aktů týkajících se migrace na červen 2010 ponechá dostatek prostoru pro případ, že by se vyskytly problémy při dokončování vývoje systému SIS II nebo při migraci. Tento termín také zaručí, že systém SIS II bude plně v provozu do poloviny roku 2010.
<P>
Skutečnost, že bude Komise dvakrát ročně předkládat zprávy o postupu a o migraci ze systému SIS I na systém SIS II, zase zajistí, že bude práce na systému pro Evropský parlament transparentní.
<P>
Za sebe bych, pane předsedající, zdůraznil - stejně jako pan Jouyet za francouzské předsednictví, že aby byl Schengen opravdu úspěšný - což už je -, potřebujeme systém SIS II. Ten představuje skutečný technologický úspěch a ukazuje, co Evropa dokáže, pokud se rozhodne využívat nové technologie. A to je také naprosto zásadní.
<P>
Proto jsem velice vděčný Evropskému parlamentu za to, že téměř jednohlasně uznal všechny tyto aspekty a schválil zprávu pana Coelha.
<SPEAKER ID="397" NAME="Marian-Jean Marinescu">
za skupinu PPE-DE. - (RO) Podporuji návrh pana zpravodaje stanovit termín pro tento nový legislativní balíček na 30. června 2010. Je to důležité proto, abychom zabránili případným zpožděním při zavádění Schengenského systému druhé generace, SIS II.
<P>
Odstraňování kontrol na pozemních a námořních hranicích, které začalo dne 21. prosince 2007, i na hranicích vzdušných (březen 2008) platí pro devět z deseti příslušných členských států. Rada rozhodla, že hraniční kontroly ve zbývajících třech státech, Kypru, Rumunsku a Bulharsku, budou odstraněny poté, co bude na základě vyhodnocení zaručena funkčnost Schengenského systému. Fungování Schengenského systému v těchto třech státech však závisí na jeho fungování ve stávajících zemích Schengenu. Jak je známo, původní plán byl zprovoznit systém SIS II v květnu 2007, poté bylo jeho spuštění odloženo na prosinec 2008 a nyní se znovu odkládá na září 2009. Tato změna plánu může ve třech zmiňovaných členských státech vést ke zpoždění. Neměli bychom zapomínat na to, že tyto tři členské státy jsou hraničními státy Evropské unie a že mají pozemní i námořní hranice.
<P>
Prvními dvěma opatřeními schengenského acquis jsou odstranění hraničních kontrol, jejich přesunutí na vnější hranice a společné postupy pro kontroly osob překračujících vnější hranice. Skutečnost, že jsou státy jako Rumunsko, Bulharsko a Kypr závislé na opožděném spuštění systému SIS II ve státech, které jsou součástí Schengenského prostoru, tato opatření v rámci acquis oslabuje. Proto apeluji na Komisi a na francouzské předsednictví, aby problém řízení projektu SIS II vyřešily a jednaly s dodavatelem, aby nedošlo k další změně harmonogramu zavádění systému SIS II.
<SPEAKER ID="398" NAME="Roselyne Lefrançois" LANGUAGE="FR">
Pane předsedající, chtěla bych poznamenat, že stínovou zpravodajkou pro tuto zprávu je paní Roureová. Bohužel tady dnes nemůže být, a proto mluvím za ni i za skupinu sociálních demokratů v Evropském parlamentu.
<P>
Ztotožňuji se s tím, co řekl pan zpravodaj, a děkuji mu za jeho práci. Tato situace je zcela nepřijatelná. Spuštění systému SIS II se výrazně zpozdilo. Mandát Evropské komise pro provedení migrace jsme již jednou museli prodloužit do prosince 2008. Komise opět nedodržela harmonogram a nyní žádá, aby byl její mandát pro provedení migrace prodloužen neomezeně. Já to považuji za nepřijatelné, protože by to do budoucna znemožňovalo veškeré konzultace s Evropským parlamentem na toto téma.
<P>
Nechceme však migraci ze systému SIS na SIS II uspěchat, protože by to mělo vliv na kvalitu a bezpečnost údajů i na systém jako celek. Proto musí být přijata veškerá opatření zajišťující ochranu údajů a bezpečnost systému. Proto jsme souhlasili s posunutím termínu a prodloužením mandátu Komise, aby mohla migraci řádně provést.
<P>
Tento proces však v žádném případě nemůže pokračovat bez demokratické kontroly Evropským parlamentem. Proto skupina PSE podporuje pana zpravodaje, aby byly zaručeny pravomoci Evropského parlamentu.
<SPEAKER ID="399" NAME="Henrik Lax">
za skupinu ALDE. - Pane předsedající, rád bych panu zpravodajovi vyjádřil uznání za jeho skvělou práci.
<P>
Schengenský informační systém je největší společnou evropskou databází sloužící jako informační systém pro členské státy. Tyto informace může využívat policie a soudy v rámci spolupráce v trestních věcech i při kontrole osob na vnějších hranicích nebo na území států nebo při vydávání víz a povolení k pobytu.
<P>
Rozhodnutí vytvořit systém druhé generace - SIS II - odráží potřebu zavést biometrické údaje a nové typy záznamů, například kvůli evropskému zatykači. Systém SIS II je také nutný pro začlenění nových členských států, jak jsme zde již slyšeli.
<P>
Spuštění nového systému bylo původně naplánováno na březen 2007. Víme, že došlo k mnoha zpožděním a byl oznámen nový harmonogram, podle něhož měl systém začít fungovat koncem tohoto roku. Díky přechodnému řešení, s nímž přišlo portugalské předsednictví a které zde zmínil pan ministr Jouyet, vznikl tzv. systém SIS One 4 All, který je nyní v plném provozu a díky němuž se mohlo devět nových členských států zapojit do Schengenského informačnímu systému. Přesto však, jak zde zdůraznil pan komisař Barrot, vzniká v tomto rozšířeném Schengenském prostoru ještě naléhavější potřeba zvýšit nároky na bezpečnost, a toho lze plně dosáhnout jen migrací na novou generaci systému.
<P>
Nezbytnou podmínkou pro migraci je, aby systém SIS II splňoval všechny právně stanovené technické a funkční požadavky i další požadavky, jako je stabilita, schopnost reakce a výkonnost. Parlament má nyní vydat stanovisko ke dvěma aktuálním návrhům zaměřeným na stanovení právního rámce pro migraci. Jako stínový zpravodaj za skupinu ALDE plně souhlasím s návrhy pana zpravodaje, zvláště s tím, že by Komise měla do konce června 2009 a dále každých šest měsíců předložit Radě a Parlamentu zprávu o tom, jak pokračuje vývoj systému SIS II, a o migraci z Schengenského informačního systému SIS I+ na systém druhé generace SIS II..
<P>
Je velice těžké přijmout, že systém SIS II ještě není v provozu. Doufám, že s novým mandátem a důkladnými zkouškami systém SIS II konečně směřuje k úspěšnému spuštění v září 2009.
<SPEAKER ID="400" NAME="Tatjana Ždanoka">
za skupinu Verts/ALE. - Pane předsedající, nejdříve bych ráda poděkovala panu Coelhovi za jeho jako vždy produktivní práci na zprávách týkajících se migrace na systém SIS II. Ve zprávě se hovoří především o technologických aspektech, ale já bych se chtěla na systém SIS II podívat ze širší perspektivy.
<P>
Nejdříve bych chtěla ocenit, že portugalské předsednictví umožnilo deseti novým členským státům zapojit se do staré verze SIS I. Jinak by tyto nové členské státy, včetně toho, odkud pocházím já, musely čekat přinejmenším do září 2009, tedy téměř o dva roky déle.
<P>
Na druhou stranu "pozdě" neznamená vždy "špatně". Systém SIS II bude fungovat v rámci dvou pilířů. Nemáme však ještě právně závazné rámcové rozhodnutí o ochraně údajů v rámci třetího pilíře. Protože se v rámci systému SIS II budou zpracovávat biometrické údaje, zůstává otázka ochrany údajů z velké části nedořešená.
<P>
Ráda bych zdůraznila, že moje politická skupina je v otázce biometrických údajů velice opatrná. Možná bychom opravdu měli počkat na stabilní právní rámec, než začneme systém SIS II využívat.
<P>
Další oblastí, kde by fungování Schengenského informačního systému mohlo být přínosné, je oblast zákazů vstupu udělovaných členskými státy státním příslušníkům třetích zemí. Podle Schengenské úmluvy je v případě, že osoba požádá o vymazání záznamu, který se jí týká, použitelné vnitrostátní právo. V tomto ohledu by nařízení o SIS II poskytovalo lepší procesní záruky na evropské úrovni.
<P>
Abych to shrnula, díky systému SIS II budeme mít lepší Evropu. Musíme ale nadále pracovat na některých závažných nedostatcích. Pokud je třeba počkat, abychom měli více záruk, možná bychom měli být ochotni počkat.
<SPEAKER ID="401" NAME="Pedro Guerreiro" LANGUAGE="PT">
Jak zdůrazňují různé organizace sledující proces komunitarizace justice a vnitřních věcí - oblastí, které jsou jádrem svrchovanosti každého státu, s migrací Schengenského informačního systému na jeho druhou verzi byly možnosti tohoto informačního systému a databáze rozšířeny o nové typy záznamů, například o evropský zatykač, byly přidány nové typy údajů, například biometrické údaje, a přístup do systému získaly nové subjekty. Byly také vyvinuty nové možnosti a funkce, které propojují záznamy mezi sebou a propojují systém s vízovým informačním systémem. Za zmínku stojí také znepokojující možnost, že záznamy mohou být v případě potřeby uchovávány po velmi dlouhou dobu, zajímalo by mě však, kdo bude rozhodovat o tom, kdy taková potřeba nastává. Je také třeba vyjasnit velice nejasnou oblast možné výměny údajů se třetími zeměmi.
<P>
Máme za to, že toto rozšíření oproti původnímu systému s sebou nese rizika spojená s ochranou občanských práv, svobod a záruk, protože do databáze se přidávají nové prvky a databáze bude přístupnější a bude docházet k většímu sdílení informací. V podstatě spíše než o reakci na rozšíření o nové země jde o pokus podřídit Schengenský informační systém oné posedlosti bezpečností, která je jedním z projevů stále větší komunitarizace vnitřních věcí, již my odmítáme.
<SPEAKER ID="402" NAME="Hélène Goudin">
za skupinu IND/DEM. - (SV) Pane předsedající, téma, o němž nyní diskutujeme, je mnohem důležitější než jiná témata, o nichž se v této sněmovně pravidelně hovoří. Mluvíme zde o tak zásadních věcech, jako je mobilita osob v rámci tzv. Schengenského prostoru. Není pochyb o tom, že tento systém usnadňuje mnoha lidem cestování, je však třeba říci, že nedostatky tohoto systému zastiňují jeho pozitivní stránky.
<P>
Hovořím o tom, že důsledkem Schengenu je také omezení mobility obrovského množství lidí kvůli sociálním systémům. Schengen je dalším krokem na cestě k nadstátu, k pevnosti jménem Evropa. K vytvoření společnosti, která ovládá jiné a má obrovskou moc. Na tom se nechci podílet.
<P>
Skutečně nelze pochybovat o tom, že přeshraniční trestná činnost je jedním z největších problémů, s nimiž se v dnešní době potýkáme. Je tedy zapotřebí hledat přeshraniční řešení. Nemyslím si však, že je Schengen, a v tomto případě EU, pro to správným fórem. Existuje již Interpol, skvělý a efektivní policejní útvar, v němž jsou zastoupeny svrchované státy celého světa. Namísto vytváření paralelních systémů by se mělo více pracovat na posilování Interpolu. Víme, že kriminalita se neomezuje na náš kontinent, ale funguje v celosvětových sítích. To bylo několik obecných poznámek, nyní několik konkrétnějších.
<P>
Jedním z aspektů, k nimž se v případě Schengenských informačních systémů podle mého názoru přistupuje poněkud lehkovážně, je důvěrnost. Osobní údaje, které budou zpracovávány a uchovávány, jsou velice citlivé povahy. Jedním z nejdůležitějších úkolů státu je zaručovat občanům, že k jejich osobním údajům nikdo nezíská neoprávněně přístup. Proto se na tuto otázku dívám jako na otázku spadají do kompetence jednotlivých států, protože zastávám názor, že EU nemůže potřebné záruky poskytnout. Navíc považuji vytváření nových systémů za zbytečné a nákladné. Systém se koneckonců bude financovat z peněz daňových poplatníků.
<P>
Již dlouho si myslím, že vývoj EU, nebo evropské integrace, jak tomu někteří lidé říkají, lze přirovnat k postupnému šíření tyranie po malých krůčcích. Děsivé je, že nyní ty krůčky již nejsou nijak malé. Spíše jsme svědky toho, jak EU odhodlaně, mílovými skoky směřuje k vytvoření evropského státu. S tím by žádný eurofil neměl souhlasit.
<SPEAKER ID="403" NAME="Zita Pleštinská" AFFILIATION="PPE-DE">
(SK) Dámy a pánové, opět diskutujeme o Schengenském informačním systému, který je hlavním nástrojem při uplatňování schengenských zásad. Je bezpochyby hlavním pilířem Evropy "bez hranic" a prostoru svobody, bezpečnosti a práva, a proto je zapotřebí, aby systém SIS II začal fungovat.
<P>
V současnosti je v plném provozu systém SIS one 4ALL, který jako přechodné technické řešení umožnil novým členským státům napojit se na Schengenský informační systém a samozřejmě se vstupem do Schengenského prostoru stát plnoprávnými členy Unie. 21. prosinec 2007 byl velkým dnem v historii mé země, Slovenska, i celé EU. Byl skutečným pádem železní opony.
<P>
Proto bych chtěla poděkovat panu Carlosi Coelhovi za vypracování této zprávy i za jeho pracovní nasazení. Jsem přesvědčena o tom, že nebýt jeho, neměl by dnes Schengenský prostor devět nových členů. Věřím, že se stejně rychle a bezproblémově podaří zprovoznit i systém SIS nové generace.
<SPEAKER ID="404" NAME="Jean-Pierre Jouyet" LANGUAGE="FR">
Velice děkuji všem, kteří zde vystoupili, za skvělou diskusi a velkou podporu zásadám nového mandátu i postoji pana zpravodaje, kterou vyslovilo mnoho poslanců.
<P>
Pane Marinescu, ocenil jsem skvělou práci, kterou odvedlo portugalské předsednictví a díky níž se mohly nové členské státy zapojit do systému. Poznamenal jsem si, že Rumunsko si přeje napojit se na systém pod dohledem Komise co nejdříve, s provedením všech nezbytných technických úprav.
<P>
Pokud jde o připomínky paní Lefrançoisové a pana Laxe, Rada velice lituje, že došlo ke zpoždění, ale všichni oceňujeme úsilí Komise a osobní nasazení pana místopředsedy Barrota při napravování této situace i přísná opatření uplatňovaná na dodavatele. Rada bude také spolu s Komisí a členskými státy situaci bedlivě sledovat a členské státy se budou nadále zasazovat o dokončení projektu podle plánu a budou zajišťovat jeho technickou proveditelnost a efektivitu a samozřejmě i záruky občanských svobod.
<P>
Abych odpověděl na otázku paní Ždanokové a pana Guerreira, chápu - jak zdůraznila paní Lefrançoisová -, že někteří z vás by rádi ještě diskutovali o začlenění nových funkcí do systému, ale než tyto nové funkce budou přidány, je třeba systém SIS II nejdříve dokončit. Proto si myslím, že by bylo přirozené vést politickou diskusi o tom, jaké nové funkce by to měly být. Jak ale několik z vás zdůraznilo, nemělo by to brzdit spuštění nového systému. Bylo by nepřijatelné od těchto funkcí upustit jen proto, že je do zastaralého systému - v tomto případě SIS I - nelze začlenit. Než k této diskusi dojde, je tedy třeba nejdříve mít systém k dispozici a dokončit technologický vývoj.
<P>
Pokud jde o ostatní příspěvky, které se většinou týkaly ochrany osobních údajů, chtěl bych zdůraznit - stejně jako pan předsedající, a my jsme se s panem komisařem Barrotem dnes dopoledne účastnili diskuse o ochraně údajů -, že skutečně chceme pokračovat v práci na evropské úrovni a máme za to, že vámi požadované záruky v oblasti ochrany údajů a sdílení informací se třetími zeměmi musí existovat. Nebudu se vracet k dopolední diskusi, ale chtěl bych jen říci, že pokud jde o ochranu těchto údajů, bylo dohodnuto, že se budeme řídit doporučeními evropského inspektora ochrany údajů, aby bylo tyto otázky brány v úvahu.
<SPEAKER ID="405" NAME="Jacques Barrot" LANGUAGE="FR">
Pane předsedající, také bych chtěl poděkovat všem, kdo zde vystoupili, a ještě jednou i panu zpravodajovi. Abych navázal na to, co řekl pan Jouyet, chtěl bych zopakovat, že na dodržování pravidel ochrany údajů velice dbáme. Jak jste, pane předsedo, řekl, jednotlivé útvary jsou pravidelně v kontaktu s útvary spadajícími pod evropského inspektora ochrany údajů, aby byla tato pravidla při vývoji a řízení systému SIS II řádně zohledňována. V první polovině roku 2009, ještě než dojde k migraci, má evropský inspektor ochrany údajů uskutečnit návštěvu ve Štrasburku, aby se ujistil, že ochrana údajů je dostatečná.
<P>
Převodník, který se právě vyvíjí, rovněž umožní bezpečný přenos údajů ze systému SIS I do SIS II. Paní Lefrançoisová zcela správně podotkla, že by se migrace neměla uspěchat, a má pravdu. Musíme být velice opatrní.
<P>
Právní nástroje v každém případě obsahují konkrétní ustanovení, která mají zajistit dodržování zásad ochrany údajů. To je vše, co mohu k ochraně údajů říci, a je třeba mít na paměti, že musíme bedlivě dbát na to, aby byl systém v souladu s tím, čeho chceme jinde v Evropě v oblasti ochrany údajů dosáhnout.
<P>
A nyní k otázce zpoždění: úplně chápu pana Marinescu, pana Laxe a paní Lefrançoisovou, kteří jasně vyjádřili své obavy plynoucí z řady zpoždění, k nimž došlo. Pokud jde o přípravy systému SIS II na centrální úrovni, pečlivě sledujeme, jak vývoj pokračuje, zavedli jsme opatření, díky nimž budeme nad vším moci bedlivě dohlížet, a útvary Komise konkrétně dohlédnou na to, aby na pokračování práce dodavatelů byl dostatek prostředků.
<P>
Pokud to bude nutné, můžeme samozřejmě přikročit k pokutám stanovených ve smlouvách, což udělal i můj předchůdce, který jednomu z dodavatelů udělil pokutu 1 milion eur. Pane předsedající, dámy a pánové, byl bych však raději, kdybychom pokuty nemuseli udělovat a dodavatelé pracovali efektivně a podle harmonogramu.
<P>
Zavádění systému SIS II se však netýká jen centrálního SIS II. Je evidentně zapotřebí také značného úsilí ze strany členských států. Jsem rád, že je zde dnes zastoupeno francouzské předsednictví, protože vím, jak se v této oblasti angažuje.
<P>
Pro pomoc členským státům při přípravách na vnitrostátní úrovni je velkým přínosem skupina nazvaná Přátelé SIS II, kterou založilo slovinské předsednictví a již uznává i předsednictví francouzské. Tato skupina na vysoké úrovni, jíž se aktivně účastní i Komise, má za úkol sledovat zavádění systému SIS II v členských státech. Jedině díky intenzivní spolupráci se nám podaří problém vyřešit.
<P>
Chtěl bych jen dodat, že se nesnažíme zaváděním systému SIS II udělat z Evropy pevnost. Jen chceme zajistit, aby po odstranění vnitřních hranic nehrozilo Evropské unii a evropským občanům větší riziko nejistoty, násilí a terorismu. Proto nemohu připustit, aby někdo říkal, že zavedením systému SIS II zavíráme před Evropou dveře. Tak to vůbec není. Jde o to, abychom po zrušení vnitřních hranic nabídli evropským občanům - ano, řeknu to - prostor bezpečnosti a svobody.
<P>
To je vše, pane předsedající. V každém případě bych chtěl poděkovat Evropskému parlamentu a konkrétně panu Coelhovi za úsilí věnované vývoji systému SIS II, který je klíčem k úspěchu Schengenu.
<SPEAKER ID="406" NAME="Carlos Coelho" LANGUAGE="FR">
Pane předsedající, odvážím se promluvit na závěr francouzsky, abych tak reagoval na milá slova pana Jouyeta a pana místopředsedy Barrota. Poděkuji vám tedy ve vašem jazyce. Nebylo snadné dosáhnout v Radě shody, ale podařilo se vám to. Pro nás jsou důležité dvě věci: jasné rozdělení pravomocí mezi Komisí a členskými státy a otázky mandátu Komise.
<P>
Mandát Komise nemůže skončit dříve, než bude systém SIS II řádně fungovat. Rád bych také poděkoval Radě, Komisi a všem politickým skupinám zastoupeným ve Výboru pro občanské svobody, spravedlnost a vnitřní věci za jejich práci na formulování pozměňovacích návrhů, o nichž budeme zítra hlasovat. Zásadní je pro nás ustanovení o transparentnosti - občané mají právo na informace o Schengenu a o systému SIS II. Pokud jde o otázku mandátu Komise, je neomezený mandát nepřijatelný. Tento problém se nám však podařilo vyřešit.
<P>
Na závěr bych, pane předsedající, chtěl všem, kdo o systému hovořili nepříznivě, vysvětlit, proč jsme mu nakloněni. Je to proto, že jsme nakloněni svobodě pohybu po Evropě. Aby bylo možné se po Evropě svobodně pohybovat, musíme však zajistit bezpečnost našich vnějších hranic. Zabezpečení vnějších hranic je podmínkou svobody evropských občanů, a proto systém SIS II tak naléhavě potřebujeme.
<SPEAKER ID="407" NAME="Předsedající">
Rozprava je ukončena.
<P>
Hlasování se bude konat zítra.
