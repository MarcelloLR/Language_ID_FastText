<CHAPTER ID="017">
Akt o jednotném trhu (rozprava) 
<SPEAKER ID="164" NAME="Předsedající">
Dalším bodem je prohlášení Komise o Aktu o jednotném trhu.
<SPEAKER ID="165" NAME="Michel Barnier" LANGUAGE="FR">
Paní předsedající, vážení kolegové, je mi potěšením vám, poslancům této sněmovny, oficiálně představit sdělení o Aktu o jednotném trhu, které Komise přijala dne 27. října, a vést o něm s vámi rozpravu. Tato rozprava vlastně začala již včera, a to z podnětu pana Harboura a pana Grecha, na jiném místě, avšak s několika stovkami zúčastněných osob z politické, hospodářské a sociální oblasti, které aktivně vystupují na evropské, vnitrostátní i regionální úrovni.
<P>
Jedná se o důležitý dokument. Je důležitý, dámy a pánové, z toho důvodu, že jsme přesvědčeni, že Evropa je povolávána k odpovědnosti na mnoha frontách. Vnější svět se pídí po příčinách krize. V posledních dvou letech jsme prošli nesmírně krutou finanční krizí a její hospodářské, sociální i lidské dozvuky jsou ve všech našich zemích stále patrné. Obecně panuje hospodářská krize a pak jsou zde další krize, které nemůžeme přehlížet, třebaže se o nich méně mluví, například potravinová krize. Přibližně milionu lidí hrozí smrt v důsledku hladomoru nebo nedostatku vody. A dále zde panuje environmentální krize, která je pravděpodobně nejhorší.
<P>
Na tyto otázky musíme reagovat, avšak kromě těchto vnějších otázek jsou tu i otázky vnitřní, přičemž ty nejvýznamnější pravděpodobně kladou evropští občané, kteří situaci nechápou, jsou často znepokojeni a někdy též rozzlobeni, nejsou přesvědčeni a mají pochybnosti ohledně tohoto velkého jednotného trhu, který je základním kamenem a byl jím od vzniku Evropského společenství uhlí a oceli v roce 1950 - tohoto velkého evropského trhu, který společnými silami trpělivě budujeme.
<P>
Otázky, které nám kladou naši občané, malé a střední podniky, zní: Co nám jednotný trh může nabídnout? Co pro nás Evropa dělá? Musíme na tyto otázky odpovídat kladně, což ne vždy činíme.
<P>
Právě k tomuto došel Mario Monti ve zprávě vytvořené z podnětu předsedy Barrossa - je to zpráva, o níž jste při mnoha příležitostech hovořili a která obsahuje mnohé užitečné závěry. Mario Monti kupříkladu uvádí, že význam jednotného trhu stoupá, zatímco jeho popularita klesá. Dámy a pánové, jsme politici, každý z nás má svůj mandát, a slyšíme-li takové závěry, měli bychom se snažit zajistit, aby se to, co je nezbytné, stávalo také populárním, a aby si to v každém případě získávalo podporu a lidé tomu lépe porozuměli.
<P>
Proto jsme s ohledem na všechny tyto krize a pochybnosti a v souladu s naším mandátem chtěli navázat praktickými kroky na zjištění, k nimž došel Mario Monti a která jsou vlastně shodná s těmi, k nimž dospěl tento Parlament pod taktovkou pana Grecha, jemuž tímto děkuji, a která se týkají nedokonalého, neúplného a místy neuspokojivého fungování tohoto velkého jednotného trhu.
<P>
Dokument, který vám dnes předkládáme, je tudíž, paní předsedající, vážení kolegové, provotní. Není to žádné "všechno nebo nic". Je to spíš akční plán než legislativní návrh, akční plán s padesáti návrhy, které předkládáme k diskusi, přičemž všechny jsou vytvořeny ke zlepšení fungování jednotného trhu ve prospěch malých a středních podniků, růstu a občanů. Tento trh je prostředkem k ochraně růstu a sociálního pokroku a k ničemu jinému, jak jsem již mnohokrát připomněl.
<P>
Diskutovali jsme tu dnes o směrnici o zajišťovacích fondech a soukromých kapitálových fondech. Dovolte mi podotknout, že mám velmi jasnou strategii, již hodlám v příštích pěti letech houževnatě prosazovat. Jak jsem řekl 13. ledna - chceme a zajistíme, aby finanční služby a finanční trhy, které mají zásadní význam, opět sloužily reálné ekonomice, nikoli naopak. Tím zajistíme, aby reálná ekonomika a jednotný trh podpírající tuto ekonomiku sloužily růstu a sociálnímu pokroku.
<P>
Naše strategie růstu, jež je v souladu se strategií pro rok 2020, je navržena tak, aby zlepšila fungování jednotného trhu. Tento trh je třeba vnímat jako základ, na němž budujeme evropské hospodářství. Jsme přesvědčeni, že pokud zajistíme, aby tato platforma fungovala lépe než dnes - což je cílem akčního plánu - lepší bude i všechno, co je na ní postaveno - soukromé i veřejné iniciativy na místní, regionální, vnitrostátní i evropské úrovni, činnost sdružení a řady dalších subjektů na trhu.
<P>
Chceme na tyto otázky a výzvy reagovat tak, že budeme pracovat s podniky, abychom se navrátili zpět k silnému, udržitelnému a vyrovnanému růstu. Navrhujeme řadu opatření, která jsou přímo zaměřená na inovace a na malé a střední podniky.
<P>
Akt o jednotném trhu se zabývá i zásadní problematikou patentů, o níž právě diskutujeme na půdě Rady ve složení pro konkurenceschopnost pod vedením belgického předsednictví - z toho plynou potíže s mým časovým plánem, paní předsedající. V širší perspektivě chceme, aby byla celá oblast regulace a daní z pohledu podniků pružnější a usnadňovala jim přístup k finančním prostředkům, které potřebují na podporu svých investic.
<P>
A konečně, pokud jde o posílení evropské konkurenceschopnosti, máme v úmyslu posílit otázku naší vnější strategie v duchu reciprocity a vzájemného prospěchu.
<P>
Komise hodlá prokázat, že trh nestojí v cestě rozvoji služeb obecného zájmu a hlavní infrastruktury, a tím zajistit, aby podstatou jednotného trhu byly evropští občané. Vydáme sdělení, které nepochybně bude podpořeno, posíleno a zdokonaleno příspěvky Parlamentu - sdělení o službách obecného zájmu a o veřejných službách. Chceme dát jasně najevo, že jednotný trh podporuje sociální práva zakotvená v Listině základních práv, že může nabídnout nové příležitosti pro sociálně inovativní podniky a že slouží stejnou měrou evropským spotřebitelům i pracovníkům.
<P>
Nyní se dostáváme ke třetí kapitole Aktu o jednotném trhu. Tento komplexní přístup má smysl jedině tehdy, bude-li zasazen do souvislostí lepšího řízení prostřednictvím posíleného dialogu a partnerství s našimi podniky a spoluobčany, ale i mezi evropskými orgány, členskými státy a regionálními a místními orgány, a dále skrze lepší sociální dialog. Jsme přesvědčeni o tom, že veškerá práce na naplnění výzvy konkurenceschopnosti a vytváření růstu tak, jak to očekávají evropští občané, vyžaduje pomoc každého občana a každého podniku..
<P>
To je tedy cílem čtyřměsíční veřejné evropské diskuse, kterou chceme společně s vámi zahájit. Na Aktu o jednotném trhu, který byl schválen po složitých vnitřních jednáních, pracovala řada komisařů - konkrétně třináct -, za což jim děkuji. Jedná se o jednu z našich hlavních priorit, a diskuse jsou vedeny k těmto padesáti návrhům. Budeme pozorně naslouchat tomu, co k nim jednotlivé orgány a naši partneři řeknou, a naše konzultace završíme, pravděpodobně na konci února, dokončením výčtu závazků, k nimž jednotliví komisaři nejpozději do dvou let předloží konkrétní návrhy. A tak, až si v roce 2012 budeme připomínat 20. výročí jednotného trhu, 20 let od závazků a návrhů Jacquese Delorse, nebude to nostalgické ani melancholické vzpomínání - pro nostalgii zde není místo -, naopak, bude to proaktivní a dynamická událost.
<P>
Z toho důvodu dnes, stejně jako včera, uvádíme věci do pohybu. Po čtyři měsíce budeme já a moji kolegové připraveni koordinovat evropskou veřejnou diskusi, která zde v Evropském parlamentu dnes začala. Budeme se snažit, abychom v ní hráli konstruktivní a skutečně velmi vnímavou úlohu.
<SPEAKER ID="166" NAME="Andreas Schwab">
, jménem skupiny PPE. - (DE) Paní předsedající, pane komisaři, dámy a pánové, tento týden jsme na tzv. Fóru pro jednotný trh diskutovali o návrhu Evropské komise, který má vést v Evropě k vysoce konkurenceschopné a sociálně tržní ekonomice. V tomto ohledu jsou pro nás důležité všechny tři aspekty - konkurenceschopnost, sociální a tržní ekonomika - a vřele vítáme fakt, že Michel Barnier, komisař, který má na starosti vnitřní trh, uspěl v oživení horizontálního, nebo jak ve své zprávě uvádí pan Grech, celostního přístupu, neboť o ten nám v souvislosti s vnitřním trhem šlo. Považujeme to za hlavní velký krok, ale jsme rovněž přesvědčeni, že k tomu, aby byl horizontální přístup v rámci tohoto legislativního projektu úplný, jsou zapotřebí ještě další malé kroky. A zde se ke slovu dostává Evropský parlament.
<P>
Samotné zapojení Evropského parlamentu však přinese výsledky jedině za předpokladu, že budeme v postavení, kdy můžeme překonat technické, institucionální a politické rozpory, které takový legislativní projekt obnáší, protože jedině tak budeme moci plně využít legislativní potenciál tohoto návrhu. A právě to chceme učinit.
<P>
Jsem si jist, že veřejné slyšení, během nějž budou dotazováni občané a zúčastněné subjekty, může pomoci tomu, aby se do tohoto legislativního projektu všichni zapojili, a dát jim pocit, že se mohou podílet na rozhodování o výsledné podobě legislativního návrhu. Komisaři Barniere, Parlament svou úlohu při plnění tohoto úkolu splní. Chceme, aby byl program s padesáti návrhy přezkoumán, chceme stanovit priority, chceme pomoci zajistit, aby se zapojily všechny výbory Evropského parlamentu a abychom dosáhli institucionální shody, která je pro takový právní předpis nezbytná.
<P>
A konečně, vážení kolegové, se nám musí podařit zajistit, aby každý měl v rámci tohoto jednotného trhu své místo a abychom mohli společně čerpat výhody plynoucí ze spolupráce na jednotném trhu. Chceme to dokázat do roku 2012 - kdy uplyne 20 let od vzniku jednotného trhu - a budeme tvrdě pracovat na tom, abychom tohoto cíle dosáhli.
<SPEAKER ID="167" NAME="Evelyne Gebhardt" LANGUAGE="DE">
Paní předsedající, děkuji vám, komisaři Barniere, za odvedenou práci. Nebyl to úkol nikterak jednoduchý a zahrnul jste i některé body, jež ve své zprávě uvedl profesor Monti a které pro Evropský parlament vypracoval pan Grech. Částečně to můžeme zaznamenat i ve věci samé, stejně jako snahu zaujmout celostní přístup, v čemž jste sice ještě zcela nenaplnil naše očekávání, nicméně jste na dobré cestě. Dal jste zcela jasně najevo, že se snažíte, aby se sociální práva občanů, která pochopitelně musí být jádrem celého práva Evropské unie, přeměnila ve skutečnost, což je pro nás také velmi důležité. Avšak jménem své skupiny musím říci, že dle našeho názoru jsou některé věci v tomto dokumentu příliš vágní, příliš prosté nebo téměř či úplně opomenuté, neboť jedním z našich z klíčových požadavků, s nimiž jste souhlasil i vy, bylo, aby byla do všech důležitých oblastí evropské politiky začleněna sociální doložka. A tato sociální doložka tu není. Mohli bychom se spokojit se závazkem provádět posouzení sociálního dopadu. Avšak sociální doložka představuje mnohem víc, než lze najít v tomto textu. Budeme vám usilovně nabízet pomoc správným směrem, jelikož to pro nás má velký význam.
<P>
Další věc, která je poněkud problematická a pro naši skupinu byla rovněž velmi důležitá - požadujeme kolektivní náhradu škody. Chceme kolektivní náhradu škody proto, aby se občané skutečně mohli domáhat svých práv v oblasti ochrany spotřebitele. Jménem Evropské komise jste oznámil, že se musí provést další studie. V této oblasti probíhají studie již tři roky. Domnívám se, že nastal čas, abychom se pohnuli z místa a doopravdy od vás obdrželi legislativní návrh, ne jen další návrh na provedení studie, která zjistí, jak je možné dál postupovat.
<P>
Jak vidíte, jsou věci, se kterými jsme spokojeni, a jiné, s nimiž spokojeni nejsme, ale budeme s vámi, Radou i našimi kolegy z ostatních skupin tvrdě pracovat na tom, abychom zajistili, že výsledkem bude kvalitní dokument.
<SPEAKER ID="168" NAME="Jürgen Creutzmann" LANGUAGE="DE">
Paní předsedající, komisaři Barniere, dámy a pánové, největší jednotný trh na světě z hlediska hospodářské síly se v globalizované éře stal klíčovou výhodu Evropské unie z umístění. Proto je tak důležité postavit se protekcionistickým tendencím a jednotný trh dál rozšiřovat. Tváří v tvář výraznému předlužení vnitrostátních rozpočtů nemůže Evropa udělat nic, než posilovat hospodářství prostřednictvím strukturálních reforem. Jednotný trh od svého vzniku v roce 1992 přinesl dodatečný růst ve výši 1,85 % Realizace již ohlášených opatření by měla přinést růst v hodnotě dalších zhruba 2 až 4 %.
<P>
Padesát návrhů Komise ohledně iniciativ v oblasti jednotného trhu můžeme rozdělit do tří kategorií: zaprvé je to řada konkrétních návrhů, které jsou v každém případě důležité pro posílení jednotného trhu pro podniky a občany. Patří sem vytvoření plně funkčního vnitřního trhu s energií, který má pro Evropu jakožto centrum průmyslu a hospodářství obzvláště velký význam. Dále jsou tam evropské pracovní průkazy a evropské pasy kvalifikací, které usnadní mobilitu v rámci Evropské unie, což bude v budoucnu ještě důležitější požadavek nutný k tomu, aby si Evropa zachovala v globalizovaném světě konkurenceschopnost, a posílení elektronického obchodu prostřednictvím lépe ošetřených autorských práv a nových pokynů pro účinné provedení směrnice o službách s cílem vytvářet nová pracovní místa.
<P>
Zadruhé jsou zde ale mnohé návrhy, jejichž formulace je příliš obecná na to, abychom je mohli posoudit. Ještě tedy musíme počkat na konkrétní návrhy Komise. Týká se to přezkumu pravidel EU pro zadávání veřejných zakázek, opatření v oblasti služeb obecného zájmu a rovněž - paní Gebhardtová - diskuse o evropském přístupu ke kolektivní náhradě škody. Nevím, zda bychom se měli vydávat stejnou poněkud chybnou cestou jako Spojené státy.
<P>
Zatřetí sdělení obsahuje rovněž návrhy, které jsou podle mého názoru pro posílení jednotného trhu kontraproduktivní, neboť zatěžují podniky další byrokracií. Musíme proto o těchto návrzích diskutovat a my jsme na tento úkol připraveni.
<SPEAKER ID="169" NAME="Emilie Turunen">
jménem skupiny Verts/ALE. - Paní předsedající, projednáváme tu dnes dokument, který se možná stane nejdůležitějším aktem pro EU v následujících letech. V kontextu této reformy jednotného trhu máme nyní skutečnou příležitost k přeměně Evropy v sociálnější a udržitelnější Unii, takže otázka zní: podaří se tomuto sdělení ukázat na to, jak mířit k zelenějšímu a sociálně spravedlivějšímu vnitřnímu trhu?
<P>
Podle mne jsme se tam zatím ještě nedostali. Dovolte mi uvést dva příklady; nejprve návrh č. 29. Zde se vás, pane Barniere, musím zeptat - kde je záruka práva na stávku? Kde je záruka, že základní sociální práva nebudou přebita svobodami trhu? Vím, že v Komisi panují ohledně této věci odlišné názory, a proto bych se vás chtěla velmi adresně zeptat: je pravda, že mezi jinými bojovali proti vašemu návrhu, aby byla zavedena sociální doložka, komisaři z Dánska, Švédska, Německa a Spojeného království? A je-li tomu tak, měl byste, pane komisaři, vědět, že máte podporu této sněmovny, neboť dosažení těchto záruk by bylo opravdovým smírem.
<P>
Druhým příkladem něčeho, co se musí zlepšit, je návrh č. 19, zavedení konsolidovaného základu daně z příjmu právnických osob. Naše skupina Zelených tuto věc dlouho požadovala a měli bychom proto být spokojeni. Problém však vyvstává po přečtení textu. Prohlašuje, že konsolidovaný základ daně z příjmu právnických osob by měl být zaměřen na odstranění roztříštěnosti pro podniky. Poslouchejte. Domnívám se, že hlavním problémem v souvislosti se zdaněním společností v Evropě není roztříštěnost, ale nezdravá pokračující daňová konkurence mezi členskými státy. Tato situace trvá již patnáct let. Není divu, že v současnosti máme problémy s financováním svého blahobytu.
<P>
Domnívám se, že cílem konsolidovaného základu daně z příjmu právnických osob by mělo být zastavit nezdravou konkurenci v Evropě. To je skutečný problém. A navíc si myslím, že již musíme v současné době přesáhnout požadavek na zelenější vnitřní trh, a to například podporováním ekologicky odpovědného zadávání veřejných zakázek. Podle mne můžeme udělat v této oblasti daleko více. Takže, pane Barniere, myslím, že máme před sebou hodně práce. Těším se na ni a děkuji vám, že jste nás pozvali, abychom se k této velmi široké diskusi připojili. Vážíme si toho.
<SPEAKER ID="170" NAME="Malcolm Harbour">
jménem skupiny ECR. - Paní předsedající, dle mého názoru je důležité mít na paměti, že myšlenka vytvořit cílevědomý program pro dokončení jednotného trhu - či našeho směřování k jeho dokončení, neboť podle mne tato práce nebude dokončena nikdy - nebyla zahrnuta do rámce strategie EU 2020. Nebylo to však ani ve vašem programu, s nímž jste přišel na loňské slyšení. Dle mého názoru je to odrazem politického podnětu k dokončení jednotného trhu a ke zlepšení jeho profilu, který vyplynul z rozhodnutí předsedy Barrosa požádat Maria Montiho, aby se věcí zabýval, a současně požádat náš výbor, aby se pod vedením Louise Grecha zabýval tímtéž.
<P>
Jsme skutečně potěšeni tím, že jste se ujal iniciativy, neboť se potřebujeme posunout v této věci kupředu. Dotknul jste se některých oblastí, kterým se budeme věnovat v nadcházejících rozpravách. Myslím, že bychom to měli považovat za vhodnou příležitost, jak se vyrovnat s tím, co Evropa naléhavě potřebuje: hospodářský růst, pracovní místa, dynamický sektor malých podniků, více inovací, účinnější zadávání veřejných zakázek - to jsou věci, podle nichž nás budou naši občané soudit. Pokud se nám podaří, aby se více občanů vrátilo do práce a aby více společností zahájilo činnost, pak to bude tím největším sociálním úspěchem dosaženým pomocí tohoto aktu.
<SPEAKER ID="171" NAME="Kyriacos Triantaphyllides" LANGUAGE="EL">
Paní předsedající, domníváme se, že nový dokument Evropské komise o jednotném trhu pokračuje v duchu filozofie Lisabonské strategie, která, jak se všichni shodneme, selhala. Podle nás by hospodářská soutěž měla podléhat přísným pravidlům, a jak se ukázalo v době krize, státním zásahům. Je nutné, aby spotřebitelé byli chráněni před spekulacemi, které umožňují ovládnutí trhů oligopoly, a aby nedostatky trhu vyvážily účinné veřejné služby.
<P>
Návrh Komise se rozhodl ignorovat nedostatečnou základní sociální ochranu a přehlížet skutečnou současnou situaci mnoha evropských zemí. Evropská komise je sice připravena zavést řadu opatření na pomoc společnostem, nedochází však k žádnému zlepšení v oblasti ochrany spotřebitelů, ke které se opakovaně vztahovaly předchozí návrhy na provedení posouzení dopadu. Z hlediska zájmů spotřebitelů tedy nebylo dosaženo žádného pokroku. Jak tedy můžeme občany přesvědčit, že se tato směrnice zabývá jejich situací? Co se oproti dřívějšku změnilo?
<P>
Ochrana spotřebitelů a pracovníků musí být klíčovým prvkem všech legislativních iniciativ EU. Služby obecného hospodářského zájmu v prvé řadě nesmí podléhat předpisům o hospodářské soutěži, předpisům pro vnitřní trh ani pravidlům, které se týkají dotací, či liberalizaci veřejných zakázek. Univerzální přístup ke kvalitním veřejným službám musí být základním politickým kritériem.
<SPEAKER ID="172" NAME="Matteo Salvini" LANGUAGE="IT">
Paní předsedající, dámy a pánové, chtěl bych panu komisaři poděkovat a vyjádřit naději ohledně jeho přesvědčení, že - bez ohledu na to, co řekli mí předřečníci - lidé v Evropě neslouží trhu, nýbrž trh slouží lidem, a proto musí trh reagovat na jejich potřeby.
<P>
Hovořím jménem oblasti, která je jedním ze čtyř motorů evropského hospodářství - Lombardie. V této oblasti je několik milionů pracovních míst v malých a středních podnicích. Doufám, že tento ambiciózní plán z dílny pana Barniera, který jsme si přečetli, nebude nijak v rozporu s návrhy některých jeho kolegů v Komisi. Mám na mysli zrušení daní na textilní produkty dovážené z Pákistánu, což by v Lombardii i zbytku Evropy způsobilo zánik stovek tisíc pracovních míst.
<P>
Jsme připraveni pomáhat s propagací, nevím však, zda čtyři měsíce budou dostačující. Mám na mysli podniky v kraji Veneto, které jsou v tuto chvíli pod vodou. Nevím, jestli budou schopny se od tohoto okamžiku do února zapojit do tohoto rozhodně ambiciózního plánu, a doufám, že my, skupina Evropa svobody a demokracie a Lega Nord, můžeme přispět k tomu, aby se situace napravila, jakož i s tím pomoci.
<SPEAKER ID="173" NAME="Lara Comi" AFFILIATION="PPE">
(IT) Paní předsedající, pane komisaři, dámy a pánové, jednotný trh je pro Evropu základním cílem a je třeba ho s novým politickým odhodláním prosazovat. Cíle, jichž jsme v průběhu let dosáhli, jsou jistě výjimečné počiny, dnes se však jednoznačně musíme dívat do budoucnosti. Evropa již není Evropou roku 1985. Nové okolnosti si skutečně žádají naprosto nové odpovědi.
<P>
Pro současnou evropskou i mezinárodní situaci je charakteristická globalizace obchodu, technologický vývoj a to, že na světové scéně se objevují noví aktéři, což si jednoznačně žádá oživení jednotného trhu, jenž by měl dosáhnout správné rovnováhy mezi ochranou jednotlivých zúčastněných stran - podniků, spotřebitelů a pracovníků. Předložené dokumenty jsou dobrým začátkem, nyní je však nutné je maximálně propagovat a seznámit s nimi veřejnost.
<P>
Z mnoha cílů, které tento dokument stanoví, bych ráda zdůraznila zejména význam tří aspektů. Zaprvé naprosto souhlasím s potřebou posílit regulační rámec vyšší standardizací, jíž bude docíleno cestou budoucích přezkumů. Úplnou realizaci evropského jednotného trhu je skutečně nezbytně nutné podpořit standardizací, která byla v posledních letech považována za rozhodující faktor volného pohybu zboží a přispěla k odstranění překážek volného obchodu.
<P>
Stejně tak důležitá je koordinace fiskálních politik, včetně stanovení základu daně. Mým úkolem pro nadcházející měsíce bude v maximální možné míře zvyšovat obecné povědomí o tomto důležitém dokumentu a hovořit se všemi dotčenými stranami, aby výsledkem bylo přijetí strategie, která bude odrážet potřeby a očekávání podniků i našich občanů.
<SPEAKER ID="174" NAME="Louis Grech" AFFILIATION="S&amp;D">
Paní předsedající, oživení jednotného trhu musí mít politickou podporu, být hospodářsky proveditelné a pro evropské občany sociálně přijatelné. Oživení nemůže být úspěšné, nepřesvědčíme-li občany, že jednotný trh skutečně reprezentuje jejich zájmy. V tomto ohledu si velmi cením silného odhodlání komisaře Barniera vzít v potaz obavy a přání občanů. Je pravda, že komisař Barnier ušel velmi dlouhou cestu, aby smířil protichůdné názory a napětí ve vztazích a vtělil do tohoto dokumentu odlišné priority různých zúčastěných subjektů.
<P>
Akt o jednotném trhu nicméně ve své současné podobě dostatečně neřeší sociální rozměr, který zajistí vhodnou rovnováhu mezi otevřenou ekonomikou, podporou růstu a vytvářením pracovních míst na jedné straně a zajištěním ochrany spotřebitele v tomto procesu a občanských práv na straně druhé. Nesmíme se vzdálit od celostního pojetí jednotného trhu, ale ani se chovat poraženecky, a já souhlasím s komisařem Barnierem, že bychom měli bojovat proti "únavě z jednotného trhu", zejména pokud se jakákoliv únava projevuje u orgánů.
<P>
Podle mého názoru se jednotnému trhu nedostává tolik potřebné politické podpory, která je nutná především proto, aby bylo zajištěno zachování přesvědčení o něm. Tomu, abychom dosáhli životaschopného jednotného trhu sloužícího jako katalyzátor hospodářské obnovy, by pomohlo, kdyby na sebe předseda Komise a předseda Rady v této oblasti vzali výraznější politickou vedoucí úlohu. Věříme, že v průběhu nadcházejících měsíců, které strávíme závažnými diskusemi, komisař Barnier tyto naše obavy uzná. Nesmíme tuto politickou dynamiku a jedinečnou příležitost k oživení jednotného trhu promarnit. Znovu připomínám, že sjednocení trhu není nevratný proces a že jej nesmíme považovat za něco, co je dané; slabý a křehký jednotný trh by evropský projekt spíše rozdrobil, než spojil.
<SPEAKER ID="175" NAME="Olle Schmidt" AFFILIATION="ALDE">
(SV) Paní předsedající, vnitřní trh EU je možná tím nejdůležitějším nástrojem, který má Evropě přinést nový impuls. Ti, kdo se snaží označovat globalizaci za hrozbu, se zcela mýlí. Globalizace je pro Evropu příležitostí. Nechceme-li, aby Evropa byla izolovaným kontinentem, musíme nadále odstraňovat bariéry a hranice. V této práci vás já i skupina Aliance liberálů a demokratů pro Evropu plně podporujeme. Musíme učinit víc pro odstranění překážek. Všichni na tom neseme společnou odpovědnost.
<P>
Býval bych si přál, abyste zašli dál a aby se práce více přiblížila tomu, co zde nedávno představil pan Monti. Podal velmi podrobnou analýzu toho, co by Evropa mohla udělat. Komise musí vystupovat odvážněji, ale zrovna tak bychom měli být smělejší my v Evropském parlamentu. Je třeba se dívat do budoucnosti. Evropa může krizi překonat, ale určitě nesmí ustrnout a zůstávat tam, kde se nachází dnes.
<SPEAKER ID="176" NAME="Edvard Kožušník" AFFILIATION="ECR">
(CS) Malcolm Harbour mluvil o ambici, já bych chtěl mluvit o odvaze. Když Mario Monti zpracovával úžasnou zprávu, alespoň tak jsem ji pojmenoval, tak jsem se ho ptal, jestli si myslí, že politici budou mít odvahu jeho doporučení prosazovat jak na úrovni Evropské unie, tak na úrovni členských států. On mi odpověděl velice chytře, protože je chytrý politik: To je přece Vaše věc, vy jste politik. Takže já bych chtěl mluvit o odvaze prosazovat věci, které podle mého názoru jsou pro Evropu důležité, protože vnitřní trh je jeden z nejdůležitějších nástrojů konkurenceschopnosti v rámci globální Evropy a zároveň zachování pracovních míst. V tomto smyslu já bych nechtěl udělat nic jiného, než apelovat na pana komisaře, aby byl odvážný ve vztahu k členským státům, vnitrostátním parlamentům a ve vztahu k nám, protože ta diskuze určitě nebude jednoduchá. Určitě jsou tam témata, kde si budeme rozumět, kde budeme spolu souhlasit, ale budou témata, o kterých budeme velmi intenzivně diskutovat.
<SPEAKER ID="178" NAME="Anna Maria Corazza Bildt" AFFILIATION="PPE">
Pane předsedající, jak pro včerejší vydání Financial Times uvedla německá kancléřka Angela Merkelová, největší hrozbou je pro nás protekcionismus. S ohledem na to přichází iniciativa Komise ve správný okamžik - v době, kdy se musíme znovu zaměřit na reálnou ekonomiku, abychom se skutečně vymanili z krize.
<P>
Akt o jednotném trhu je iniciativou historického významu. Podle mého názoru by mu mělo být přiznáno stejné postavení jako před dvaceti lety Delorsově bílé knize. Opravdu věřím, že se mu na půdě Komise, Rady i v členských státech dostane maximální pozornosti.
<P>
Jsem vděčná belgickému předsednictví, které se onehdy ujalo mého slibu učiněného jménem PPE svolat Radu ve složení pro konkurenceschopnost a přijmout Akt o jednotném trhu. Dále gratuluji komisaři Barnierovi k jeho vizi rozvoje trhu, v jehož středu je občan. To bude vyžadovat partnerství a sdílenou odpovědnost. A v tom se na nás ve skupině PPE a ve Výboru pro vnitřní trh a ochranu spotřebitelů můžete spolehnout. Bude to vyžadovat partnerství všech orgánů EU.
<P>
Stejně tak důležité je, aby závazek přijaly podnikatelské kruhy, neboť seberegulace je klíč k úspěchu. Nadcházející čtyři měsíce musíme ve veřejné diskusi využít k tomu, aby se budovala politická podpora a byl společně s občany a se zúčastněnými subjekty rozvinut tento nástin padesáti návrhů v Aktu o jednotném trhu.
<P>
Je načase jednat. Velmi ráda bych dnes v nás všech vyvolala pocit naléhavosti. Nezaměstnaní již nemohou déle čekat na místa, občané nemohou čekat na lepší výběr a nižší ceny, podniky nemohou čekat na lepší konkurenci. Jakožto zpravodajka pro účinnější a spravedlivější maloobchodní trh bych ráda zdůraznila, že maloobchod je pilířem jednotného trhu a zlepšování života našich občanů.
<P>
Stále ještě existují vnitrostátní pravidla bránící volnému pohybu; stále existují nekalé obchodní praktiky a omezení trhu; ještě stále je nutné hračky, které již byly v jednom členském státě certifikovány, opakovaně testovat. V souvislosti s tím bych chtěla belgickému předsednictví poděkovat za to, že se zasazuje o transpozici. Světlem na konci tunelu není protekcionismus, je to volný pohyb, a nový Akt o jednotném trhu má potenciál Evropu vybavit tak, aby mohla sehrát svou úlohu na světové scéně.
<SPEAKER ID="179" NAME="Stephen Hughes" AFFILIATION="S&amp;D">
Pane předsedající, předseda Barroso v loňském roce požádal v pověřujícím dopise profesora Montiho, aby se "ze zcela nového úhlu zabýval tím, jak se mohou navzájem posilovat tržní a sociální aspekty jednotného evropského hospodářství". Profesor Monti v reakci na to vypracoval zprávu, v níž důrazně vyzval k nalezení politické shody, když uvedl, že "klíčovou složkou nové strategie jednotného trhu proto bude [...] hledání konsenzu. V úsilí o dosahování konsenzu budeme muset ukázat, že jsme si plně vědomi hlavních problémů, které s jednotným trhem v současné době souvisejí."
<P>
Dosažení takového konsenzu od nás bude vyžadovat novou rovnováhu mezi sociálními a hospodářskými aspekty ve strategii vnitřního trhu. Nyní vím, pane komisaři Barniere, že jste si takový požadavek skutečně uvědomil, a vyjadřuji vám uznání za vaši osobní snahu o nalezení vyvážené shody. Bohužel ostatní členové kolegia toto uvědomění nesdíleli, a proto ačkoli toto sdělení, jak už řekli kolegové, obsahuje některé kvalitní prvky, nemáme pocit, že by v tomto okamžiku tvořilo základ takového konsenzu. Doufám, že naše skupiny v této sněmovně dokážou účinně spolupracovat, usilovat o nalezení správné rovnováhy a dosáhnout shody, a doufám také, že na konci doby pro konzultace to kolegium Komise vezme na vědomí a vytvoří vyrovnaný balíček, na kterém se všichni shodnou.
<P>
Pane komisaři, upřímně bych chtěl být svědkem zásadních změn na základě návrhů 29 a 30; podle mne by bylo zajímavé zjistit, kdo je za tyto změny a velmi specifický jazyk, který je zde užíván, zodpovědný. Někteří poslanci hovořili o sociální doložce, návrhu 29, přičemž já považuji za velmi důležitý návrh 30. Poznamenávám, že je zde zmínka o potřebě existence "legislativního návrhu, do nějž bude možné zahrnout upřesnění výkonu základních práv občanů v souvislosti s hospodářskými svobodami vnitřního trhu, nebo k němuž lze toto upřesnění připojit". To, pane komisaři, jako by vytvářelo dojem, že se tak bude dít nařízením označeným jako nařízení Monti II. Doufám, že tomu tak bude, neboť by se tím přímo vyřešily naše obavy ohledně sociální doložky. Budeme s vámi na tom v příštích měsících spolupracovat.
<SPEAKER ID="180" NAME="Kay Swinburne" AFFILIATION="ECR">
Pane předsedající, mezi padesáti cíli, které Komise stanovila ve sdělení o Aktu o jednotném trhu, jsem napočítala třináct týkajících se mojí práce v parlamentním výboru ECON, všech padesát se ale také týká mého volebního obvodu a lidí, kteří si mne zvolili, abych je zastupovala. Obecně tedy bude řada těchto projektů EU, budou-li řádně realizovány, pro všechny mé waleské voliče velmi přínosná. Konkrétně malé a střední podniky mají pro waleské hospodářství i Evropu jako celek klíčový význam. Proto vítám jednak návrhy týkající se přístupu k financím prostřednictvím kapitálových trhů a jednak na zajištění toho, aby fondy rizikového kapitálu založené v kterémkoli členském státě mohly fungovat a svobodně investovat do společností po celé EU.
<P>
Mario Monti se své nedávné práci jednoznačně vyslovil, že jednotný trh stagnuje. Musíme celý proces oživit a tím našim voličům připomenout, že EU není jen zdrojem regulace a nákladné byrokracie, ale měla by a skutečně dokáže přinášet podnikům i obchodu, stejně jako spotřebitelům a jednotlivcům hmatatelné výhody. A právě v tom spočívá skutečná přidaná hodnota EU.
<SPEAKER ID="181" NAME="Sandra Kalniete" AFFILIATION="PPE">
Pane předsedající, skupina PPE byla vždy silným zastáncem jednotného trhu a mohu potvrdit, že uděláme maximum pro to, abychom tuto iniciativu uvedli do praxe a tedy abychom v roce 2012 mohli oslavit výročí jednotného trhu s hrdostí, nikoli výčitkami.
<P>
Chtěla bych zopakovat to, co včera na prvním Fóru o jednotném trhu uvedl profesor Monti. Řekl, že jednotný trh není vlajkovou lodí, protože se nejedná ani o vlajku ani o loď. Je to moře a vítr, díky němuž mohou všechny lodě plout. Jsem si jista, že Parlament ve své zprávě o Aktu o jednotném trhu nalezne vhodnou rovnováhu mezi sociálním aspektem a podporou podnikání a růstu.
<P>
Skupina PPE bude věnovat zvláštní pozornost podnikatelskému prostředí pro malé a střední podniky a bude přispívat k rozvoji velmi konkrétních představ, které se týkají řízení jednotného trhu. Děkuji komisaři Barnierovi za tuto skutečně dobře načasovanou iniciativu a za jeho vizi. Má naši plnou podporu.
<SPEAKER ID="182" NAME="Małgorzata Handzlik" AFFILIATION="PPE">
(PL) Akt o jednotném trhu je pro vnitřní trh dobrou zprávou, a stejně tak pro podniky, spotřebitele a občany. Mám radost, že Komise předložila tak ambiciózní program pro dokončení společného trhu. Na včerejším Fóru o vnitřním trhu, na němž komisař program padesáti návrhů poprvé představil, zaznělo na adresu aktu množství různých názorů. Mezi nimi převládal názor související s tím, že je pro dokončení tohoto projektu, který byl zahájen před 20 lety, nutná celostní vize budování společného trhu. Je důležité vytvořit skutečně jednotný a k občanům vstřícný trh, kde se lidé nebudou setkávat s problémy při zakládání bankovních účtů, registraci vozidel, uznávání kvalifikací, převádění nároků na penzi nebo objednávání zboží a služeb z jiných členských států prostřednictvím internetu.
<P>
Pro mne však zůstává prioritou volný pohyb služeb, což na druhé straně vyžaduje další práci na provedení směrnice o službách. Musím ale souhlasit s tím, co včera řekl profesor Mario Monti. Řekl, že o různých iniciativách, které jsou uvedeny v Aktu o jednotném trhu, víme již dlouho - nejde tedy o žádné nové problémy ani nová řešení. Proto vyzývám Evropskou komisi, členské státy a poslance Evropského parlamentu, aby tento proces urychlili a realizovali právní předpisy, které mají pro občany, spotřebitele i podniky zásadní význam.
<SPEAKER ID="183" NAME="Regina Bastos" AFFILIATION="PPE">
(PT) Na úvod mi dovolte blahopřát panu komisaři Barnierovi k předložení tohoto důležitého dokumentu. Jak správně rozpoznal, dopad krize, jíž v současnosti procházíme, lze pocítit ve všech oblastech naší společnosti i hospodářství a vyvolává v lidech strach a nedůvěru vůči jednotnému trhu.
<P>
Avšak plně jednotný trh je jednou z největších zbraní Evropy v boji proti současné krizi. Proto vřele vítáme toto sdělení, které je projevem nových ambicí v otázce politik jednotného trhu a umožňuje nám obnovit důvěru v náš sociálně tržní model hospodářství. V nynější situaci by Evropská unie měla věnovat mimořádnou pozornost dvaceti milionům svých malých a středních podniků. S ohledem na to by jednou z priorit EU mělo být vytvoření mechanismů, které by odstraňovaly problémy, s nimiž se tyto společnosti potýkají při získávání úvěrů.
<P>
Dále bychom rádi vyzdvihli návrh Komise, aby byl do roku 2010 vyhodnocen Akt o drobném podnikání s cílem zjednodušit podmínky fungování těchto společností, zejména prostřednictvím zjednodušení administrativních a daňových záležitostí a větším důrazem na sociální odpovědnost. Doufáme, že těch padesát opatření, jež zde byla předložena, může přispět k dalšímu rozvoji vnitřního trhu a jeho plnému využití, neboť vnitřní trh má potenciál být zdrojem mimořádného růstu evropského hospodářství.
<SPEAKER ID="184" NAME="Sophie Auconie" AFFILIATION="PPE">
(FR) Pane předsedající, pane komisaři, vážení kolegové, v době, kdy evropští občané více než kdy jindy potřebují, aby Evropa projevila solidaritu a cílevědomost a byla sociální a zároveň dynamická, bych chtěla složit hold přístupu pana Barniera. Tento přístup, Akt o jednotném trhu, je komplexním a uceleným přístupem k jednotnému trhu, kolektivním přístupem. Pane Barniere, dokázal jste k jednacímu stolu přivést řadu evropských komisařů, kteří mají zájem o tento celý dokument a o otevřený přístup, neboť sem dnes přicházíte zahájit diskusi o tomto dokumentu, aby jej jeden každý z nás mohl obohatit svými myšlenkami; je to "občanský" přístup, jelikož vy chcete, aby se občané vrátili do centra pozornosti vnitřního trhu, stejně jako podniky, a já se domnívám, že právě to bude skutečně hlavní výzvou v nadcházejících měsících a letech.
<P>
A co víc, tento přístup má politický základ a já se domnívám, že Evropa víc než cokoli jiného potřebuje víc politiky - a to je i jednou z našich povinností jako Parlamentu. Pokud jde o obsah, pane Barniere, chtěla bych se zmínit o bodu, který se týká se služeb veřejného zájmu. Stejně jako vy se domnívám, že více než legislativní rámec potřebujeme skutečnou právní jistotu. Ve stanovisku Hospodářského a sociálního výboru, které mám předložit, hovořím o plánu pro organizaci orgánů; vy hovoříte o souboru nástrojů. Začínáme se již shodovat, i když na významové úrovni budeme muset oba učinit ještě jeden krok. Domnívám se, že budeme muset pracovat konkrétně na tomto souboru nástrojů, který bude skutečnou výzvou, a rovněž na průhlednosti pro všechny, kdo využívají nebo chtějí poskytovat služby obecného zájmu.
<SPEAKER ID="185" NAME="Damien Abad" AFFILIATION="PPE">
(FR) Pane předsedající, Evropa se nachází ve zlomovém bodě a má povinnost se ambiciózně a aktivně vypořádat s hospodářskou a finanční krizí, která má samozřejmě značný dopad na evropské občany. Dovolte mi uvítat iniciativu komisaře Barniera, zaslouží si blahopřání za to, jaké metody použil a co má v nadcházejících letech v plánu uskutečnit. Dále vítám změnu přístupu Komise k vnitřnímu trhu. Člověk z toho cítí smysl pro cíl, ochotu spolupracovat na úspěchu tohoto kvalitního projektu, kterým vnitřní trh je.
<P>
Pokud jde o obsah, jsem rád, že je zde konečně zohledněn vnější rozměr našeho vnitřního trhu, a to jak z hlediska podporování našeho průmyslu, tak ve smyslu ochrany našich občanů. Jen za předpokladu, že budeme silní uvnitř, dokážeme ovlivnit věci vně. Ano, stejně jako vy jsem skalním zastáncem vnitřního trhu, ale ne jakéhokoli starého vnitřního trhu, a proto skončím citátem Jacquese Delorse, který řekl: "Odmítám Evropu, která by byla jen trhem, zónou volného obchodu, bez duše, bez vědomí, bez politické vůle a sociálního aspektu." Díky Aktu o jednotném trhu máme politickou vůli a máme duši.
<SPEAKER ID="186" NAME="Marc Tarabella" AFFILIATION="S&amp;D">
(FR) Pane předsedající, pane komisaři, dovolte mi uvítat Akt o jednotném trhu, a zejména zahrnutí sociálních a sociálně tržních konceptů. Je mi jasné, že se to neobešlo bez obtíží pro ty, kteří jsou současnými členy Komise. Dovolte mi nicméně uvést tři příklady, které ve mně vzbuzují velká očekávaní, k jejichž naplnění však doposud z velké míry nedošlo.
<P>
Zaprvé, jak zmiňovala paní Gebhardtová: kolektivní náhrada škody. Dvacet let probíhají konzultace. Komise konzultovala již od iniciativy komisaře Van Mierta. Samozřejmě doufám, že tato otázka bude jednoho dne vyřešena.
<P>
Druhý příklad se týká cestujících. Odkazujete se na výbuch islandské sopky, abyste nakonec změnili nařízení o cestujících v letecké dopravě, avšak již deset let voláme po komplexní úpravě práv všech cestujících. Kdy se tak stane? Myslím, že v tomto případě se začíná projevovat oprávněná netrpělivost.
<P>
Přestaňme otázku služeb obecného zájmu jen zmiňovat. Očekáváme rámcovou směrnici. Co dostaneme? Slibujete, že to bude sdělení a opatření.
<P>
Spoléhám na to, že jste pragmatický muž a proměníte Akt o jednotném trhu v něco víc než pouhý seznam dobrých záměrů.
<SPEAKER ID="187" NAME="Róża Gräfin von Thun und Hohenstein" AFFILIATION="PPE">
(PL) Chtěla bych se s vámi podělit o dojmy, které ve mně zanechalo dnešní setkání s mladým novinářem ohledně včerejšího slyšení o Aktu o jednotném trhu. Dokument na tohoto novináře velmi zapůsobil, hovořil o něm s velkým překvapením. Říkal, že je to senzační a revoluční dokument, a ptal se mne, proč se o něm více nemluví, proč není v ohnisku evropské diskuse.
<P>
Ve skutečnosti jsme to my, kdo musí těchto padesát bodů dokumentu o společném trhu, které komisař představil, přesunout do středu zájmu evropské diskuse na půdě našeho Parlamentu, ostatních orgánů, v členských státech i médiích. Jde o velmi důležitý a velmi specifický dokument. Všichni víme, že nejdůležitější jsou otázky míru, demokracie a lidských práv, pro každého z nás má ale mnohem přímější vliv to, co usnadňuje naše každodenní životy - společný trh. Je označován za vlajkovou loď mezi našimi programy. Jenže jak řekl profesor Monti, není to ani vlajka, ani loď, nýbrž moře a vítr. Jsme to my, kdo musí našim občanům pomoci tím, že tento vítr a moře usměrníme v jejich prospěch.
<SPEAKER ID="188" NAME="Bernadette Vergnaud" AFFILIATION="S&amp;D">
(FR) Pane předsedající, pane komisaři, dámy a pánové, několik měsíců po zprávě profesora Montiho, která požadovala nevyhnutelné obnovení zaměření vnitřního trhu na občana, vítám reakci Komise. Co mne opravdu zaujalo, je zlepšení uznávání odborných kvalifikací, pomoc malým a středním podnikům, nová právní úprava zadávání veřejných zakázek, udělování koncesí na služby a právní jistota pro sociální ekonomiku. Proto tuto snahu vítám.
<P>
Mrzí mne však, že těchto padesát návrhů nijak výslovně nestanovuje priority. Obávám se roztříštěné strategie jednotlivých generálních ředitelů a komisařů a vyzývám pana Barrosa, aby se aktivněji snažil zamezit protichůdným návrhům.
<P>
A konečně vyjadřuji politování nad tím, že zde není zmíněn žádný skutečný závazek v souvislosti se službami obecného zájmu, neboť již roky požadujeme ochrannou legislativu, která je nyní v režimu Lisabonské smlouvy možná. Z toho důvodu, pane Barniere, vyčkávám, až budou k dispozici texty v konečném znění, a teprve pak se rozhodnu, a případně vás v této věci, která má zásadní význam pro budoucnost Evropy i všech jejích občanů, podpořím.
<SPEAKER ID="189" NAME="Pablo Arias Echeverría" AFFILIATION="PPE">
(ES) Pane komisaři, chtěl bych této příležitosti využít k tomu, abych uvítal sdělení, které jste nám předložil. Považuji je za dobrou iniciativu pro další práci na zlepšení jednotného evropského trhu. Podle mého názoru je zásadní, aby o padesáti návrzích, o nichž jste hovořil ve své řeči, proběhla diskuse. Doufám, že se mi podaří na půdě Parlamentu sehrát aktivní úlohu v úsilí o odstranění překážek elektronického obchodu v Evropě.
<P>
Mnohé z aktuálních překážek elektronického obchodu již byly identifikovány a padly i konkrétní návrhy na jejich odstranění. Mohli bychom říci, že při řešení těchto překážek jsme závislí na politické vůli. Považuji toto sdělení za dobrý začátek, a proto si myslím, že bychom je měli podpořit tím, že budeme vystupovat aktivně.
<SPEAKER ID="190" NAME="Michel Barnier" LANGUAGE="FR">
Pane předsedající, děkuji za vaše vyjádření. Pokusím se reagovat, aniž bych si však činil nárok podrobně odpovědět každému z vás. Jsem si jist, že ještě budeme mít příležitost se setkat. Začnu odpovědí prvnímu z řečníků, panu Schwabovi, který poukázal na prvotní ambice, které bychom měli oživit, a konkrétně zůstat věrni sociálně tržnímu hospodářství. Dodal, a v tom s ním souhlasím, že si vážíme každého z těchto tří slov: sociálně tržní hospodářství. Všechna jsou důležitá a Lisabonská smlouva je přirozeně obsahuje a přidává k nim cíl velmi silné konkurenceschopnosti.
<P>
Vážení poslanci, toto je v podstatě cíl, který je pilířem Aktu o jednotném trhu - vysoce konkurenceschopné sociálně tržní hospodářství -, a k jeho dosažení je podle našeho, i mého, přesvědčení - opakuji - nutné, aby se na něm podílel každý občan, každý podnik, každé společenství.
<P>
To nám ale nespadne do klína; musíme sice vytvořit právní úpravu a rámec, je však na občanech, podnicích a společenstvích, aby se chopili šancí a příležitostí tohoto vnitřního trhu. Takový je cíl. Samozřejmě, chtěl bych panu Schwabovi a mnohým dalším z vás říci, že na konci této rozpravy nepochybně budeme muset rozhodovat o důležitějších nebo konkrétnějších prioritách, než jsou ty, které jsme si zatím mohli stanovit, třebaže jsme z padesáti již vybrali 29 nebo 30 hlavních priorit. Dále bych chtěl dodat, že zpráva Maria Montiho obsahuje mnohem více myšlenek
<P>
Rád bych však také řekl, že souhlasím s tím, co dříve uvedli pan Creutzmann a paní Corazza Bildtová. Do určité míry to odráží analýzu, kterou jsem již učinil ve svém vystoupení - řekli, že bychom se měli zabývat tím, co se v mnoha našich zemích děje kvůli krizi, kvůli nedostatku porozumění, kvůli tomu, že na otázku "Co nám trh přináší?" se nabízí odpověď "Nic moc". Z toho vzniká pocit strachu a neporozumění a, na pozadí toho všeho, pozorujeme nárůst populismu a protekcionismu.
<P>
První obětí protekcionismu by byl skutečně jednotný trh. Proto se musíme prostřednictvím opatření, prostřednictvím dynamického přístupu, prostřednictvím iniciativ těmto populistickým snahám a pokušení postavit.
<P>
Pan Harbour uvedl, že se jedná o nový závazek. Pane předsedající, pamatuji si, jak jsem na svém slyšení dne 13. ledna konkrétně uvedl, že pět let, která nás spolu čekají, využiji k hledání smíru, společně s některými ze svých kolegů - neboť já nejsem jediný komisař, je zde 15 nebo 16 komisařů, kteří zdědili poměrně velký objem právních přepisů - 1 500 textů, které je nutné uplatnit a správně je použít ve vztahu k trhu.
<P>
Tisíc pět set textů! Ovšem, pane Harboure, nezmínil jsem, že mým cílem je pracovat na smíření občanů a podniků s tímto vnitřním trhem, a máte pravdu, když poukazujete na to, jakou příležitostí pro nás může být tato diskuse a návrhy Komise na komplexní a celostní akční plán, abych zopakoval povzbudivá slova pana Grecha.
<P>
Pan Harbour zmínil růst konkurenceschopnosti. V Aktu o jednotném trhu najdete řadu praktických návrhů, na nichž budeme dále pracovat v oblasti právního a daňového prostředí pro podniky, a zejména pro malé podniky, v oblasti revize účetních směrnic, která proběhne v roce 2011, jednotného konsolidovaného základu daně z příjmu právnických osob - na tom pracuje můj kolega pan Šemeta -, nových strategií v oblasti DPH a při propojování obchodních rejstříků.
<P>
To je celá řada praktických návrhů, které zjednoduší regulační, fiskální a finanční podmínky pro malé a střední podniky. Dále je zde digitální agenda, na níž spolupracuji se svou kolegyní Neelie Kroesovou, která pracuje s velkým nasazením. Další oblastí je maloobchod a mnohé další úvahy, kterých se dotkla i paní Handzliková.
<P>
Poněkud podrobněji bych se chtěl zmínit o otázkách spjatých se sociálním rozměrem, které jsou i pro mne velmi důležité. Na samém počátku naší rozpravy to zmínil pan Triantaphyllides a pan Hughes a později paní Gebhardtová a paní Turunenová. Paní Turunenová, vedli jsme o této věci diskuse a přijali stanoviska, která, dovolím si říci, nejsou nutně v hledáčku médií. Podle mého názoru je taková diskuse na půdě kolegia normální, zcela normální. Vlastně nenormální by bylo, kdyby tomu bylo naopak.
<P>
Je nás zde 27 s odlišnými názory, tradicemi a národnostmi a tím, že spolupracujeme, jsme v těchto našich návrzích jednotní. Pracujeme na tom, abychom nalezli gravitační bod evropského obecného zájmu a předložili návrhy, o nichž bude následně vedena rozprava zde v Parlamentu a v Radě ministrů s cílem je doplnit a zlepšit.
<P>
Vedeme proto diskuse, což je přirozené, abychom nalezli rovnováhu mezi hospodářskými svobodami zakotvenými ve smlouvě, svobodou pohybu a legitimními svobodami a právy sociálních partnerů, zejména pokud jde o kolektivní vyjednávání.
<P>
Dle mého názoru je jedině správné, aby zaměstnanci, stejně jako podniky, měli mít jasný a spolehlivý rámec, v němž pracují.
<P>
V tomto duchu tedy budou opatření Komise koordinována. Na základě nové strategie pro provádění Listiny základních práv zajistíme, aby práva zaručená Listinou, včetně práva na kolektivní vyjednávání, byla brána v potaz. Komise do litery zákona provede horizontální sociální doložku stanovenou článkem 9 Smlouvy, přičemž předem uskuteční hloubkovou analýzu sociálního dopadu všech těchto legislativních návrhů na jednotný trh. V každém případě jsem i nadále zastáncem toho, aby v případě potřeby bylo začleněno ustanovení upřesňující, jaká kolektivní práva budou zaručena v kontextu nových právních předpisů.
<P>
Jinými slovy to bude zahrnovat posouzení každého jednotlivého případu z hlediska potřeby takové doložky. Je to téma, které se s vámi chystáme v příštích několika měsících projednávat, abychom tak mohli návrhy Komise případně zdokonalit. Bude se tak dít i v případě kvalitativního rámce, paní Vergnaudová a paní Auconieová, k čemuž se sám pan předseda Barroso zavázal ve vztahu ke službám obecného zájmu.
<P>
Dále bych rád řekl pan Grechovi, že návrhy o spotřebitelích nebyly ještě dokončeny; pracujeme na tom s panem Dallim. Máte pravdu, pane Grechu, když varujete před křehkostí vnitřního trhu: nic není vytesáno do kamene. Z toho důvodu potřebujeme, aby jej občané přijali za svůj a podpořili jej, díky čemuž budeme moci trvale upevnit vnitřní trh, neboť je to naše příležitost; měla by to být oblast pro příležitosti spíše než prostor pro nátlak.
<P>
Paní Gebhardtová a pane Tarabello, dotkli jste se otázky kolektivní náhrady škody. Nezříkáme se tohoto tématu. Je třeba je ještě více zkoumat, jak to ukázalo mnoho diskusí zde v Parlamentu a také v Komisi. Moji tři kolegové pan Dalli, paní Redingová a pan Almunia na tom pracují a připraví závěry z konzultací, které jsme právě zahájili ohledně zavedení kolektivní náhrady škody, až pro to uzraje čas, ale co možná nejdříve.
<P>
Chci říci také paní Comiové, že souhlasím s jejími slovy o vytvoření vazby mezi Aktem o jednotném trhu a sdělením pana Tajaniho o průmyslové politice. Spolupracujeme na tom, především v oblasti standardizace.
<P>
Pan Salvini zmínil regiony a konkrétně jeho vlastní region. Rád bych však vyjádřil své pevné přesvědčení, že byste měli přenést rozpravu, kterou jsme zahájili zde, jako obvykle do regionů. Chystám se rozeslat tento dokument ve 23 jazycích Unie všem poslancům ve vnitrostátních parlamentech, do každé z vašich zemí. Chystáme se ho rozeslat regionům, odborům a profesním a podnikatelským organizacím, aby se tím tato diskuse co nejvíce decentralizovala. Když jsem naslouchal panu Salvinimu, i já jsem se v mysli vracel k hlavním závazkům, které tenkrát učinil předseda Delors ve chvíli, kdy jednotný trh vznikal. Byl to závazek k soudržné politice, jíž jsem i já dlouholetým zastáncem, abychom předešli veškerým regionálním rozdílům na tomto vnitřním trhu. Tyto věci tedy jdou ruku v ruce.
<P>
Paní Thun Und Hohenstein zmínila diskusi; je s ní svázána, a zejména s myšlenkou fóra, za kterou paní poslankyni vděčíme. Budeme toto fórum o vnitřním trhu organizovat každým rokem a aktualizovat dvacet nejlepších oblastí, chtěl jsem říci dvacet oblastí, ve kterých bylo dosaženo skutečného zlepšení. Doufám, že v následujících pěti letech to nebudou stále tytéž oblasti, ale že se budou obměňovat a že budeme schopni některé vyloučit a posunout se dál, v každém případě však toto fórum budeme nadále pořádat.
<P>
Chtěl bych také reagovat na to, co řekl pan Abad o vnější dimenzi. Bezpochyby musíme být silní uvnitř a silní ve vnějších vztazích, abychom si dokázali podrobovat jiné trhy a naplňovat další potřeby ve světě s touhou po otevřenosti a reciprocitě, avšak aniž bychom propadli naivitě. Včera i můj kolega pan De Gucht vyjádřil silnou podporu, se kterou souhlasím, tomuto požadavku na reciprocitu, který bychom měli uplatňovat v našich vztazích s hlavními partnerskými regiony Evropské unie a hlavními partnerskými zeměmi.
<P>
A nakonec krátká reakce na pana Kožušníka, který hovořil o tom, že bychom měli být odvážní. Ano, pane Kožušníku, povedu tuto diskusi ze všech svých sil, ale nemohu ji vést sám všude, v každé zemi. Povedu ji zítra ve vaší zemi, neboť budeme spolu v Praze, a povedu ji jak budu schopen nejlépe ve všech jednotlivých zemích. Nemůžeme úspěchu dosáhnout sami; je tady nutné spolupracovat. Třináct komisařů, kteří se zaváží v únoru k předložení příslušných návrhů, se do procesu rovněž zapojí, a spolu s nimi všichni ostatní. A zapojit do diskuse musíme Parlament, regiony, hospodářské a sociální partnery, ale i poslance vnitrostátních parlamentů.
<P>
Tento dokument není žádné všechno nebo nic, dámy a pánové. Lze ho ještě zdokonalovat. Myslíme si, že ho můžeme vylepšit, stanovit v něm priority, ale především ho ve spolupráci s vámi provádět, neboť nutně potřebujeme spolu s občany a podniky obnovit růst a konkurenceschopnost.
<SPEAKER ID="191" NAME="Předsedající">
Rozprava je skončena.
<SPEAKER ID="192" NAME="António Fernando Correia De Campos" LANGUAGE="PT">
1. Bylo to nesmírné úsilí propojit 1 500 samostatných právních předpisů. 2. Sdělení podává přehled o padesáti nástrojích pro budování jednotného trhu, které byly až doposud používány nesoustředěně a roztříštěně. Toto je poprvé, kdy jsme si vědomi všech prostředků, které máme k dispozici. 3. Získané zkušenosti ovlivní činnost do budoucna. Některá opatření byla velmi úspěšná, zatímco ostatní jsou stále jen v půli cesty nebo dokonce na úplném počátku. U dalších lze pozorovat selhání, porovnáme-li je s jejich cíli. Více než kdy jindy nyní můžeme využít to, co se ve vědě nazývá "přirozený experiment". 4. Nemůžeme si stěžovat na nedostatek technologických zdrojů; elektronický obchod, elektronické zadávání veřejných zakázek a vše, co souvisí s digitální agendou pro Evropu a digitálním jednotným trhem, to jsou nástroje, které se používají stále víc. Technologie existují, a tak existuje i jejich potřeba. Chybí pouze iniciativa. 5. Tento případ je jedinečný: strategie Evropa 2020, s ukazateli a cíli. Je třeba ji dobře využít. Krize se stává vážnější a posilování vnitřního trhu může v řešení krize napomoci. 6. Toto je velmi ambiciózní projekt. Je Komise připravena maximálně využít tento hybný moment? Je připravena uznat, že by tento projekt měl pokračovat ve svém současném stavu, bez různých přídavků?
<SPEAKER ID="193" NAME="João Ferreira" AFFILIATION="GUE/NGL">
písemně. - (PT) Podmínky, ve kterých komisař Barnier zahájil tuto rozpravu, jsou poučné a v mnoha různých ohledech obohacující. Koneckonců je tento trh ve skutečnosti hlavním důvodem a rozhodujícím cílem pro proces evropské integrace, jak nám pan komisař tento argument připomněl. Vize, jež je v tomto případě podána velmi otevřeným a jasným způsobem, zjevně odhaluje kapitalistickou povahu tohoto procesu integrace, kterou Lisabonská smlouva institucionalizovala a posílila. V době, kdy Evropané nejvíc trpí dopady kapitalistické krize, kterou EU a její politici pomohli rozpoutat, přichází Komise a jako řešení krize nám navrhuje pokračování stejnou cestou, která nás dovedla do této nesnadné situace. Posilování vnitřního trhu, zajištění větších zisků pro velké ekonomické a finanční skupiny evropských velmocí, to je hlavní příčina rostoucích nerovností v rámci EU, mezi státy a v rámci jednotlivých států. Vede to k dlouhodobému oslabování těch nejzranitelnějších ekonomik, k privatizaci klíčových odvětví hospodářství, ke komodifikaci stále většího počtu oblastí společenského života a k oslabování veřejných služeb. Hlavním heslem EU je "všechno jako obvykle". "Soudržnost" je stále víc pouhým sloganem bez jakéhokoli praktického smyslu.
<SPEAKER ID="992" NAME="Lidia Joanna Geringer de Oedenberg" LANGUAGE="PL">
Sdělení Evropské komise "Na cestě k Aktu o jednotném trhu", vytvořené na základě zprávy pana Montiho, je mimořádně důležitým dokumentem, jímž se stanovují opatření, která by EU měla v následujících zhruba deseti letech v oblasti vnitřního trhu přijmout. Z iniciativ, které Komise navrhla, bych ráda upozornila především na ty, které souvisí s vytvořením digitálního vnitřního trhu, neboť podle mého názoru právě v tom spočívá budoucnost evropského hospodářství. Aniž bych chtěla nějak snižovat dobré úmysly Komise, mám pocit, že se více soustředí na "ochranu" tvořivosti než na odstranění překážek rozvoje komerčních služeb poskytovaných prostřednictvím internetu. Důkazem toho je řada plánovaných projektů v právní oblasti. Sdělení obsahuje celých padesát iniciativ, které se týkají vnitřního trhu v jeho nejširším smyslu, přesto jsem zde nenašla žádnou zmínku o tématu, na němž jsem po několik let pracovala a které souvisí s vytvořením jednotných podmínek pro přístup k mediálním službám na společném trhu. Hovořím o celoevropské podpoře titulků v televizních programech, díky nimž se výrazně usnadňuje přístup k médiím pro neslyšící a navíc se tak lidé snáze učí cizím jazykům. Doufám, že Evropská komise na toto téma v blízké budoucnosti upře svou pozornost.
<SPEAKER ID="991" NAME="Othmar Karas" LANGUAGE="DE">
Akt o jednotném trhu je skutečně revoluční. Jde o nejvěcnější pracovní program Komise. Po zavedení eura a rozšíření EU je to náš třetí velký projekt. Pro realizaci těchto padesáti návrhů potřebujeme větší dynamiku, rozhodnost, odvahu a evropské cítění. Jednotný trh se pro 500 milionů lidí se musí stát trhem domácím, neboť představuje náš potenciál pro růst, zaměstnanost a konkurenceschopnost. Mnohé poklady se před námi stále ukrývají. Důsledkem jednotného trhu bude i to, že tzv. čistí přispěvatelé, jako je Rakousko a Německo, se promění ve velké čisté příjemce. Využít tohoto potenciálu znamená osvobodit jednotný trh z jeho pout, překonat protekcionismus a nacionalismus a odhodlat se vnímat EU jako kontinent. Úspěch závisí především na nás, politicích. Tak se pusťme do práce!
<SPEAKER ID="194" NAME="Alajos Mészáros" LANGUAGE="HU">
Se záměrem Evropské komise dosáhnout konkurenceschopné sociálně tržní ekonomiky můžeme všichni souhlasit. Zprávy Komise obsahují konkrétní návrhy na posílení jednotného trhu. Věříme, že budou realizovány. Podle komisaře Barniera musíme využít ty příležitosti jednotného trhu, které jsme dosud nevytěžili. Lze vskutku uvést mnohé úspěchy, které náš život v EU zjednodušily. Avšak změny na světové scéně si žádají další opatření. Jednotný trh může být ještě jednotnější. Oceňuji zmínku o tom, že trhy musí zároveň sloužit jak hospodářství, tak občanům EU. Právy občanů a hospodářskými otázkami se zabývají samostatné dokumenty. Snad je to z toho důvodu, že je nutné vyvážit tyto dva póly trhu. O úloze EU jakožto iniciátora a koordinátora posilování jednotného trhu není pochyb. Avšak bez odhodlání členských států k jejich provedení budeme na kvalitní sociální systém, vysoké standardy vzdělávání a konkurenceschopná pracovní místa čekat dlouho. Přestože někteří význam otevřených konzultací zpochybňují, já se domnívám, že všechny zúčastněné subjekty by měly mít příležitost vyjádřit svůj názor. Stejně tak pozitivně vnímám iniciativu diskutovat o záležitostech souvisejících s jednotným trhem na půdě každoročního fóra. Účastníky této diskuse jsou logicky orgány, členské státy, podniky a občané, jinak řečeno všichni, kdo se podílí na jednotném trhu. Fórum současně pomůže ke zvýšení povědomí o jednotném trhu, který je součástí našich každodenních životů.
<SPEAKER ID="990" NAME="Alfredo Pallone" LANGUAGE="IT">
Plně podporuji obsah a časový plán Aktu o drobném podnikání. Jednotný trh je jednou z nejintegrovanějších forem společného trhu, neboť je zaměřen na odstranění překážek - fyzických (hranic), technických (norem) a fiskálních - mezi členskými státy. V tom je klíč k integraci a udržitelnému růstu Evropy. Současná hospodářská krize opět poukázala na to, že úspěch evropského projektu vychází z jednotného trhu. Vyzýváme rovněž k oživení politické vůle odolávat pokušením hospodářského nacionalismu a využívat potenciál všech. Krize zvýšila riziko zneužívání státní podpory, která má pomáhat těm nejdůležitějším firmám na vnitrostátní úrovni. K řešení problému oživení celého evropského hospodářství je naopak nezbytně nutné (a toto je řešení pro jednotný trh) odstranění přetrvávajících překážek volného pohybu zboží, osob a služeb a rovné zacházení s hospodářskými subjekty i občany v celé EU.
<SPEAKER ID="195" NAME="Olga Sehnalová" LANGUAGE="CS">
Akt pro jednotný trh je iniciativa, kterou rozhodně vítám a podporuji. Chtěla bych se zmínit nicméně o problému, který v této souvislosti rovněž vnímám, nikoliv okrajově. Jde o dlouhodobou komunikační strategii nejen k tomuto dokumentu, ale k jednotnému trhu vůbec. V návrhu č. 48 Komise uvádí, že posílí konzultace a dialog s občanskou společností, přičemž zvláštní pozornost pak bude věnována tomu, aby byly zohledněny názory spotřebitelů. Jestli Komise ovšem opravdu stojí o názory běžných spotřebitelů, musí pro medializaci tohoto návrhu udělat podstatně více než dosud. Například v České republice či na Slovensku se uvedení tohoto stěžejního dokumentu, bohužel, v médiích zcela ztratilo. Zdá se, že zde není tématem hodným pozornosti. Informační kampaň o přínosech jednotného vnitřního trhu by proto neměla probíhat jen na úrovni evropských institucí, ale měla by být co nejvíce decentralizována i na celostátní a regionální úroveň. Zaměřit by se měla především na přínosy, které jednotný trh nabízí, a na řešení každodenních problémů spotřebitelů na vnitřním trhu, jako jsou například bankovní poplatky, srovnávání cen výrobků atd. Proto vyzývám Komisi, aby zlepšila svou komunikační strategii směrem ke koncovým spotřebitelům tak, aby výsledkem bylo lepší informování občanů o přínosech jednotného trhu.
