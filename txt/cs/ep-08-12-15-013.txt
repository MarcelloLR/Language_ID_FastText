<CHAPTER ID="013">
Jednominutové projevy k důležitým politickým otázkám
<SPEAKER ID="017" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="018" NAME="Maria Petre" AFFILIATION="PPE-DE">
(RO) Děkuji vám, pane předsedo, dámy a pánové. Jménem všech rumunských žen bych vám dnes chtěla poděkovat za výjimečnou čest, které se nám již dostalo podvakráte, a sice za udělení ceny Mezinárodního sdružení na podporu evropských žen. Chtěla bych obzvláště poděkovat místopředsedkyni Evropského parlamentu paní Kratsa-Tsagaropolouové.
<P>
První rumunskou nositelkou této ceny byla v roce 2004 Maia Morgensternová, jedna z našich velkých hereček. Druhou rumunskou laureátkou je bývalá nezávislá ministryně spravedlnosti Rumunska Monica Macoveiová, která cenu obdržela tento rok. Monica Macoveiová si toto ocenění plně zaslouží, a to za výjimečně úsilí, které vynaložila, aby se Rumunsko nezvratně vydalo evropskou cestou a aby nemuselo čelit překážkám, jako jsou ochranné doložky.
<P>
Druhý postřeh se týká Moldavské republiky. Došlo k tomu, že jedné nezávislé televizní stanici zde bylo odmítnuto prodloužení licence. Jedná se o stanici PRO TV. Tento krok je jedním ze série mnoha jiných kroků, jejichž cílem je omezení svobody projevu v této zemi.
<P>
Z tohoto důvodu vyzývám jak Evropskou komisi, tak Parlament, aby tentokrát zaujaly neochvějný postoj, a nás vyzývám, abychom orgánům v Kišiněvě zaslali naléhavou a konkrétní žádost, aby přestaly s tímto zneužíváním. Děkuji.
<SPEAKER ID="019" NAME="Gyula Hegyi" AFFILIATION="PSE">
(HU) V tuto chvíli nemůžeme říct nic konkrétního o budoucím klimatickém balíčku, neboť rozhodnutí bude přijato za několik dní či týdnů. Chtěl bych však zdůraznit jedno: z tzv. klimatické daně bylo vyňato dálkové vytápění. To považuji za velmi důležité. Iniciativa k tomuto řešení vzešla od maďarských poslanců a poslankyň Evropského parlamentu, mezi něž patřím také já. Domníváme se, že obyvatelé bytů s dálkovým vytápěním jsou především lidé s nižšími příjmy, kteří by si nemohli další poplatky dovolit. Kromě toho bychom si měli uvědomit, že dálkové vytápění je šetrné k životnímu prostředí, a jelikož individuální vytápění je ze všech klimatických daní vyňato ve všech případech, myslím, že získané finanční prostředky by měly být směřovány na modernizaci systémů dálkového vytápění. Pokud bychom za pomoci financování ze strany EU modernizovali dálkové vytápění v zemích střední a východní Evropy, pak by podobné výjimky po roce 2020 již samozřejmě neměly opodstatnění.
<SPEAKER ID="020" NAME="Jules Maaten" AFFILIATION="ALDE">
(NL) Pane předsedo, před několika týdny byla ukončena pochybná soudní řízení, která zahájila barmská junta s cílem dostat za mříže velký počet příslušníků opozice - nejméně sto -, mezi něž patří komik Zarganar a mnich Ašin Gambira. Byly vyneseny drakonické tresty a neexistuje žádná známka, že by se v Barmě zlepšil stav lidských práv. V roce 2010 budou v této zemi uspořádány volby a opozice má ohledně těchto voleb celkem oprávněně určité pochybnosti, a to v neposlední řadě v důsledku toho, jak proběhlo referendum o nové ústavě v květnu 2008.
<P>
Sankce a izolace barmského režimu však bohužel v posledních letech nijak nenapomohly jakékoli změně. Myslím, že nadešel čas na změnu kurzu. Barmský režim nemá ponětí o tom, co mají ostatní země na mysli nebo co očekávají, a nové generace vůdců a vojáků nezískají žádný nový náhled, neboť nejsou v kontaktu s ostatními zeměmi.
<P>
Jsem toho názoru, že by měl Evropský parlament zvážit, zda by neměl do Barmy vyslat delegaci za účelem formálního či neformálního navázání kontaktů s tamní opozicí, a že by měl iniciovat nový a intenzivnější tlak na juntu, tedy něco, co se bohužel pouze silou sankcí zajistit nepodaří.
<SPEAKER ID="021" NAME="László Tőkés" AFFILIATION="Verts/ALE">
(HU) Přesně v tento den v prosinci 1989 vypuklo v Temešváru (Timişoara) hnutí, kterému se podařilo během neuvěřitelně krátké doby jednoho týdne svrhnout hanebnou nacionalistickou, komunistickou a ateistickou Ceauşescovu diktaturu. Ráno dne 15. prosince vystoupili maďarští členové reformované církve s překvapivou odvahou na obranu svého kostela a duchovního, přičemž zahnali agenty tajné služby Securitate a milice a vytvořili kolem kostela lidský řetěz. Během několika hodin se k tomuto odporu připojily stovky Rumunů, Maďarů, Němců, Srbů, katolíků, baptistů, luteránů, ortodoxních křesťanů a židů. Večer již toto mírumilovné hnutí přerostlo v demonstraci proti komunismu a režimu. V roce 1989 se transylvánské město Temešvár (Timişoara) stalo prvním svobodným městem v Rumunsku. Víra přetavená v akci zde díky Bohu vedla ke svobodě. Bůh žehnej památce hrdinů, mučedníků a obětí! Musíme střežit výsledky této změny režimu! Cesta z Rumunska do Evropy vede přes Temešvár (Timişoaru).
<SPEAKER ID="022" NAME="Giovanni Robusti" AFFILIATION="UEN">
(IT) Pane předsedo, dámy a pánové, dozvěděl jsem se, že pouze v Itálii se každý den zničí 4 miliony kilogramů jídla, které lze ještě bez nebezpečí konzumovat a které představuje hodnotu nejméně 4 milionů EUR - tedy zhruba polovinu toho, co Itálie vynaloží na mezinárodní pomoc -, a že situace v mnoha jiných zemích Unie je velmi podobná.
<P>
Hovořím o jídle, u nějž ještě neprošla lhůta trvanlivosti, avšak které se ničí nebo stahuje z trhu na základě předpisů pro uvádění na trh, nepřiměřeně přísných evropských právních předpisů a proto, aby újmu neutrpělo image společností. Toto téma již na posledním zasedání Rady ve složení pro zemědělství vznesl ministr italské vlády Luca Zaia - lepší definování právních předpisů Společenství a odpovídající podpora projektů, jako je potravinová banka či trh posledního okamžiku, by mohla nejen pomoci té části obyvatelstva, která trpí hospodářskou krizí a která již představuje v procentuálním vyjádření dvojciferné číslo, nýbrž také omezit to, co je v každém případě odpudivým plýtváním.
<P>
Vyzývám proto příslušné parlamentní výbory, aby se bezodkladně začaly touto otázkou zabývat, abychom tak mohli začít hledat řešení.
<SPEAKER ID="023" NAME="Věra Flasarová" AFFILIATION="GUE/NGL">
- (CS) Pane komisaři, pane předsedo, dámy a pánové, chtěla bych se zmínit o návštěvě delegace Evropského parlamentu na Pražském hradě 5. prosince. Vzájemné nedorozumění, ke kterému tam došlo, bych ráda připsala na úkor nervozity a netrpělivosti, která zřejmě panovala na obou stranách jednacího stolu, ne na konto zlé vůle, jaká v současné Evropě už nemá opodstatnění. Dovolte ale, abych přesto vyslovila jednu obavu. Česká veřejnost byla o jednání na Hradě informována zprostředkovaně médii i různými politickými aktéry, kteří si účelově připojovali své komentáře. Jedni útočili na prezidenta republiky, protože se jim to hodí, jiní pro změnu na Evropskou unii, neboť body se u veřejnosti získávají jakkoliv. Chtěla bych proto apelovat na formu a také na větší citlivost vůči sobě. Střední a východní Evropa má stále hodně nezhojených ran, které se dají zneužít. To by se mohlo nepříjemně projevit už za půl roku při volbách do Evropského parlamentu.
<SPEAKER ID="024" NAME="Předseda">
Nechci, aby situace eskalovala, a proto se zdržím komentáře; sděluji pouze, že se touto věci začala zabývat Konference předsedů.
<SPEAKER ID="025" NAME="Gerard Batten" AFFILIATION="IND/DEM">
Pane předsedo, jelikož svět čelí hospodářské recesi bezprecedentního rozměru, padá kurz libry šterlinku oproti dolaru a euru. Schopnost libry přizpůsobovat svůj kurz vůči ostatním měnám je ale výhoda, kterou členové eurozóny nemají.
<P>
V Řecku vypukly občanské nepokoje a výtržnosti. Řecký spisovatel Mimis Androulakis řekl: "Mezi mladými lidmi dnes panuje hluboká nespokojenost se strukturou Evropy. Nemůžeme snížit kurz eura, abychom si vytvořili výhodu při vývozu."
<P>
Členství v EU a euro vedou v Řecku ke zvýšeným životním nákladům a mladá generace se obává, že její budoucností je chudoba. Evropská unie je ideologický projekt vnucený evropským národům, které by raději žily v demokratických národních státech. Cenou za politickou ideologii je vždy lidská bída.
<SPEAKER ID="026" NAME="Sergej Kozlík" AFFILIATION="NI">
- (SK) Téměř ve všech evropských zemích se ze zákona tvrdě postupuje proti popírání holocaustu a propagaci fašismu.
<P>
Aby bylo možné v Maďarsku důsledně potírat neonacistické projevy a jiné formy extremismu, je nutné novelizovat nejen zákony, nýbrž dokonce i ústavu. Už poměrně dlouho však v Maďarsku chybí politická vůle k takovému kroku. Zpřísnění zákonů, které mají zajistit efektivnější boj s nacionalismem a radikalismem, odmítá strana FIDES, která je členem frakce evropských lidovců. Strana FIDES tak nepřímo podporuje extremismus v Maďarsku.
<P>
Teprve měsíc uplynul od doby, kdy maďarští extremisté ve fašistických uniformách napochodovali přes hranice do pokojného slovenského městečka a vzbudili tam hrůzu. Jménem evropských občanů dobré vůle proto vyzývám maďarské politiky, aby urychleně přijali účinná pravidla k potírání projevů fašismu a extremismu v Maďarsku.
<SPEAKER ID="027" NAME="Carlos José Iturgaiz Angulo" AFFILIATION="PPE-DE">
(ES) Pane předsedo, přesně před rokem odhlasoval venezuelský lid v referendu, že Hugo Chávez nesmí překročit funkční období v úřadu prezidenta republiky, které je stanoveno venezuelskou ústavou.
<P>
Hugo Chávez ovšem ignoruje demokratické rozhodnutí suverénního lidu a oznámil, že změní zákony tak, aby mohl zůstat u moci.
<P>
Hugo Chávez tak opět prokázal, že není demokratickým prezidentem, nýbrž samovládcem a vojenským diktátorem, jehož cílem je proměnit celou Venezuelu ve svůj soukromý ranč, a proto nadále vyhrožuje svým oponentům a disidentům, uráží je a útočí na ně. Také zamýšlí pokračovat v omezování svobody projevu tím, že zruší některá média, jak učinil se společností Radio Caracas Televisión.
<P>
Evropský parlament musí rozhodně odsoudit a odmítnout triky a úskoky, které chce Hugo Chávez provést, aby se nemusel vzdát prezidentského úřadu. Naléhavě vyzýváme venezuelskou společnost, aby podporovala hodnoty demokracie a svobody, které jsou v naprostém protikladu k tomu, co činí a říká Hugo Chávez.
<SPEAKER ID="028" NAME="Csaba Sándor Tabajdi" AFFILIATION="PSE">
(FR) Pane předsedo, na konci května hlasovalo francouzské Národní shromáždění ve prospěch změny francouzské ústavy, pokud jde o lepší postavení regionálních jazyků. Dá se říci, že tyto jazyky představují národní dědictví Francie.
<P>
Bylo lze doufat, že toto rozhodnutí bude počátkem zásadního odklonu od uplatňování francouzského jakobínského centralismu na regionální jazyky a na tradiční národnostní menšiny. Francouzská akademie věd však tento návrh odmítla a vyvinula tlak na senát, který nakonec hlasoval proti této pozitivní změně francouzské ústavy, jež by byla důležitá nejen pro Francii, nýbrž pro Evropskou unii jako celek.
<P>
Nedomnívám se, že by vzdělávání v alsaštině, bretonštině či katalánštině nebo používání těchto jazyků ve veřejné správě jakýmkoli způsobem podkopalo územní celistvost či národní jednotu francouzského národa; myslím, že by tomu bylo právě naopak.
<P>
Pane předsedo, ať žije frankofonní svět, ať žijí regionální jazyky, ať žije jazyková rozmanitost!
<P>
(Potlesk)
<SPEAKER ID="029" NAME="Marco Cappato" AFFILIATION="ALDE">
(IT) Pane předsedo, dámy a pánové, tisková mluvčí sekretariátu Evropského paramentu Marjory Van den Broekeová před několika dny řekla médiím, že Evropský parlament zakoupil osm bezpečnostních detektorů, což je bod, o kterém jsme v plénu po týdny diskutovali a dokonce jsme k němu přijali usnesení.
<P>
Zakoupili jsme ty přístroje a během této rozpravy nás o této skutečnosti nikdo - ani sekretariát, ani předseda - neinformoval, a přitom jsme diskutovali o tom, zda by totéž vybavení mělo být povoleno na letištích. Domnívám se, že to byla neuvěřitelná chyba ze strany předsednictva a sekretariátu. Co více - dne 4. listopadu jsem v této věci předložil písemnou žádost o informaci a dosud čekám na odpověď. Musel jsem se odpovědi dopátrat sám, a to dne 10. prosince na webu EU Observer.
<P>
Táži se, jak je možné, že jsme nakoupili toto vybavení a že během rozpravy, kde jsme vyjádřili nesouhlas s používáním těchto přístrojů, nám ani nebylo řečeno, že je Parlament již zakoupil? V očích veřejnosti jsem teď za hlupáky.
<SPEAKER ID="030" NAME="Předseda">
O této věci nic nevím, ale podíváme se na ni.
<SPEAKER ID="031" NAME="Monica Frassoni" AFFILIATION="Verts/ALE">
(IT) Pane předsedo, dámy a pánové, jak víte, minulý týden proběhlo zasedání Evropské rady a poslancům Evropského parlamentu byl stejně jako během několika posledních měsíců znemožněn vstup. Nebyli vpuštěni dokonce ani do tiskového střediska. Domnívám se, že tato situace je naprosto směšná - požádali jsme je, aby v tomto směru zasáhli, ale nedosáhli jsme vůbec žádného výsledku.
<P>
Myslím, že to je opravdový problém, a nikoli pouze otázka malichernosti poslanců, kteří se tam chtějí procházet a být vidět; domnívám se, že jsme v oblastech a tématech, která se tam projednávají, spoluzákonodárci. Je velmi důležité, aby bylo zasedání Rady otevřeno veřejnému mínění, a to samozřejmě prostřednictvím novinářů, avšak také prostřednictvím hlasu poslanců Evropského parlamentu. Takto to dál nejde.
<P>
Mnohokrát jsme je již požádali, aby tento stav změnili, doufáme, že jste tak učinil také, ale možná by se to mohlo udělat o něco lépe. Doufáme, že se nám podaří dosáhnout pozitivního výsledku, neboť současný stav věcí je skutečně šokující.
<SPEAKER ID="032" NAME="Předseda">
Paní Frassoniová, jelikož jste se obrátila na mě osobně a - alespoň v tlumočené verzi - mě nařkla, chci vás ujistit, že se snažíme a že děláme, co je v našich silách. Já však nejsem ten, kdo může zajistit úspěch; rozhodnout musí Rada. Buďte však ujištěna, že mí spolupracovníci a já děláme, co je v našich silách.
<SPEAKER ID="033" NAME="Mieczysław Edmund Janowski" AFFILIATION="UEN">
- (PL) Pane předsedo, dne 10. prosince slavíme 60. výročí vyhlášení Všeobecné deklarace lidských práv OSN. Článek 2 této deklarace stanoví: "Každý má všechna práva a všechny svobody, stanovené touto deklarací, bez jakéhokoli rozlišování, zejména podle rasy, barvy, pohlaví, jazyka, náboženství, politického nebo jiného smýšlení..." Tento dokument podepsala Indie, tedy země, která vděčí za mnohé Mahátmovi Gándhímu, jenž byl vytrvalým obhájcem práv jednotlivce. Z Indie k nám však bohužel stále docházejí nanejvýše znepokojivé zprávy o pronásledování křesťanů. Tyto zprávy hovoří o krutých vraždách, útocích, znásilněních a vypalování domovů a chrámů. Situace je obzvláště vážná ve státě Urísa.
<P>
Pane předsedo, nebyli jsme lhostejní ke zločinům, které spáchali teroristé v Bombaji, a nesmíme zůstat lhostejní ani k pogromům na křesťany. Musíme se snažit o to, aby skončily tyto projevy nenávisti, které jsou jasným porušením základních lidských práv, zejména práva na svobodu vyznání a práva na život.
<SPEAKER ID="034" NAME="Søren Bo Søndergaard" AFFILIATION="GUE/NGL">
(DA) Pane předsedo, za několik málo dní budeme slavit letošní předání Sacharovovy ceny. Bylo by tedy vhodné podívat se, jak se daří předchozím laureátům této ceny, například kurdsko-turecké političce Leyle Zanaové, která cenu obdržela v roce 1996. V roce 2004 byla po desetiletém věznění propuštěna, avšak minulý pátek, tedy 5. prosince, byla opět odsouzena k desetiletému trestu. Důvodem je, že nadále pracuje na zajišťování základních práv Kurdů v Turecku, jako je právo na užívání vlastního jazyka. To bohužel ukazuje, že stav lidských práv v Turecku se nezlepšuje, nýbrž že se naopak zhoršuje. Chci proto naléhavě vyzvat všechny poslance a poslankyně Evropského parlamentu, aby vyjádřili solidaritu s laureátkou jednoho z minulých ročníků Sacharovovy ceny Leylou Zanaovou, a chtěl bych vyzvat předsedu, aby předložil návrh na to, jakým způsobem může Evropský parlament protestovat u tureckých orgánů.
<SPEAKER ID="035" NAME="Předseda">
Pane Søndergaarde, chtěl bych zdůraznit, že jsem již při jiné příležitosti navštívil Leylu Zanaovou ve vězení. V této oblasti budeme nadále pokračovat v činnosti.
<SPEAKER ID="036" NAME="Georgios Georgiou" AFFILIATION="IND/DEM">
(EL) Pane předsedo, cítím se povinen požádat vás, jakož i všechny poslance a poslankyně Evropského parlamentu, o pozornost a o pomoc při řešení problematiky Alzheimerovy nemoci. Je to nemoc, která postihuje staré lidi, a v současné době kvůli ní šest milionů našich evropských spoluobčanů žije svůj život v utrpení. Utrpení však nezpůsobuje pouze pacientům, nýbrž také šesti milionům rodin, což znamená, že dohromady s touto nemocí bojuje 25 milionů lidí, aniž by měli pocit, že se jim dostává nějaké pomoci od Evropské unie, která by mohla usnadnit jejich úděl tím, že by proti této pohromě, která je, jak se zdá, na vzestupu, začala podnikat některé kroky.
<P>
Vyzývám tudíž Komisi a vlády členských států, aby Alzheimerovu nemoc začaly pojímat jako prioritu evropských zdravotních programů, abychom tak mohli 25 milionů spoluobčanů osvobodit od této tragédie.
<SPEAKER ID="037" NAME="Irena Belohorská" AFFILIATION="NI">
- (SK) V době, kdy Slovensko podalo přihlášku do Evropské unie, bylo již členskou zemí Rady Evropy a mělo již tedy za sebou podpis a schválení Listiny základních lidských práv a svobod.
<P>
Standard, který vyžadovala Rada Evropy, byl pro všechny stejný a závazný. V případě nejasností a nedodržování byla možnost žádat o prověření tzv. monitorovací výbor. Evropský parlament se touto problematikou zabývá pouze selektivně, když ji nadnesou někteří poslanci. Ke škodě věci se však nesleduje situace současně ve více státech. Navíc se mi zdá, že jedna menšina v Evropské unii, respektive v Evropě, má právo na větší a privilegovaná práva.
<P>
Ve Vojvodině žije velká slovenská menšina, která si déle než dvě stě let uchovává tradice, z nichž mnohé jsme již na Slovensku zapomněli. Vážený pane předsedo, dozvěděla jsem se, že maďarská menšina ve Vojvodině, která je menší než menšina slovenská, má dostat speciální status, který jí umožní využívat práv členského státu.
<P>
Žádám tedy, aby Evropská unie zajistila rovnost v povinnostech, ale také v právech, a aby se tedy i příslušníci slovenské menšiny, kteří žijí ve Vojvodině, těšili stejným právům jako jejich spoluobčané maďarské národnosti.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Pane předsedo, kulka z policejní zbraně, která zabila patnáctiletého chlapce, způsobila události, jejichž svědky jsme byli v uplynulých dnech v Athénách. Smrt tohoto chlapce je bezpochyby tragédií, která nás všechny rmoutí. Tento incident však sám o sobě nemůže vysvětlit extrémní události, k nimž posléze došlo. Obávám se, že stojíme tváří v tvář jevu, který se může dostat mimo vší kontrolu, a to nikoli pouze v Řecku, neboť mladá generace před sebou vidí chmurné vyhlídky a nepřekonatelné překážky. K podobným událostem došlo také v jiných evropských hlavních městech. Vážnost těchto událostí nikdo nepodceňuje. V případě Řecka to však bylo velmi přehnané, a to v první řadě z úst těch, kteří kdysi publikovali články a negativní komentáře, v nichž předpovídali, že pořádání olympijských her v Athénách bude fiasko, a když se ukázalo, že hry byly úspěšné, museli se veřejně omluvit. Jsem si jistý, že každý pochopil, co se děje.
<SPEAKER ID="039" NAME="Maria Matsouka" AFFILIATION="PSE">
(EL) Pane předsedo, od soboty 6. prosince, odkdy oplakáváme zbytečnou smrt mladého studenta, se pozornost Evropy soustředí na Řecko. Ona osudná kulka rozpoutala demonstrace mladých lidí po celé zemi, které nemají v historii Řecka obdoby. Mladí lidé byli vyvedeni z míry a pokusili se nám po svém sdělit, že netouží žít ve zkorumpované společnosti, že se odmítají smířit s tím, že znalosti jsou zbožím, a že nejistota, všudypřítomné závodění a chamtivost nemají v jejich představě o budoucnosti místo.
<P>
Nalijme si čistého vína - to, proti čemu dnes mladí lidé vystupují, je dominantní model nelidského rozvoje, který demontuje stát blahobytu, mění právní stát v policejní, způsobuje odcizení a vede k vzájemnému vyhlazování. Nesmíme k tomu být lhostejní, a zejména nesmíme podcenit trýznivé volání naší mládeže. Řešení nespočívá v represi; spočívá ve změně postoje, ve změně politiky. Jsme tím povinni mladé generaci, jsme tím povinni památce Alexandra, chlapce, který zahynul touto zbytečnou smrtí.
<SPEAKER ID="040" NAME="Zbigniew Krzysztof Kuźmiuk" AFFILIATION="UEN">
- (PL) Pane předsedo, tragická smrt polského občana Roberta Dziekońského, k níž došlo vloni na letišti ve Vancouveru, měla v Polsku i v Kanadě hluboký dopad na veřejné mínění. Dotyčné události byly náhodou zaznamenány na videonosič. Nahrávka ukazuje, že smrt Roberta Dziekońského byla výsledkem brutálního zákroku kanadské policie, která proti zcela vyčerpanému člověku, který potřeboval pomoc, zbytečně použila elektrický paralyzér. Byli jsme ohromeni, když jsme se nedávno dozvěděli, že kanadský soud rozhodl, že dotčení policisté nebudou za své kroky nijak stíháni.
<P>
Za sebe, za svého kolegu poslance Wojciechowského a vzhledem k přání mnoha lidí v Polsku a v Kanadě vyzývám předsedu tohoto Parlamentu, aby vyzval kanadské orgány, aby poskytly přesné informace o okolnostech, za nichž došlo k úmrtí polského občana. Tento člověk byl samozřejmě zároveň občanem Evropské unie.
<SPEAKER ID="041" NAME="Roberto Musacchio" AFFILIATION="GUE/NGL">
(IT) Pane předsedo, dámy a pánové, ze Spojených států zaznívají slova o tom, že vážně uvažují o znárodnění velkých automobilových společností, aby tak vyřešily krizi, které toto odvětví čelí. Jak je tomu ve Spojených státech zvykem, v určitých chvílích jsou ideologie včetně doktríny laissez-faire ponechány stranou a přijmou se velmi praktické kroky.
<P>
Evropa nemůže jen tak sedět a dívat se, zatímco automobilový průmysl prochází krizí. Samozřejmě je důležité přijmout nové nařízení o emisích, je užitečné, že Komise říká, že opatření k řešení krize by měla probíhat v oblasti životního prostředí a inovací, a že se v tomto kontextu zmiňuje automobilový průmysl, avšak toto nestačí. Chtěl bych vás požádat, pane předsedo, a rovněž tak Radu a Komisi, abyste zvážili, zda k podniknutí bezodkladných kroků, než se rozšíří výpovědi a propouštění, skutečně potřebujeme opravdu výjimečný plán; u nás v Itálii je již výpovědí a propouštění velmi mnoho a postihují veliké skupiny od Eatonu až po samotný Fiat.
<SPEAKER ID="042" NAME="Hans-Peter Martin" AFFILIATION="NI">
(DE) Pane předsedo, je symptomatické, že plenární zasedání Evropského parlamentu nebylo informováno o nedávném rozhodnutí vídeňského krajského trestního soudu. Soud požádal o vydání - což znamená o zbavení imunity - poslance Evropského parlamentu Hannese Swobody. Případ byl zveřejněn v médiích; mluvíme přitom o trestu až do výše jednoho roku. Pouze zde v Parlamentu nám nikdo nic neřekl.
<P>
V mém případě to však bylo zcela jiné. Sotva byla taková žádost učiněna, již jste ji zde, pane předsedo, přečetl, a to k velké radosti řady poslanců a poslankyň. Avšak již jste Parlament neinformoval, pane předsedo, že nenásledovalo žádné právní řízení jakéhokoli druhu, že soudce věc odložil, že rozhodnutí kompetentních orgánů bylo jednomyslné a že zbavení imunity nebylo v žádném případě na místě.
<P>
Takovým postupům neříkám demokracie, pane Pötteringu.
<SPEAKER ID="043" NAME="Předseda">
Pane Martine, jelikož mě soustavně poučujete, chtěl bych zdůraznit, že pokud bychom měli postupovat dle d'Hondtova systému - tedy zcela spravedlivě -, tak byste zde nemohl promluvit.
<SPEAKER ID="044" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, chceme-li si uvědomit význam Evropské unie, která je již přes padesát let stará, musíme zdůraznit, že skoncovala s válkami a že žijeme v době míru. Vidíme však, že tento mír ohrožují jiní nepřátele, přičemž jedním z nejvýznamnějších je násilí. Z toho důvodu musíme násilí věnovat pozornost a musíme je konfrontovat s kulturou lásky a solidarity.
<P>
Myslím, že opomínáme zdůrazňovat, jakou moc má podpora jednoho člověka druhému, a vést lidi, zejména pak mladé lidi, směrem k vědomostem, inovacím a kultuře. Pokud budeme radit mladým, aby své názory vyjadřovali násilím, pak je nutno se o osud Evropské unie obávat.
<SPEAKER ID="045" NAME="Maria Eleni Koppa" AFFILIATION="PSE">
(EL) Pane předsedo, chtěla bych z tohoto místa říci, jak jsem pobouřena a zarmoucena vraždou patnáctiletého chlapce, k níž došlo v Aténách a kterou má na svědomí policista. Tento incident odstartoval události, které v posledních dnech otřásají Řeckem. Řecko se nachází ve stavu sociální exploze, kterou provázejí v řadě měst nepokoje. Přítomnost lidí v ulicích, přičemž jsou to zejména studenti, žáci, nezaměstnaní a pracovníci s nedostatečnými příjmy, ukazuje krizi ve společnosti, která cítí, že nemá budoucnost. Hněv, rozhořčení a protesty dosáhly výbušných výsledků. Slabá končící vláda strany Nová demokracie dopustila tváří v tvář této situaci, aby se věci vymkly kontrole, což má ten výsledek, že už několik dní v Řecku neexistuje stát.
<P>
Kořeny těchto událostí jsou komplikované a velmi hluboké: propuknutí občanských nepokojů je důsledkem stále se zhoršujících nerovností. Je to výsledkem neoliberální politiky, která vytváří stále více chudoby, marginalizace a vyloučení, z čehož vyplývá, že je ohrožena sociální soudržnost a že kráčíme směrem k extrémním událostem, jako jsou ty, jichž jsme nyní svědky. Při odsuzování násilí musíme bedlivě naslouchat protestním hlasům, které nyní zaznívají v Řecku, a musíme jim dát konkrétní a čestnou odpověď.
<SPEAKER ID="046" NAME="Jelko Kacin" AFFILIATION="ALDE">
(SL) Italský stát opět vykonává hrubý tlak na svou slovinskou menšinu, a to tím, že omezuje zdroje na menšinové vzdělávání a kulturu, které jsou předpokladem pro přetrvání jakékoli menšiny.
<P>
Incident, k němuž došlo toto úterý ve slovinské škole v obci Barkovlje poblíž Terstu, byl však také pokusem o terorizování ředitelky školy, učitelů, dětí a jejich rodičů. Skutečnost, že se ve škole objevili příslušníci sboru Carabinieri, nelze tolerovat. Příslušníci sboru Carabinieri nemají ve škole co dělat. To je jako něco z období, kdy v Itálii vládl fašismus. Přitom stovky zařízení v Terstu mají nápisy v čínských znacích a čínském písmu, a to - jak se zdá - nikomu nevadí. A naproti tomu přesto některým italským politikům a úřadům vadí slovinské symboly na slovinských školách, a tito politici a orgány dokonce nařídili prohlídku a přítomnost sboru Carabinieri.
<P>
Toto neodpovídá evropským ani slovinským standardům chování. To je, pane předsedo, útisk a neomluvitelná potupa.
<SPEAKER ID="047" NAME="László Surján" AFFILIATION="PPE-DE">
(HU) Před rokem jsme všichni zažívali úžasný pocit, neboť rozšiřování Evropské unie právě dosáhlo nového milníku - zrušení schengenských hranic ve velmi rozsáhlé oblasti a zapojení nových členů do schengenského společenství. Uplynul jeden rok. Výhody tohoto kroku dnes využívá mnoho lidí. Objevily se však také nevýhody, které způsobují, že někteří lidé by dali přednost izolaci. Silnice, kudy by mohly projíždět automobily, jsou uměle uzavírány cestou umisťování dopravních značek či květináčů. Pane předsedo, bylo by velmi dobré, kdyby si každý evropský občan uvědomil, že volný pohyb je naším společným pokladem a že nesmí být omezován jakýmikoli zájmy, jak jsme toho svědky například poblíž obce Sátoraljaújhely.
<SPEAKER ID="048" NAME="Silvia-Adriana Ţicău" AFFILIATION="PSE">
(RO) Děkuji vám, pane předsedo. Těší mě, že je v jednacím sále přítomen také komisař Špidla. Evropská unie je založena na čtyřech základních svobodách, mezi něž patří pohyb zboží, služeb, kapitálu a osob.
<P>
Dne 1. ledna 2009 tomu budou dva roky, co k EU přistoupilo Rumunsko a Bulharsko. Přístupové smlouvy, které obě země podepsaly v roce 2005, dávají členským státům možnost zavést na minimální dobu dvou let a na maximální dobu sedmi let bilaterální překážky bránící volnému pohybu rumunských a bulharských pracovníků. Některé členské státy tyto překážky zrušily již před rokem 2009, zatímco jiné oznámily, že je z vnitropolitických důvodů zachovají.
<P>
Domnívám se, že se nyní, v době finanční a hospodářské krize, stalo zrušení těchto překážek neodkladnou nezbytností. Zrušení překážek volného pohybu rumunských a bulharských pracovníků znamená dodržení evropských zásad a hodnot. Také to znamená dodržení zakládajících smluv Evropské unie. Vyzývám tedy ke zrušení stávajících překážek volného pohybu rumunských a bulharských pracovníků. Děkuji.
<SPEAKER ID="049" NAME="Jaromír Kohlíček" AFFILIATION="GUE/NGL">
- (CS) Vážení kolegové, milé kolegyně, reprezentace Evropského parlamentu v posledních letech navštěvuje budoucí předsednické země. To je dobře a já to schvaluji. Co se mi nelíbí, to je nedostatek taktu při vystupování této delegace v Praze na Hradě. Všichni víme, že hlavní metodou zviditelňování se pana Cohn-Bendita je provokace a neomalenost. Mrzí mě, že tentokrát se v Praze přidal i předseda našeho Parlamentu. Zklamal jste mne a jsem nucen si své dobré mínění o Vás opravit. Chybí Vám dostatek pokory a trpělivosti k vyslechnutí názoru, který nesdílíte. S názory prezidenta České republiky často nesouhlasím, ale toto stanovisko nevyjadřuji tak neomaleně, jako jste to připustil u člena Vámi vedené delegace. Očekávám proto oficiální omluvu, ne obvyklé arogantní odseknutí.
<SPEAKER ID="050" NAME="Předseda">
Pane Kohlíčku, kdybyste tam byl, tak byste takto nemluvil.
<SPEAKER ID="051" NAME="Mairead McGuinness" AFFILIATION="PPE-DE">
Pane předsedo, jeden z italských kolegů zmínil, že rozsah, v němž se v Itálii plýtvá potravinami, je velký problém, a otázka plýtvání potravinami a přebytečných potravin, které se vrací do potravinového řetězce, je zajisté problémem, který v posledních sedmi dnech trápí Irsko. Ukázalo se, že pokud nebudeme mít řádnou kontrolu nad každým aspektem potravinového řetězce, tedy nikoli jen od zemědělce na talíř, ale také zpětně z talíře k zemědělci, můžeme se dočkat velkých problémů.
<P>
Náklady, které hradí irský stát, dosahují výše 180 milionů EUR, a jsme vděční za solidaritu EU, pokud jde o dostupnost systému podpory soukromého skladování, avšak potřebujeme vědět, co přesně se v potravinovém řetězci v Irsku stalo špatně, že bylo umožněno, aby byla zvířata krmena příměsí, která obsahovala dioxiny.
<P>
Jsme vděční, že byl ten problém vyřešen, avšak potřebujeme vědět, co se stalo, abychom mohli zajistit, že se stejná věc nebude v budoucnu opakovat. Nemůžeme-li kontrolovat, jaké přebytečné jídlo či odpad z něj jde do krmivového řetězce zvířat, pak to budeme muset zastavit. Musíme kontrolovat způsob, jakým v domácnostech dochází k mísení, a potřebujeme označování zemí původu, abychom mohli spotřebitelům zajistit kvalitu masa, které jedí.
<SPEAKER ID="052" NAME="Marco Pannella" AFFILIATION="ALDE">
(IT) Pane předsedo, dámy a pánové, budoucí historické vědomí - bude-li se tím zabývat - bude na dnešní dobu vzpomínat jako na dobu zásadní proměny tohoto Parlamentu a této Evropské unie, kterou jste, pane předsedo, v roce 1985 dobře znal a pomáhal utvářet. Evropská vlast proti neblahé iluzi Evropy vlastí.
<P>
Dnes se tímto směrem posouváme každým dnem. Zrovna včera a předevčírem zaznívaly na Radě hlasy požadující Evropu od Atlantiku k Uralu, tedy starou nacionalistickou, a nikoli proevropskou linii. Evropu Coudenhove-Kalergiho či Winstona Churchilla, našich předchůdců, kteří dali našemu Parlamentu jeho jméno. Tito mužové chtěli Spojené státy evropské, a dnes neděláme nic jiného, než že těm, kdo chtějí členství, kdo chtějí být součástí Evropy, nabízíme partnerství. Domnívám se, že je všechny odsuzujeme - podívejte se na Středomoří - k osudu, který je určitě nebezpečný a který bude zajisté ranou všem proevropsky a demokraticky smýšlejícím lidem v těchto zemích.
<SPEAKER ID="053" NAME="Ioannis Gklavakis" AFFILIATION="PPE-DE">
(EL) Pane předsedo, rád bych promluvil o nařízení o přípravcích na ochranu rostlin. Myslím, že budou všichni souhlasit, že bezmyšlenkovité používání pesticidů je nebezpečné jak pro člověka, tak pro životní prostředí. Myslím však také, že se všichni shodnou, že používání pesticidů umožnilo masovou výrobu potravin a nasycení obyvatelstva. Z tohoto důvodu jsou přípravky na ochranu rostlin nezbytné, musíme je však používat řádně.
<P>
Obávám se však, že nové nařízení vyvolává řadu otázek a řadu obav. Evropští farmáři se obávají, že budou-li pouze uplatňována omezení, zabrání jim to ve výrobě, a oni nebudou moci vyrábět konkurenceschopné zboží. Pak se ovšem musí obávat i spotřebitelé, neboť výrobky ze třetích zemích jsou pochybné kvality. Ve třetích zemích, v nichž se výrobní metody nekontrolují, pak bude docházet k obrovským zásahům do životního prostředí a k jeho masivnímu ničení. Z těchto důvodů se domnívám, že musíme této otázce věnovat obzvláštní pozornost, neboť existuje možnost, že způsobíme víc zlého než dobrého. Musíme se na tuto otázku podívat velmi pozorně a se znalostí skutečného stavu věcí.
<SPEAKER ID="055" NAME="Dariusz Maciej Grabowski" AFFILIATION="UEN">
- (PL) Pane předsedající, všichni víme, že v minulosti existovala pozice dvorního šaška. Povinností a právem těchto lidí bylo bavit svého pána, třebaže přitom urazili všechny ostatní, kdo byli jejich počínání přítomni. Šašek se však musel vzdálit, chtěl-li pán diskutovat o vážných věcech.
<P>
Rád bych našemu předsedovi položil následující otázku. Pane Pötteringu, zamýšlíte tento starý obyčej s mírnými obměnami v Evropském parlamentu obnovit? Bude pro politiky, kteří byli dříve rudí a dnes se přebarvili nazeleno, přijatelné urážet vedoucí představitele členských států, prohlašovat, že vystupují jménem tohoto Parlamentu, a činit tak v přítomnosti jeho předsedy? Přesně to se stalo v České republice ve vztahu k prezidentu Klausovi. Jako poslankyně a poslanci Evropského parlamentu bychom měli být vzorem v tom, jak je třeba chápat demokracii. Měli bychom jít příkladem v úctě k právu a představitelům členských států Unie. Nebo nás, poslance a poslankyně tohoto Parlamentu, snad mají zastupovat lidé, kteří kdysi horovali pro demokracii, a dnes s ní zacházejí s opovržením? Nikdo se neodváží je pokárat či umlčet.
<P>
Mělo by se zajistit, aby se taková situace již neopakovala. Je nutno se omluvit prezidentu Klausovi za události, k nimž došlo v Praze během návštěvy delegace tohoto Parlamentu. Vyzývám, aby byla taková omluva vyslovena.
<SPEAKER ID="056" NAME="Dimitrios Papadimoulis" AFFILIATION="GUE/NGL">
(EL) Pane předsedající, řecká společnost odmítá násilí, a právě proto byla tolik šokována vraždou patnáctiletého chlapce, jíž se dopustil policista. Tato vražda způsobila, že mladí lidé vyšli v mírumilovném protestu do ulic - byla jiskrou, která roznítila oheň a obrátila pozornost také k dalším problémům, jimiž jsou skandály, nerovnost, inflace, nezaměstnanost, nepotismus, korupce a nedostatečná moc práva. Soudní dvůr Evropských společenství v posledních letech mnohokrát odsoudil řecké orgány pro nadměrné násilí a aroganci, které zůstaly nepotrestány. Vyzývám vás, pane předsedající, jakož i všechny skupiny v Parlamentu, k témuž, co pro uctění památky tohoto patnáctiletého chlapce učinil řecký parlament, tedy aby Evropský parlament jakožto strážce lidské důstojnosti a lidských práv nyní povstal a minutou ticha uctil památku mladého, patnáctiletého chlapce, který byl zavražděn před týdnem v Aténách.
<SPEAKER ID="057" NAME="Milan Gaľa" AFFILIATION="PPE-DE">
- (SK) Minulý týden jsme si připomněli 60. výročí Všeobecné deklarace lidských práv, která byla přijata rezolucí Valného shromáždění OSN dne 10. prosince 1948.
<P>
Běloruská opozice se pokusila prostřednictvím série protestů u příležitosti Dne lidských práv poukázat na nedodržování lidských práv ve své zemi. Aktivisté v hlavním městě Minsku pochodovali v napodobeninách vězeňského oblečení a nesli plakáty s nápisem "Jsem politický vězeň". Na jiném místě aktivisté rozdávali kolemjdoucím text Všeobecné deklarace, na západě země ve městě Grodno se konala demonstrace. Na všechny aktivity opozice reagoval Lukašenkův režim zatýkáním aktivistů.
<P>
Paradoxní je, že Bělorusko se podpisem zavázalo garantovat svým obyvatelům lidská práva, a pro mezinárodní společenství je nepřijatelné, je-li v signatářské zemi zakázáno rozšiřovat samotný text Deklarace.
<SPEAKER ID="058" NAME="Ewa Tomaszewska" AFFILIATION="UEN">
- (PL) Pane předsedající, před několika měsíci byla na schůzi Výboru pro kulturu a vzdělávání představena myšlenka zřídit Dům evropských dějin. V té době však nebyl vypracován žádný dokument. Navíc nebyl dostatečný prostor k diskusi. Členové Výboru nicméně vyjádřili znepokojení, pokud jde o myšlenku samotnou.
<P>
Nyní mám před sebou základní premisy týkající se Domu evropských dějin a musím říci, že mě kvalita této práce šokuje. Obsahuje historické chyby, jako například datování počátků křesťanství do čtvrtého století našeho letopočtu. Dále text neproporčně zdůrazňuje některé události, zatímco jiné zcela přehlíží. To platí zejména pro období druhé světové války a také pro poslední dvě desetiletí. Zdálo by se, že jde o pokus vědomě dezinterpretovat dějiny Evropy. Evropský parlament by se neměl pod takto pochybný podnik podepisovat a neměl by na něj poskytnout žádné finanční prostředky.
<SPEAKER ID="059" NAME="Nicodim Bulzesc" AFFILIATION="PPE-DE">
Pane předsedající, mnoho poslanců a poslankyň Evropského parlamentu přivítalo výsledek jednání Rady, které se uskutečnilo v Bruselu minulý týden, a závěry konference OSN o změně klimatu, která proběhla v Poznani. Pro obyčejné občany je těžké pochopit, co znamená nakupovat či prodávat emisní povolenky na CO2 či jaká jsou rizika vypouštění uhlíku. Musí však pochopit, že Evropa se stala světovým vůdcem v řešení změny klimatu a že tomu tak bude i v budoucnu.
<P>
Rumunsko a ostatní členské státy ve východní Evropě vítají nabídku na získání více bezplatných povolenek na emise CO2, jakož i nový kompromis týkající se navýšení Fondu solidarity. Tímto způsobem bude možné, aby průmyslová odvětví jako cementárenský, chemický či sklářský průmysl nemusela přemísťovat výrobní závody, pracovní místa a emise CO2 do jiných částí světa. Těším se na zítřejší plenární rozpravu o celém balíčku a děkuji zpravodajům a těm poslancům a poslankyním, kteří se do těchto prací zapojili.
<SPEAKER ID="060" NAME="Pedro Guerreiro" AFFILIATION="GUE/NGL">
(PT) Chtěl bych využít této příležitosti, kterou představuje zahájení dílčího zasedání Evropského parlamentu, a vyjádřit naši hlubokou solidaritu s železničními pracovníky, kteří jsou oběťmi represe ze strany správní rady provozovatele portugalských železnic, společnosti Caminhos-de-Ferro Portugueses (CP).
<P>
Devět železničářů bylo z nařízení správní rady CP podrobeno nepřijatelným disciplinárním postupům vedoucím k propuštění, neboť se zúčastnili stávkové hlídky, která proběhla v souladu se zákonem. Totéž se stalo jiným třem pracovníkům působícím ve společnosti zajišťující provoz železniční infrastruktury, společnosti REFER.
<P>
Musíme vyjádřit pobouření nad tímto postojem a žádat bezodkladné zastavení těchto postupů, dodržování demokratické zákonnosti, práv pracujících a svobody odborů.
<SPEAKER ID="061" NAME="Colm Burke" AFFILIATION="PPE-DE">
Pane předsedající, vítám skutečnost, že dne 2. prosince 2008 vstoupila v platnost Úmluva OSN o právech osob se zdravotním postižením. Signatářem úmluvy je také Evropské společenství. Úmluva zajišťuje ochranu 50 milionů občanů EU, kteří mají zdravotní postižení, jako například občané po amputaci.
<P>
Irsko je však jedním z členských států Evropské unie, kde si člověk, který přijde o končetinu, musí pořízení protézy financovat sám z vlastních zdrojů nebo ze svého pojištění.
<P>
Přestože vstoupila v platnost tato Úmluva, nevyčlenila irská vláda v nejnovějším rozpočtu žádnou položku na financování protéz, které by pomohlo osobám po amputaci. Odsuzuji toto bezohledné přehlížení lidí s takto vážným zdravotním postižením a vyzývám Komisi k vypracování pokynů, které zajistí, že budou členské státy povinny poskytovat takovým osobám se zdravotním postižením odpovídající financování.
<SPEAKER ID="062" NAME="Ryszard Czarnecki" AFFILIATION="UEN">
- (PL) Pane předsedající, chtěl bych upozornit na poněkud nezvyklou situaci, která nastala u nás v Polsku.
<P>
Pokud jde o Evropský parlament, a zejména pak o volby do tohoto Parlamentu, polské právo jednoznačně stanoví, že veškeré změny ve volebním zákoně musí být navrženy šest měsíců před volbami. Polská vláda však předložila návrhy změn zákona o volbách do Evropského parlamentu pozdě. Jedna z těchto změn se týká snížení počtu poslanců Evropského parlamentu za Polsko.
<P>
Výsledkem je, že nový volební zákon, který stanoví nižší počet polských poslanců tohoto Parlamentu, by mohl být zpochybněn u ústavního soudu. Mohla by být vlastně zpochybněna též zákonnost voleb do Evropského parlamentu u nás v Polsku. To je mimořádná situace, k níž v historii Evropského parlamentu ještě nikdy nedošlo. Zodpovědnost bohužel leží na polské vládě.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) V severním Portugalsku je čím dál palčivěji cítit problém nezaměstnanosti, prokletí nejisté a špatně placené práce a drama zpožděných výplat, které ohrožují stále více pracujících.
<P>
Chtěla bych zmínit dva příklady: média informovala, že 51 portugalských stavebních dělníků z oblasti Marco de Canavezes dnes vyšlo protestovat proti společnosti ze španělské Galicie, která jim nevyplatila mzdu za dva měsíce a za placenou dovolenou. Tito pracovníci ještě také nedostali žádnou podporu v nezaměstnanosti. Zároveň rostou ve společnosti Quimoda v portugalském městě Vila do Conde, která se věnuje výrobě polovodičů, obavy o budoucnost 2 000 pracovníků, neboť německá mateřská společnost oznámila propouštění, třebaže dosud není známo, které dceřinné společnosti jím budou postiženy. Je tedy naprosto nezbytné vypracovat bezodkladné řešení těchto problémů a zajistit, aby nedávno přijatá opatření Společenství neopomíjela soužení pracujících a jejich rodin.
<SPEAKER ID="064" NAME="Roger Helmer" AFFILIATION="NI">
Pane předsedající, vyrozuměl jsem, že minulý týden proběhlo setkání vedoucích představitelů politických skupin s prezidentem České republiky Václavem Klausem. Jsme rozsáhle informováni o tom, že na tomto setkání několik našich kolegů, zejména pak pan Daniel Cohn-Bendit, hovořilo s prezidentem České republiky drzým, urážlivým a netolerantním způsobem, tedy způsobem, který staví tento Parlament do špatného světla. Velmi lituji, že je předseda našeho Parlamentu, který byl setkání přítomen, nezbrzdil a nezjednal pořádek.
<P>
Dnes při této rozpravě již řekl, že kdybychom tam byli, tak bychom se na to snad dívali jinak. Pokud se však domnívá, že došlo k dezinterpretaci události, měl by předstoupit před tento Parlament a říci nám, jak a proč.
<P>
Chtěl bych požádat předsedu našeho Parlamentu, aby zaslal prezidentu Klausovi dopis, v němž se mu omluví za toto ostudné chování.
<SPEAKER ID="065" NAME="Charles Tannock" AFFILIATION="PPE-DE">
Pane předsedající, jako vedoucí pozorovatelské mise Evropského parlamentu, která bude sledovat prosincové parlamentní volby v Bangladéši, bych chtěl poděkovat předsednictví, že umožnilo konání této mise. Předchozí vedoucí, který se odmítl mise zúčastnit - pan Robert Evans ze Skupiny sociálních demokratů - se na poslední chvíli pokusil o zrušení cesty, neboť tvrdil, že sestava účastníků není dostatečně vyvážená podle politické příslušnosti a národností. Nuže, jsou stále ještě volná místa, pokud se chtějí zúčastnit ještě další poslanci a poslankyně, což bych také uvítal.
<P>
Těší mě, že předsednictví projevilo zdravý rozum a zrušení mise zabránilo. Zrušením mise bychom Bangladéši - a bangladéšské komunitě, kterou v Londýně zastupuji - vyslali všechny špatné signály, jež si lze představit, přičemž tato země se po dvou letech téměř vojenské vlády odvážně pokouší o posílení sekulární demokracie.
<P>
Bangladéš je strategicky nesmírně důležitou zemí v nestabilním regionu a je stále více ohrožován islamistickým terorismem, což pan Evans, předseda delegace Evropského parlamentu pro vztahy se zeměmi jižní Asie, ví velmi dobře. Bangladéš si zasluhuje naše povzbuzení, neboť usiluje o demokratickou budoucnost. Pokud tvrdíme, že jsme sami demokrati, měli bychom učinit vše, co je v našich silách, abychom Bangladéš v tomto úsilí podpořili.
<SPEAKER ID="066" NAME="Předsedající">
Dámy a pánové, je po šesté hodině. V souladu s pořadem jednání uzavřeme tento bod a přesuneme se k dalšímu.
