<CHAPTER ID="018">
Zkušenosti z používání nařízení Evropského parlamentu a Rady o hygieně potravin (rozprava) 
<SPEAKER ID="332" NAME="Předsedající">
Dalším bodem je rozprava o otázce k ústnímu zodpovězení o zkušenostech s používáním nařízení Evropského parlamentu a Rady o hygieně potravin (ES) č. 852/2004, (ES) č. 853/2004 a (ES) č. 854/2004, kterou pokládá Horst Schnellhardt jménem skupiny Evropské lidové strany (Křesťanských demokratů) Komisi - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Pane předsedající, pane komisaři, dámy a pánové, chtěl bych Komisi srdečně poděkovat za její sdělení o zkušenostech získaných při používání nařízení o hygieně potravin. Je velmi důležité a jeho obsah je velice přesvědčivý. Chtěl bych vyjádřit svou podporu tomuto sdělení, které popisuje, co se odehrálo v posledních třech letech v praxi.
<P>
Je důležité, abychom si uvědomovali, že nařízení o hygieně prošla změnou paradigmatu. Posílili jsme vnitřní trh, zlepšili bezpečnost potravin a zvýšili odpovědnost výrobců a dodavatelů potravin. Je to podstatná změna, a proto jsme samozřejmě zaznamenali i několik problémů, zvláště v souvislosti udělováním licencí malým a středním podnikům. Některá řeznictví ukončila činnost. Tuto situaci bychom měli ještě jednou prověřit, protože k ní dochází kvůli tomu, že velice často není využívána pružnost, kterou nařízení předpokládají, a protože neprobíhá výměna informací mezi místními orgány dohledu a Evropským potravinovým a veterinárním úřadem, což považuji za velice špatné.
<P>
Jestliže Komise nyní rozhodne, že nechce provádět žádné změny, musím vznést námitku. Domnívám se, že je nezbytné, abychom se zabývali - i když jsou to jen kosmetické změny - zejména těmito záležitostmi: Měli bychom si uvědomit, že poskytování informací v řetězci dodavatelů potravin je vykládáno příliš přísně, a je zde třeba provést změnu. Měli bychom uvažovat o tom, zda by nebyly vhodné jiné metody kontroly masa. Zejména bychom již neměli akreditovat laboratoře zkoumající výskyt svalovce, jak je popsáno v nařízení (ES) č. 882. Potřebujeme spolehlivé plánování pro oblasti, v nichž se nařízení uplatňují. Právě proto jsem proti zamýšlenému nařízení. Měli bychom předložit krátký a stručný návrh změn, abychom se do roku 2013 nezabývali schvalováním přechodných pravidel.
<SPEAKER ID="335" NAME="Joaquín Almunia">
člen Komise. - Paní předsedající, paní komisařka Vassiliouová mě požádala, abych vyřídil její omluvu, že nemůže být zde a diskutovat o této otázce k ústnímu zodpovězení související se zprávou Komise o zkušenostech s používáním nařízení o hygieně potravin.
<P>
Za Komisi bych rád zdůraznil, že tato zpráva vychází z informací od příslušných zúčastněných stran z veřejného i soukromého sektoru a že výsledek těchto konzultací byl pozitivní. Nebyly zjištěny žádné zásadní obtíže, nicméně v některých oblastech je ještě prostor ke zlepšení.
<P>
Abych byl konkrétní - za prvé si uvědomuji, že je zde problém s opětovným schvalováním u zařízení s malou kapacitou. Řešením těchto problémů může být přijetí ustanovení o pružnosti v rámci nařízení na vnitrostátní úrovni. K obtížím došlo v určitých členských státech, které tento přístup nezvolily. Potravinový a veterinární úřad v současné době podniká návštěvy konkrétních míst za účelem nalezení nejlepšího způsobu využívání této pružnosti u jatek s malou kapacitou, který by bylo možné dále rozšířit. Vzhledem k tomu, že členské státy mají rozhodnout o udělení či zamítnutí povolení do konce letošního roku, nemohu v této fázi říci, kolika malým a středním podnikům bylo povolení zamítnuto.
<P>
Za druhé - cílem ustanovení o pružnosti je obecněji chránit rozmanitost potravin a pomáhat malovýrobcům. Přijetí vnitrostátních opatření o uplatňování pružnosti a oznámení Komisi přinese malovýrobcům právní jistotu a uzná zvláštní charakter menších podniků. Současně zajišťuje rozmanitost potravin, například tradiční způsoby výroby uzenin nebo sýra, aniž by byla ohrožena jejich bezpečnost.
<P>
Komise zveřejnila několik dokumentů s pokyny, aby podpořila správné používání těchto ustanovení o pružnosti. Měly by přispět také k zajištění transparentnosti a právní jistoty. Rovněž je důležité připomenout, že Komise se snaží napomoci snížení administrativních nákladů, zejména u velmi malých podniků, a již navrhla odpovídající změnu nařízení. Tento návrh se však, jak víte, ještě projednává.
<P>
Za třetí, informace o potravinovém řetězci obsahuje písemné sdělení zemědělce pro jatka a úředního veterinárního lékaře. Tato informace poskytuje základní údaje, tak aby byla zajištěna kontrola rizik. Příslušným orgánům bylo nedávno povoleno odchýlit se od ustanovení, že informace musí být poskytnuty jatkám alespoň 24 hodin předem.
<P>
Rovněž jsem potěšen, že vám mohu oznámit, že příští Komise v dubnu zorganizuje kulatý stůl se všemi zúčastněnými stranami ohledně případné revize kontrol masa; má být projednána jejich účinnost s ohledem na nedávný vývoj, pokud jde o nebezpečí.
<P>
A na závěr bych zdůraznil, že laboratoře zapojené do úředních kontrol musí být akreditovány, aby byla zajištěna vysoká kvalita a jednotnost výsledků analýz a nebyla ohrožena bezpečnost potravin. Je to nezbytné pro plynulý každodenní provoz obchodu vevnitř Evropské unie i pro usnadnění obchodu s třetími zeměmi. Komise však nedávno souhlasila s prodloužením přechodného období pro testování výskytu svalovce do konce roku 2013, aby dala laboratořím více času na získání akreditací.
<SPEAKER ID="336" NAME="Christa Klaß">
jménem skupiny PPE. - (DE) Paní předsedající, pane komisaři, dámy a pánové, chtěla bych poděkovat svému kolegovi panu Schnellhardtovi, že položil tuto otázku. Máme tak příležitost se seznámit s pozitivními i méně pozitivními zkušenostmi s prováděním nařízení. Nařízení o hygieně potravin určuje pravidla pro hygienu při výrobě masa.
<P>
Konzultace Komise ukazuje, že byl učiněn velký pokrok a obecně že je uplatňování nařízení účinné. Obavy, že by mohly malé a tradiční podniky kvůli příliš přísným nařízením zkrachovat, se ve většině případů nenaplnily, protože byly pro malé společnosti zavedeny výjimky. Konzultace však také jasně ukazuje, že v mnoha případech jsou s uplatňováním pravidel problémy. Potvrzují to informace, které jsem dostala od společností a orgánů dohledu v regionu, z něhož pocházím.
<P>
Vzhledem k tomu, že byl regionálním orgánům ponechán velký prostor k vlastnímu rozhodování, mohou v jednotlivých případech vyhovět potřebám menších a tradičních řeznictví. To je rozhodně dobré, protože to je jediný způsob, jakým můžeme zajistit, že nebudou drcena nadměrnou byrokracií menší řeznictví, jež nabízejí širokou škálu výrobků a současně musí dodržet požadavky na čerstvost a jakost. Tato pružnost však má své meze tam, kde jsou výjimky a nařízení v jejím důsledku vykládána různě podle libovůle orgánů dohledu.
<P>
Narušuje to hospodářskou soutěž nejen mezi členskými státy, ale i vnitrostátně. Proto musíme nařízení o hygieně potravin zdokonalit tak, aby měli inspektoři větší právní jistotu a více pravomocí. Musí mít možnost činit vhodná zákonná opatření, například ukládat pokuty.
<P>
Pane Almunio, v této oblasti panuje velká právní nejistota, která musí být odstraněna, a my očekáváme od Komise návrh.
<SPEAKER ID="337" NAME="Karin Kadenbach" LANGUAGE="DE">
Paní předsedající, pane komisaři, dámy a pánové, nejprve bych chtěla poblahopřát všem, kteří se podíleli na zavádění nařízení o hygieně potravin, protože toto sdělení Komise přináší především pozitivní pohled na zkušenosti s jejich používáním. Toto by se nemělo podceňovat, protože jak již bylo vysvětleno, přinášejí tato nová nařízení do politiky v oblasti hygieny potravin systémovou změnu.
<P>
Důvodem, proč byla původní zpráva o zkušenostech s nařízeními naplánována pouhé tři roky po jejich vstupu v platnost, byl jejich inovativní charakter. Členské státy a dodavatelé potravin i výrobci byli celkově s nařízeními spokojeni a podávají zprávy o tom, že s jejich uplatňováním dobře pokročili. Podle názoru členských států i soukromých zájmových skupin nemají společnosti ani orgány žádné větší obtíže. Shodují se na tom, že nařízení potřebují nějaké úpravy, ale že zásadní přezkum není nutný. Již stávající nařízení se vypořádávají s výzvou, aby spotřebitelé dostávali co nejvyšší možnou kvalitu a bezpečnost, pokud jde o hygienu výrobků, a aby se pružně reagovalo na potřeby společností, zejména velmi malých podniků.
<P>
Podle přísloví, že "když se přestanete zlepšovat, přestanete být dobří", bude třeba prošetřit problémy, které se objevily v průběhu vypracovávání této zprávy - jak se zmínil již pan Schnellhardt -, aby byly zjištěny jejich příčiny a aby byla v případě potřeby nalezena řešení. Také je samozřejmě nezbytné provádění "hygienického balíčku" nadále bedlivě sledovat, protože pro některé členské státy bylo na vyvážené a podrobné hodnocení příliš brzy. Teprve až budeme mít před sebou komplexní hodnocení, měli bychom rozhodnout, zda by měly být provedeny v nařízeních o hygieně potravin nějaké změny, a pokud ano, jaké.
<SPEAKER ID="338" NAME="Joaquín Almunia">
člen Komise. - Paní předsedající, především bych chtěl všem poděkovat za jejich příspěvky k této diskusi. Domníváme se, že zpráva z července poslouží jako výchozí bod k diskusi o možných zlepšeních nařízení, a Komise v pravý čas prověří, zda je třeba provést legislativní změny. Velice vítáme příspěvky poslanců; vaše podněty jsou velice důležité pro naši práci, abychom včas připravili nové iniciativy.
<P>
Těšíme se na další spolupráci s Parlamentem a také s členskými státy a se zúčastněnými subjekty ze soukromého i veřejného sektoru a jsem si jist, že máme všichni společný cíl, jímž je dosáhnout co nejvyšší úrovně bezpečnosti potravin. Myslím si, že to je nejdůležitější závěr, jaký můžeme z dnešní večerní rozpravy vyvodit.
<SPEAKER ID="339" NAME="Předsedající">
Rozprava je ukončena.
