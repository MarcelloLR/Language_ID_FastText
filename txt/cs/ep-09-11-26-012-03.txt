<CHAPTER ID="012-03">
3. Čína: Práva menšin a používání trestu smrti
<SPEAKER ID="254" NAME="Předsedající">
Dalším bodem je pět návrhů usnesení o Číně: práva menšin a používání trestu smrti.
<SPEAKER ID="255" NAME="Véronique De Keyser" LANGUAGE="FR">
Pane předsedající, moje skupina stáhla svůj podpis z usnesení o Číně. Proč? Ne proto, že považujeme lidská práva za něco podružného a podřízeného obchodním zájmům - konec konců předložili jsme usnesení skupiny Pokrokové aliance socialistů a demokratů Evropského parlamentu bez jakýchkoli ústupků a zdůraznili náš závazek - ale protože v zájmu dosažení změny v chování Číny potřebujeme dialog, a toto nevyrovnané usnesení zcela postrádající strukturu veškerou naději na dialog maří. Nepochybně je v něm všechno: Tibet, dalajláma a jeho nástupnictví, protináboženské tažení, a pro případ, že by něco bylo vynecháno, dokonce i kritika jakéhokoli současného, minulého a budoucího komunistického režimu.
<P>
Je tohle cesta, jak otevřít dveře? Ne. Tragédií je, že se zavírají právě před těmi, které chceme v tomto okamžiku zachránit, jinými slovy před Ujgury a Tibeťany, kterým hrozí poprava.
<P>
Naléhavě žádám Čínu, aby se přestala bát svobody projevu, a mohla se tak otevřít světu nejen prostřednictvím obchodu a kultury, ale také na základě sdílení základních hodnot.
<P>
Vyzývám k tomu, aby na příštím summitu EU-Čína, který se bude konat 30. listopadu, byla na pořad jednání zařazena otázka zrušení trestu smrti. Také žádám Komisi a Radu, aby se i nadále pokoušely do nového partnerství v rámci vyjednávání prosadit doložku o dodržování lidských práv v Číně.
<SPEAKER ID="256" NAME="Joe Higgins">
autor. - Pane předsedající, podporuji výzvy ke zrušení trestu smrti v Číně, tím spíše, když je trest smrti využíván k terorizování menšinových etnických skupin a národů žijících na území čínského státu.
<P>
Evropská unie, Spojené státy a další světové velmoci jsou však v kritice porušování lidských práv v Číně velmi mírné. V případě porušování práv zaměstnanců tato kritika ve skutečnosti neexistuje. Důvodem je, že chtějí rozvíjet obchodní vztahy s čínskými podniky a úřady ovládanými státem, aby mohli z děsivého vykořisťování pracovníků v Číně těžit.
<P>
Čína je obrovská manufaktura na vykořisťování dělníků. Například deset milionů migrujících pracovníků ostudně živoří a jejich děti trpí následky úděsných podmínek, ve kterých žijí. Nadnárodní společnosti se sídlem v EU a ve Spojených státech se na tomto vykořisťování podílejí, aby si usnadnily dosahování obrovských zisků.
<P>
Čínský režim stupňuje svou represi a tato represe se ještě zvýšila, neboť čínští stalinisté se rozhodli přijmout kapitalistický trh jako prostředek rozvoje hospodářství. Dochází k mohutnému utlačování novinářů a bojovníků za spravedlnost, za komunity a za pracovníky.
<P>
Nedávno nebyl vpuštěn do Číny jeden můj socialistický kolega. Laurence Coates, socialista, který píše pod jménem Vincent Kolo a je redaktorem stránek chinaworker.info, byl zadržen na hranicích a byl mu odepřen vstup do Číny. Stránky chinaworker.info vedou kampaň za práva pracujících a svobodné odbory. Měli bychom stát na straně pracujících v Číně. Je třeba bojovat za nezávislé a demokraticky řízené odbory a za právo na stávku, i za propuštění všech politických vězňů a zadržovaných aktivistů.
<P>
Měli bychom požadovat svobodu projevu a shromažďování a mezinárodní solidaritu s pracovníky Číny a bojovat proti tomuto odpornému byrokratickému režimu, jehož mnozí členové touží stát se oligarchy stejně tak, jak tomu bylo dříve ve stejném režimu v Rusku.
<SPEAKER ID="257" NAME="Laima Liucija Andrikienė">
autorka. - Pane předsedající, i když se s Čínou sbližujeme z hlediska spolupráce v oblasti obchodu a životního prostředí a v loňském roce byla Čína hostitelskou zemí nádherných olympijských her, je jasné, že se v otázce dodržování lidských práv svých občanů vrací do starých kolejí.
<P>
Reakce čínských orgánů na pokojné protesty loni v Tibetu a letos v Sin-ťiangu byla přinejmenším zcela nepřiměřená. Lidé všude na světě by měli mít právo protestovat proti vládní politice, se kterou nejsou spokojeni. Namísto toho došlo k násilné a brutální reakci čínských orgánů proti protestujícím a stovky lidí byly zabity.
<P>
Nyní bylo bez milosti popraveno dalších devět osob, většinou Ujgurů, na důkaz toho, že všechny nesouhlasné projevy narazí na tvrdou a smrtící sílu čínského státního aparátu.
<P>
I když obdivujeme čínskou kulturu a pokrok dosažený v oblasti vzájemné výměny zboží a investic, je naší povinností hovořit hlasitě a zřetelně a odsoudit zabíjení a popravy. Proto znovu opakujeme naši výzvu čínským úředníkům, aby vyhlásili moratorium na trest smrti a poskytli větší svobodu svým provinciím, které usilují o větší autonomii a zároveň uznávají politiku "jedné Číny".
<SPEAKER ID="258" NAME="Barbara Lochbihler" LANGUAGE="DE">
Pane předsedající, v uplynulých letech Čína zaznamenala obrovský hospodářský vzestup. Kvalita života mnoha Číňanů se zlepšila. Bohužel v Číně nebylo žádného obdobného pokroku dosaženo z hlediska ochrany a dodržování lidských práv, a to platí pro všechny její občany bez ohledu na jejich náboženské přesvědčení či příslušnost k etnické skupině.
<P>
Na druhou stranu zesílila represivní opatření přijatá proti Ujgurům a Tibeťanům. Co se týče trestu smrti, pozitivním znamením je, že nejvyšší čínský soud znovu přezkoumal všechny rozsudky od roku 2007, a předpokládáme, že některé rozsudky smrti budou zrušeny.
<P>
Nicméně Čína je v popravách bohužel na prvním místě ve světě. Jen v roce 2008 bylo popraveno minimálně 1 718 osob. Odhadovaný počet nenahlášených případů je mnohem vyšší. I ten nejnižší počet znamená, že Čína je odpovědná za více než 70 % poprav na celém světě. Kromě toho Čína zvýšila počet trestných činů, za které je možno trest smrti udělit. To znamená, že Číňané mohou být popraveni za spáchání více než 68 trestných činů. Proto v tomto usnesení vyzýváme Čínu, aby pozastavila plánované popravy a okamžitě vyhlásila na tresty smrti moratorium.
<P>
(Potlesk)
<SPEAKER ID="259" NAME="Crescenzio Rivellini" LANGUAGE="IT">
Pane předsedající, dámy a pánové, můj postoj k tomuto návrhu usnesení je podobný názorům člověka, který k těmto diskriminovaným menšinám patří, člověka, který získal Nobelovu cenu za mír a který stojí včele vedoucí světové velmoci: Baracka Obamy.
<P>
Zásady tohoto usnesení sdílím. Domnívám se však, že rozhodně nesmíme opakovat chyby levicových stran, které chtějí práva deklamovat, nikoli je skutečně vydobýt.
<P>
Menšiny by měly být v Číně chráněny stejně jako v každé jiné části světa, ale než takové náročné usnesení předložíme, musíme mít strategii, zajistit koordinaci všech různých stran a celého Parlamentu, aby nedošlo ke zpoždění a poškození jednání s čínskou vládou.
<P>
Nemůžeme si myslet, že dokážeme vyřešit problémy týkající se menšin a trestu smrti v Číně, aniž bychom vzali v úvahu čínskou vládu. To je nemožné. V tomto ohledu si prezident Obama vede dobře; neučinil naprosto žádné ústupky, ale stále udržuje dobré vztahy s Čínou, která se pokouší, jak musíme připustit, ve všech jednáních se západním světem iniciovat lepší dialog.
<P>
Zajímalo by mě, proč předkládat usnesení - třebaže chvályhodné - jen pár dní před schůzkou v Nankingu, aniž bychom jako preventivní opatření koordinovali postup všech zúčastněných? Proč předkládat usnesení, které již bylo předloženo při mnoha jiných příležitostech, právě když se naštěstí začínáme s čínskou vládou někam dostávat? Proč předkládat usnesení, které může případně začátek nových vztahů s čínskou vládou narušit?
<P>
Z těchto důvodů se zdržím hlasování, přestože zásady usnesení podporuji, neboť se shodují s mými vlastními, protože jsem přesvědčen, že strategicky to může na nové cestě, kterou nastupujeme s čínskou vládou uškodit, nikoli pomoci,.
<SPEAKER ID="260" NAME="Bernd Posselt" AFFILIATION="PPE">
(DE) Pane předsedající, bylo řečeno, že toto bylo vystoupení jménem naší skupiny. Po důkladných konzultacích v průběhu minulého týdne naše skupina navrhla na Konferenci předsedů, aby byl tento bod zahrnut na pořad jednání. Chceme o tomto bodu diskutovat a chceme, aby se o něm nechalo hlasovat. Můj kolega ve svém vystoupení vyjádřil svůj osobní názor, a nikoli názor skupiny.
<SPEAKER ID="261" NAME="Předsedající">
Pane Posselte, chápu to, ale dohodli jsme se na vymezení určitého času a každá skupina má na své vystoupení jednu minutu.
<SPEAKER ID="262" NAME="Ana Gomes" LANGUAGE="PT">
Ti, kteří se v Číně snaží uplatňovat svá pracovní, sociální, občanská a základní politická práva, jsou i nadále vystaveni represi. Tato represe je obzvlášť krutá a nevybíravá, je-li namířena proti etnickým menšinám, jako jsou Ujguři či Tibeťané, ale neuniknou jí ani čínští Chanové, jako je tomu v případě nositele Sacharovovy ceny Chu Ťia a právníků a aktivistů, kteří jsou pronásledováni od návštěvy prezidenta Obamy v Pekingu.
<P>
Administrativní zadržování stovek tisíc lidí, systematické mučení ve věznicích, náboženský a politický útlak, popravy - všechny tyto metody jsou neslučitelné se závazky Čínské lidové republiky jako člena Organizace spojených národů. Navíc jsou to metody neúčinné, nepodaří se jimi umlčet a zastavit ty, kteří se dožadují svobody a lidských práv. Tak je tomu v Číně, stejně jako ve zbytku světa, neboť Číňané nejsou Marťani; nijak se neliší od lidí jinde na světě.
<SPEAKER ID="263" NAME="Johannes Cornelis van Baalen">
jménem skupiny ALDE. - Pane předsedající, my jako liberálové jsme proti trestu smrti obecně, ale trest smrti v Číně se využívá k útlaku menšin, jako jsou Tibeťané, Ujgurové a další. Kromě toho Čína není demokracií. Lidská práva zde nejsou dodržována. Čína zastává tvrdou politiku vůči Tchaj-wanu. Čína by měla být pod tlakem. To je těžké, já vím. Je to obrovský trh, ale za své zásady bychom měli bojovat. Proto toto usnesení podporujeme.
<SPEAKER ID="264" NAME="Heidi Hautala" LANGUAGE="FI">
Pane předsedající, někdo se zde ptal, proč bylo toto usnesení na podporu dialogu předloženo. Bylo předloženo právě proto, že právě teď probíhají přípravy na summit EU-Čína a dialog o lidských právech je jeho podmínkou.
<P>
Naší povinností v Evropském parlamentu a v podvýboru pro lidská práva je připomenout Radě a Komisi, že výsledky dialogů o lidských právech také hrají na vlastních summitech velmi významnou úlohu.
<P>
Mrzí mě, že pan komisař de Gucht ani neposlouchá, co říkám, a místo toho se raději baví se svým kolegou.
<P>
Je důležité, aby EU a Čína zahájily dialog, a věřím, že Čína si uvědomí, že může dosáhnout pokroku pouze tehdy, pokud zprůhlední své rozhodovací postupy a pokud zaručí svým občanům právo vyjádřit svůj názor.
<P>
Skutečně není možné si představit, že Čína by si v tomto směru mohla počínat jinak než jakýkoli jiný stát, který musel uznat, že k tomu, aby se jeho společnost rozvíjela, je zapotřebí všech těch tvůrčích sil, které nyní potlačuje a tyranizuje. Jestliže věříme, že lidská práva jsou univerzální, pak opravdu nemůžeme považovat Čínu za výjimku, jak poznamenala paní Gomesová - a já s ní plně souhlasím. Pojďme tedy uplatňovat na Čínu stejné měřítko jako na jiné země.
<SPEAKER ID="265" NAME="Charles Tannock">
jménem skupiny ECR. - Pane předsedající, nedostatek lidských práv v Čínské lidové republice v této sněmovně kritizuji po dlouhou dobu. Kritizoval jsem šikanu mírumilovného Tchaj-wanu v souvislosti s jeho vyloučením ze všech mezinárodních organizací včetně Světové zdravotnické organizace. Kritizoval jsem potlačování mírumilovné tibetské kultury, pronásledování členů hnutí Falun Gong i jiných náboženských menšin a přítomnost rozsáhlé cenzury v Číně, včetně cenzury sdělovacích prostředků a také internetu a Googlu.
<P>
Rovněž odsuzuji brutální a rozšířené používání trestu smrti za méně závažné trestné činy - jako je podvratná hospodářská činnost a kuplířství, věřte, nebo ne. Má skupina ECR však považuje za věc vlastního svědomí, zda je v případě těch nejzávažnějších trestných činů terorismu a vraždy trest smrti oprávněný. Nemůže být pochyb o tom, že v nedávných nepokojích v provincii Sin-ťiang bylo brutálně zavražděno mnoho nevinných čínských Chanů.
<P>
Nicméně nyní samozřejmě velmi vítáme, že ČLR vyjádřila přání mít mnohem lepší a harmoničtější vztahy se svými etnickými menšinami, zejména s Ujgury a jinými muslimskými menšinami. Samozřejmě požaduji, stejně jako všichni členové mojí skupiny, spravedlivé procesy pro všechny zadržené.
<SPEAKER ID="266" NAME="Filip Kaczmarek" AFFILIATION="PPE">
(PL) Pane předsedající, poslanecký Evropské lidové strany (Křesťanských demokratů) podporuje návrh usnesení. Musím přiznat, že jsem byl překvapen připomínkami některých kolegů z různých skupin, že bychom dnes neměli diskutovat o tématu stále častěji se vyskytujících případů porušování lidských práv ani o rozšířeném používání trestu smrti v Číně. Jako důvod pro to byl uváděn nadcházející summit EU-Čína.
<P>
Vážení kolegové, neměli bychom podlehnout pokušení uplatňovat dvojí metr nebo spiklenecky mlčet jen proto, že máme co do činění se zemí, která je významným obchodním partnerem EU. Jsem si jist, že jedním z hlavních úkolů Evropského parlamentu je podpora lidských práv. To platí bez ohledu na to, zda hovoříme o světové velmoci nebo o malých zemích, jako jsou Laos a Vietnam.
<P>
Čínská lidová republika je zemí, která provádí nejvíce poprav na světě. Nedodržuje ani ta minimální lidská práva - která byla uznána na základě mezinárodních právních norem a zahrnují právo na obhajobu a spravedlivý proces. Před několika dny jsme oslavili 20. výročí pádu Berlínské zdi. Kdyby nebylo odvahy kritizovat komunismus, kdyby nebylo odvahy mluvit pravdu, Evropa by dnes vypadala jinak.
<SPEAKER ID="267" NAME="Justas Vincas Paleckis" AFFILIATION="S&amp;D">
(LT) Rád bych věřil, že v 21. století trest smrti zanikne a že nástroje pro provádění trestu smrti budou k vidění pouze v muzeu. Do té doby však zbývá ještě dlouhá cesta a doufám, že Čína rozhodně po této cestě kráčí. Několik desítek let byla Čína v čele, pokud jde o tempo hospodářského růstu, ale bohužel také ve statistice poprav. Peking by samozřejmě prohlásil, že žádný jiný způsob v tak obrovské zemi neexistuje a že ani USA trest smrti nezrušily. Nicméně i přes to, pokud vážně uvažujeme o strategickém partnerství mezi Evropskou unií a Čínou, které by bylo velmi důležité pro obě strany, by Peking měl jednoznačně změnit svou politiku týkající se používání trestu smrti i svou politiku ohledně dialogu mezi etnickými menšinami za účelem jejich vzájemného harmonického soužití.
<SPEAKER ID="268" NAME="Eva Lichtenberger" AFFILIATION="Verts/ALE">
(DE) Pane předsedající, otázka lidských práv a respektování práv menšin je ve vztahu mezi Evropskou unií a Čínskou lidovou republikou neustálým zdrojem konfliktů už celá léta, ne-li celá desetiletí. Situace menšin se zvlášť zhoršila po skončení olympijských her a Tibeťané a Ujguři jsou v posledních měsících vystaveni silnému tlaku. Proto nechápu, proč moji kolegové nechtějí, aby usnesení obsahovalo odstavec 9, protože právě to, a nikoli převládající útlak, by povzbudilo mírový dialog.
<P>
Čína je silným hráčem na světové scéně. Aby byla Čína jako hráč na světové scéně také uznávána, musí zajistit dodržování lidských práv. To musí být nejen obsaženo v ústavě, je také nutno převést to do praxe. Právě to a nic menšího požadují Tibeťané, Ujguři a skupiny pro lidská práva v Číně.
<P>
(Potlesk)
<SPEAKER ID="269" NAME="Bernd Posselt" AFFILIATION="PPE">
(DE) Pane předsedající, již jsem se v této sněmovně zmínil o tom, že Světový kongres Ujgurů, hlavní organizace za svobodné Ujgury, má sídlo v Mnichově, a to ze stejných důvodů, proč v Mnichově s povděkem žili mnozí Češi a mnoho jiných lidí. Zde totiž také sídlilo Rádio Svobodná Evropa. Město si zachovává tento duch svobody dodnes. Zároveň zásluhou Franze-Josefa Strauße, který vždy tyto svobodné rozhlasové stanice obhajoval proti požadavkům na jejich uzavření, jsme již velmi brzy navázali vztah s Čínou. Tyto dvě věci, a sice pozitivní kontakty s Čínou, a zároveň jednoznačná obrana náboženské svobody a lidských práv, se vzájemně nevylučují, nýbrž doplňují.
<P>
Během razie v tomto týdnu prohledala policie v Mnichově několik domů a zatkla čínské agenty, jejichž jediným úkolem je terorizovat a špehovat Ujgury. To naznačuje, jaké metody Čína používá. Tyto metody jsou nepřijatelné. Sahají od terorizování lidí v Mnichově až po tresty smrti v Urumči. Proto musíme své názory v tomto směru dát jasně najevo.
<SPEAKER ID="270" NAME="Reinhard Bütikofer" AFFILIATION="Verts/ALE">
(DE) Pane předsedající, pokládám za samozřejmé, že Evropský parlament hlasitě promluví, bude-li možno zachránit lidi před popravou, a proto podporuji výzvu k moratoriu na trest smrti.
<P>
Proces obrany lidských práv však nesmí být zneužit k poučování Číny z pozice morální nadřazenosti, k zpochybňování celistvosti Číny či vytváření absurdní karikatury reality života v Číně. To nepomáhá ani těm obyvatelům Číny, kteří pracují ve prospěch lidských práv, svobody a sociálního souladu. Naším cílem musí být těmto lidem pomoci, nikoli podporovat evropské pokrytectví.
<P>
Jsem také proti tomu, aby byl do naléhavého usnesení zahrnut kladný odkaz na Memorandum o skutečné autonomii pro tibetský národ. To není relevantní a s lidskými právy to nemá žádnou přímou souvislost. Kromě toho to není obecně přijatelný postoj. Chtěl bych, aby se zde v budoucnu před konáním summitu EU-Čína o vztahu mezi Čínou a Evropskou unií rozvinula rozsáhlá diskuse zahrnující všechny tematické oblasti.
<SPEAKER ID="271" NAME="Martin Schulz" AFFILIATION="S&amp;D">
(DE) Pane předsedající, chtěl bych potvrdit to, co řekl Reinhard Bütikofer. Moje skupina navrhla, abychom diskutovali o hrozících popravách Ujgurů v Číně a účastníků protestních demonstrací proti zfalšovaným volbám v Íránu, kteří byli odsouzeni k smrti, neboť v těchto dvou zemích budou popravy provedeny pravděpodobně velice brzy, a proto je nutná naléhavá rozprava. Pravdou je, že Číňané drží světový rekord v provádění poprav, jak jste uvedl, a že čínský režim je nespravedlivý, protože neuznává lidská práva. Rád bych výslovně prohlásil, že tato situace je naprosto nepřijatelná.
<P>
Nicméně na Konferenci předsedů jsme požadovali, aby byly tyto dvě věci, tj. naléhavé otázky, o nichž diskutujeme nyní, jinými slovy hrozící popravy, a otázka vztahu mezi Evropskou unií a Čínou v oblasti hospodářské, kulturní, politické, v oblasti obrany a v dalších oblastech, od sebe odděleny. O tom chceme hovořit v rozpravě během summitu EU-Čína a závěry shrnout do usnesení. A proto chaos, který z tohoto vyšel, nemá nic společného s naléhavými otázkami. A proto také naše skupina trvá na tom, aby se hlasovalo o naléhavých otázkách, které jsme navrhli, a nikoli o směsce, kterou jste předložili.
<SPEAKER ID="272" NAME="László Tőkés" AFFILIATION="PPE">
(HU) Pane předsedající, je to velká událost, že tato otázka byla nyní naléhavě zařazena na pořad jednání. Tuto otázku také navrhla k diskusi skupina maďarských poslanců EP z Transylvánie. Chceme poděkovat některým skupinám za jejich účast a podporu, ale jsme překvapeni, že skupina Pokrokové aliance socialistů a demokratů v Evropském parlamentu stáhla svůj podpis z tohoto návrhu rozhodnutí. Mrzí mě, že na jednání, které proběhlo předevčírem, byly některé části z návrhu textu jako celku odstraněny, a sice ty, které se týkaly kritiky komunistického režimu a ochrany menšinových komunit. EU by se konečně měla poctivě a přetrvávajícímu dědictví komunismu a dosud přežívajícím komunistickým režimům, k nimž Čína patří, otevřeně postavit.
<SPEAKER ID="273" NAME="Gesine Meissner" AFFILIATION="ALDE">
(DE) Pane předsedající, dámy a pánové, jsme rozhodně proti trestu smrti, ať se provádí kdekoli na světě. Jsme také proti útlaku etnických a náboženských menšin a k oběma těmto věcem v Číně bohužel dochází.
<P>
Mnozí doufali, že po olympijských hrách bude Čína více respektovat lidská práva a že také bude lidská práva méně porušovat, protože Číňané jsou si vědomi, že se na ně upírají oči celého světa. Bohužel se tak nestalo. Popravuje se dál, a proto je velmi důležité, abychom o tom dnes hovořili, poté co v listopadu bylo popraveno devět Ujgurů, což mnoho lidí ve světě vůbec neví, a ještě předtím dva Tibeťané.
<P>
Summit mezi EU a Čínou se blíží, a jak konstatovalo několik předchozích řečníků, Čína je důležitým obchodním partnerem. Právě proto je tak těžké upozorňovat na opakované porušování lidských práv, ale proto je obzvlášť důležité, abychom o tom dnes při přípravách na summit hovořili. Chtěli bychom, aby byl trest smrti všude zrušen. Je správné, že v roce 2007 zavedl Parlament moratorium na trest smrti, a my se musíme vynasnažit, aby toto téma v myslích lidí nezapadlo, dokud bude trest smrti platit.
<SPEAKER ID="274" NAME="Jacek Olgierd Kurski" AFFILIATION="ECR">
(PL) Pane předsedající, jako Polák cítím, jak se mi zrychluje tep pokaždé, když se hovoří o lidských právech v Číně. Dne 4. června 1989 Poláci znovu získali svobodu hlasováním v prvních svobodných volbách, ve kterých jsme si vrátili nekomunistického předsedu vlády. V tentýž den, 4. června 1989, čínský režim rozdrtil protestující studenty pod ozubenými pásy tanků na náměstí Tien An Men. Svobodný svět nalezl recept na přemožení sovětského komunismu, ale nenašel recept na překonání komunismu čínského.
<P>
Hospodářská nadřazenost i nadále vítězí nad hodnotami a lidskými právy. To se jasně ukázalo minulý rok, kdy mocní tohoto světa hrdě vyhlašovali, že budou bojkotovat slavnostní zahájení olympijských her v Pekingu, a potom se všichni řídili svými hospodářskými zájmy a nastoupili v první řadě slavnostního průvodu a k volání utlačovaného národa Tibetu byli hluší.
<P>
Obávám se, že pokud vydání usnesení odložíme, příliš tuto otázku omezíme. Zneužití trestu smrti je samozřejmě hrozný zločin, ale je zde i zatýkání. Lidé jsou zabíjeni v čínských pracovních táborech, jsou mláceni obušky, vězněni, je potlačována svoboda projevu, existuje cenzura. To všechno by v tomto usnesení mělo být obsaženo. Je dobře, že usnesení bylo předloženo, ale nejdůležitější ze všeho je, aby hodnota lidských práv zvítězila nad hospodářstvím. To bych přál každému.
<SPEAKER ID="275" NAME="Karel De Gucht">
člen Komise. - Pane předsedající, dovolte mi, abych nejprve nastínil současný stav vztahů EU a Číny. Naše politika vůči Číně je politikou konstruktivní angažovanosti. Naše strategické partnerství se jakožto partnerství dvou hlavních hráčů na světové scéně stále více zaměřuje na řešení celosvětových výzev. Nejdůležitějším cílem 12. summitu EU-Čína, který se uskuteční 30. listopadu v Nankingu, bude konkrétně spolupráce na zajištění úspěchu kodaňského summitu o klimatu a řešení vztahů EU-Čína, včetně lidských práv, finanční a hospodářské krize a dalších mezinárodních otázek.
<P>
Ale strategické partnerství neznamená uvažovat o všech otázkách stejně. Pravdou je, že Evropa a Čína spolu mohou nesouhlasit a mohou mít odlišné názory na některé otázky, například v oblasti lidských práv a demokracie. Síla našeho partnerství nám umožňuje, abychom o těchto otázkách otevřeně diskutovali. Otázky lidských práv, včetně trestu smrti a dodržování základních práv etnických menšin, systematicky vyvstávají při našich pravidelných politických kontaktech, a zejména během našeho dialogu o lidských právech s čínskými orgány.
<P>
Tak tomu bylo v posledním 28. kole, které proběhlo 20. listopadu v Pekingu, kde jsme o těchto otázkách vedli otevřenou diskusi. Zásadový postoj EU k trestu smrti a výzva k jeho zrušení v Číně jsou mohutně připomínány při všech příležitostech. Totéž platí rovněž pro respektování práv etnických menšin. Dovolte mi, abych znovu ujistil tuto sněmovnu, že budeme i nadále vznášet tyto otázky také na jiných fórech, a to i na té nejvyšší úrovni.
<P>
Moje kolegyně komisařka Ferrero-Waldnerová s vámi v březnu vedla rozsáhlou diskusi o Tibetu, kde nastínila postoj EU. Chtěl bych připomenout některé základní prvky, které EU postoj zahrnuje. Vždy jsme podporovali dialog mezi čínskými orgány a zástupci dalajlámy. Pro Evropskou unii jsou lidská práva univerzální a situace v Tibetu je legitimním zájmem mezinárodního společenství. Situací Tibetu se proto zabýváme pravidelně. Důsledně tento vzkaz předáváme svým čínským protějškům a velice pozorně nasloucháme jejich názorům.
<P>
Paní komisařka Ashtonová také měla možnost vyjádřit zde v červenci své znepokojení nad událostmi v Sin-ťiangu, lítost nad ztrátou životů a projevit soustrast a účast rodinám obětí. EU podporuje veškeré úsilí, které v této oblasti přispěje k usmíření.
<P>
Evropská unie respektuje právo Číny postavit před soud ty, kteří jsou odpovědni za násilné akce, ale znovu potvrzuje svůj dlouhodobý všeobecný nesouhlas s používáním trestu smrti, který platí za všech okolností, a rovněž význam, který přikládá právu na spravedlivý proces. EU opakovaně sdělila své znepokojení čínským orgánům a o svých obavách se znovu zmiňuje ve dvou prohlášeních zveřejněných 29. října a 13. listopadu, jak to v takových situacích vždy dělává. V prohlášeních Čínu vyzvala, aby zmírnila všechny rozsudky trestu smrti vynesené v souvislosti s nepokoji v Tibetu a v Sin-ťiangu. Kromě toho EU bude i nadále naléhat, aby mohla sledovat veškeré další procesy s účastníky nepokojů v Tibetu a v Sin-ťiangu.
<P>
Společným cílem nás všech je otevřenější, transparentnější Čína, která dodržuje mezinárodní normy v oblasti lidských práv a spolupracuje při řešení celosvětových výzev. Všichni jsme doufali, že olympijské hry budou začátkem větší čínské pružnosti a respektování lidských práv jednotlivce. Až dosud k tomu nedošlo. Musíme i nadále rozvíjet naše strategické partnerství a úctu k lidským právům jako nedílnou součást našeho pokračujícího dialogu. 12. summit EU-Čína v Pekingu je mimořádnou příležitostí učinit tak v důležité etapě našeho vlastního vývoje.
<SPEAKER ID="276" NAME="Předsedající">
Rozprava je uzavřena.
<P>
Nyní přistoupíme k hlasování.
<P>
Písemná prohlášení (článek 149)
<SPEAKER ID="995" NAME="Anneli Jäätteenmäki  " LANGUAGE="FI">
Čína se nedávno rozloučila s americkým prezidentem Barackem Obamou a brzy přivítá předsedu Evropské rady Fredrika Reinfeldta. Nestačí nám však jen diplomatická gesta, musíme vidět víc. Čína oznámila svým občanům a světu svůj závazek v oblasti lidských práv, včetně práv menšin žijících na jejím území. Nicméně jejich dosavadní výsledky hovoří jinak. V poslední době došlo k řadě znepokojivých událostí, také k popravám, které byly provedeny na základě pochybných procesů a v nezvyklém spěchu. Všechny tyto činnosti byly prováděny tajně. Je zde také závažný případ ujgurských menšin, na něž čínská vláda uplatňuje politiku kontroly porodnosti, která skupinu postupně decimuje. Vzhledem k tomu, že Evropská unie otevřeně hovoří o právech menšin a odmítá trest smrti, naléhavě žádáme čínskou vládu, aby zveřejnila postup, na základě kterého jsou občané souzeni a odsuzováni k smrti, a aby změnila rozsudky těch, kterým se nedostalo spravedlivého a otevřeného procesu. Vyzýváme čínské orgány, aby respektovaly práva menšin žijících na jejich území s ohledem na usnesení OSN i na jejich vlastní ústavu. Rovněž vyzýváme Čínu, aby zlepšila situaci v oblasti lidských práv s podporou mezinárodního společenství.
<SPEAKER ID="277" NAME="Eija-Riitta Korhola  " LANGUAGE="FI">
Pane předsedající, chápu nelibost, kterou pociťují někteří přítomní poslanci, neboť naše usnesení o Číně bylo ve skutečnosti naplánováno na termín po návštěvě čínské delegace, což by náhodou mohlo vyvolávat dojem neúspěšné cesty, ačkoliv atmosféra byla ve skutečnosti vynikající.
<P>
Každý z nás si přeje, aby spolupráce pokračovala v pozitivním duchu, aniž by však byla opomíjena fakta. Diplomacie nemůže ignorovat lidská práva, ale diplomacii a informovanost o situaci potřebujeme při jejich prosazování.
<P>
Zcela nedávno jsem navštívila Pákistán, kde jsem se setkala s prezidentem, předsedou vlády a předními ministry a hovořila s nimi o lidských právech a boji proti terorismu. Řekla bych, že ve svých usneseních o lidských právech někdy také musíme uvádět dobré zprávy. Nyní je k tomu důvod. Nová pákistánská demokraticky zvolená vláda před rokem jmenovala ministra pro menšiny, který sám osobně zastupuje křesťanskou menšinu. Vláda dosáhla v této oblasti významných úspěchů: země schválila 5% kvótu vyhrazenou pro menšiny ve veřejných funkcích, náboženské festivaly pro menšiny se staly oficiálními, 11. srpna mají mít menšiny svůj vlastní zvláštní svátek a Senát plánuje pro tuto instituci stejnou 5% kvótu.
<P>
Nejvýznamnější projekt se týká omezení výskytu násilí. Menšiny spolu s muslimy zřizují místní výbory mezináboženské harmonie, jejichž účelem bude zmírňovat napětí a zlepšit dialog mezi různými skupinami. Na 112 místních oblastí bude připadat jeden výbor. V ideálním případě budou mít rovněž možnost velice účinně bránit Talibanu ve verbování nových členů. Pákistán je nejdůležitější zemí z hlediska celosvětové bezpečnosti. Pokud se vládě podaří zlikvidovat terorismus takovými mírovými prostředky, jako jsou tyto, bude její příklad hodný následování. Bude zajímavé situaci sledovat.
