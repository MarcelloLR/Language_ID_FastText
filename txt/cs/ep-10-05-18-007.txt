<CHAPTER ID="007">
Zvláštní opatření v oblasti zemědělství ve prospěch nejvzdálenějších regionů Unie (změna nařízení (ES) č. 247/2006) (rozprava) 
<SPEAKER ID="071" NAME="Předsedající">
Dalším bodem je zpráva pana Alvese o návrhu nařízení Evropského parlamentu a Rady, kterým se mění nařízení (ES) č. 247/2006, kterým se stanoví zvláštní opatření v oblasti zemědělství ve prospěch nejvzdálenějších regionů Unie jménem Výboru pro zemědělství a rozvoj venkova - C7-0255/2009 -.
<SPEAKER ID="072" NAME="Luís Paulo Alves" LANGUAGE="PT">
Paní předsedající, paní komisařko, dámy a pánové, dovolte mi upozornit na skutečnost, že projednáváme první zprávu Výboru pro zemědělství a rozvoj venkova, která prochází běžným legislativním postupem podle Lisabonské smlouvy. Je to historický okamžik, a pokud bude tato sněmovna hlasovat tak, jak navrhuji, zahájíme toto nové období sdílených pravomocí v oblasti zemědělství v Evropské unii nejlepším možným způsobem.
<P>
Činíme tak přípravou právních předpisů společně s nejvzdálenějšími regiony, a v praxi tak projevujeme vůli budovat Unii na základech soudržnosti, v duchu aktivní solidarity respektující zvláštnosti a rozdíly svých součástí, což je jediná schůdná cesta k dosažení našeho společného evropského projektu.
<P>
Dalším příkladem je zavedení základních nařízení, jejichž pomocí se stovky let staré odvětví cukru na Azorách - za což jsem zvláště vděčný, protože se jedná o můj domovský region - stává více životaschopné. Navíc přispívá ke zdravé diverzifikaci zemědělství v regionu, který, jak víme, představuje nenahraditelnou součást odvětví mléka v Portugalsku. Musíme jej upevnit a učinit udržitelným.
<P>
Paní předsedající, rád bych poděkoval panu komisaři Cioloşovi a vysokým úředníkům Komise, s nimiž jsem spolupracoval a jednal, za jejich otevřenost a pružnost. Španělské předsednictví učinilo vše, aby se naše společné přání dosáhnout dohody během prvního čtení mohlo stát skutečností. Své poděkování bych samozřejmě rád rozšířil i na stínové zpravodaje ostatních politických skupin, stejně jako na vynikající úředníky sekretariátu Výboru pro zemědělství a rozvoj venkova Evropského parlamentu, díky jejichž spolupráci se nám podařilo dosáhnout výsledku, který považuji za velmi kladný.
<P>
Rád bych rovněž zdůraznil rozhodující příspěvek Zemědělské asociace Azor, stejně jako podíl regionální vlády a vlády republiky: výrazným způsobem se podílely na přípravě zprávy a sehrály významnou úlohu při hledání řešení pro odvětví cukru na Azorách.
<P>
Návrh nařízení Rady byl předložen 2. října Výboru pro zemědělství a rozvoj venkova, tedy v době, kdy Lisabonská smlouva čekala na ratifikaci členských států a nebyla vyhlídka na její vstup v platnost. V této situaci bylo původním záměrem Komise a Rady přijmout návrh ve zjednodušeném procesu bez pozměňovacích návrhů tak, aby nabyl účinnosti 1. ledna 2010.
<P>
Po vstupu Lisabonské smlouvy v platnost a navzdory skutečnosti, že v ostatních politických skupinách a v Radě převládal názor, že tento návrh by měl být nadále schvalován ve zjednodušeném procesu - protože se domnívaly, že tento návrh nepotřebuje pozměňovací návrhy a že by měl vstoupit v platnost co nejdříve - pochopila Skupina progresivní aliance socialistů a demokratů v Evropském parlamentu i já, že Parlament musí projevit své stanovisko v souladu s Lisabonskou smlouvou a chopit se své úlohy spoluzákonodárce.
<P>
Učinili jsme tak v pravou chvíli, protože se před námi díky tomu otevřely nové možnosti. Za prvé, díky přispění Výboru pro regionální rozvoj a stanovisku pana Teixeiry, kterému bych mimochodem rád poblahopřál a poděkoval za pomoc během celého procesu. A za druhé, prostřednictvím mé zprávy, která přináší nové možnosti pro odvětví cukru na Azorách, stejně jako díky přispění a podpoře mých kolegů ve Výboru pro zemědělství a rozvoj venkova.
<P>
Závěrem tohoto prvního projevu bych rád uvedl, že se nám nepodařilo v rámci třístranného dialogu přijmout pozměňovací návrhy předložené Výborem pro regionální rozvoj a Výborem pro zemědělství a rozvoj venkova, které jsem podpořil. Bylo třeba získat závazek během prvního čtení, abychom tak mohli zajistit už dosažená zlepšení a také s ohledem na potřebu co nejrychlejšího vstupu v platnost, aby nebyla ohrožena zpětná platnost dokumentu od ledna tohoto roku. Komise však připravuje přezkum programu POSEI a my tak jistě budeme mít brzy příležitost o těchto pozměňovacích návrzích znovu jednat.
<SPEAKER ID="073" NAME="Předsedající">
Na obrazovce došlo ke změně názvu, jak vidíte. Příslušný komisař se bohužel nemohl dostavit včas, což je politováníhodné, protože v této chvíli není hlášen žádný mrak sopečného popela a je už 11:00 hod.
<P>
Komise by měla v budoucnu jednat o skutečnosti, že příslušní komisaři by měli být přítomni ve sněmovně. I to je předmětem rámcové dohody. Jsem si jistý, že ho paní Malmströmová skvěle zastoupí.
<SPEAKER ID="074" NAME="Cecilia Malmström">
členka Komise. - Paní předsedající, děkuji vám za pochopení. Ráda bych se vám omluvila jménem svého kolegy, pana Cioloşe, který se zpozdil a který se sem snaží co nejdříve dopravit, aby s vámi mohl jednat. Požádal mě, abych poděkovala zpravodaji, panu Alvesovi, i stínovým zpravodajům Evropského parlamentu za vynikající práci, kterou odvedli při přijímání tohoto návrhu.
<P>
Přijetí je důležité, protože se jedná o první dokument přijímaný běžným legislativním postupem v oblasti zemědělství a rozvoje venkova po vstupu Lisabonské smlouvy v platnost. Během těchto měsíců byla navázána velmi dobrá spolupráce mezi Parlamentem, Radou a Komisí, čímž se vytvořily podmínky pro rychlé přijetí tohoto návrhu během prvního čtení.
<P>
Díky této první zkušenosti s běžným legislativním postupem se můj kolega, komisař Cioloş, a jeho služby hodně naučili a vytvořili tak skvělý precedens pro budoucí práci. Přijetí tohoto nařízení má značný význam pro nejvzdálenější regiony, protože zavádí technická zjednodušení a odchylky ve prospěch řady odvětví: odvětví mléka na Kanárských ostrovech, Madeiře a ostrově Réunion, odvětví cukru na Azorských ostrovech a odvětví vína na Madeiře a na Azorách.
<P>
Pokud jde o Azory, domnívám se, že stávající okolnosti odůvodňují další společné úsilí nás všech - veřejnosti, regionálních vlád, vnitrostátních vlád a Evropské unie - s cílem usnadnit diverzifikaci zemědělských činností v tomto regionu. Diverzifikace by se měla stát jednou z hlavních priorit nejvzdálenějších regionů, kterým smlouva přiznává zvláštní postavení v důsledku jejich zvláštních znevýhodnění. Diverzifikace musí těmto regionům umožňovat domácí rozvoj, který vytváří stabilitu a dobré životní podmínky. Z tohoto důvodu a na základě ujištění ze strany portugalských orgánů, které se zavázaly podporovat odvětví pěstování cukrové řepy na Azorách, mohu souhlasit s rozšířením výjimek udělených už v minulosti odvětví cukru na Azorech.
<P>
Vyslechnu si vaše připomínky k tomuto textu a vynasnažím se ze všech sil odpovědět na otázky jménem svého kolegy.
<SPEAKER ID="076" NAME="Nuno Teixeira" LANGUAGE="PT">
Pane předsedající, paní komisařko, především bych rád poblahopřál zpravodaji, svému kolegovi poslanci, panu Alvesovi, k jeho práci a zejména schopnosti, kterou projevil při zohlednění jednotlivých předložených požadavků, které jsou v první řadě projevem respektu vůči zájmům jednotlivých uvedených nejvzdálenějších orgánů.
<P>
Jako zpravodaj pro stanovisko Výboru pro regionální rozvoj vítám skutečnost, že všechny předložené pozměňující návrhy byly zpravodajem přijaty a Výbor pro regionální rozvoj je schválil. Jsou to návrhy, jejichž cílem je objektivně zlepšit platné nařízení a upravit některá jeho hlediska, která jsou nedostatečná nebo zastaralá. Mezi nimi bych zvláště upozornil na skutečnost, že maximální prahy vývozu nebo zasílání zpracovaných produktů, které využívají podpory programu POSEI, se v současnosti vypočítávají z průměru v letech 1989 až 1991.
<P>
Pokud bude tato zpráva přijata, doufám, že Komise a Rada budou respektovat stanovisko Parlamentu a nevyužijí případný budoucí přezkum nařízení o režimu POSEI jako záminku pro odmítnutí stanoviska sněmovny a předložených pozměňovacích návrhů, které mají pro dotčené regiony zásadní význam.
<SPEAKER ID="077" NAME="Maria do Céu Patrão Neves" LANGUAGE="PT">
Vzhledem k trvalému přírodnímu znevýhodnění nejvzdálenějších regionů je třeba, aby zde Evropská unie pomáhala vytvářet nejlepší možné podmínky k výkonu hospodářské činnosti.
<P>
V případě regionů, jako jsou Azory, které jsou do značné míry závislé na zemědělství, je třeba věnovat zvláštní pozornost tomuto odvětví. V této souvislosti vítáme specifická opatření ve zprávě v oblasti zemědělství z nejvzdálenějších regionů. V nové verzi, o které hlasoval Výbor pro zemědělství a rozvoj venkova, byla úprava této oblasti uspokojivá; verze, která vzešla z třístranného dialogu, tvrdě postihuje pracovní podmínky v odvětví cukru, jehož vývozní kvóty jsou jen symbolické.
<P>
V době, v níž je diverzifikace zemědělství vnímána jako jeden ze způsobů, jak co nejvíce zmírnit opakující se krize v odvětví, je politováníhodné, že tato zpráva nevyjadřuje potřebnou důvěru a podporu produkci cukrové řepy a s ní spojenému průmyslu v São Miguel.
<SPEAKER ID="078" NAME="Vasilica Viorica Dăncilă" LANGUAGE="RO">
V první řadě bych ráda poblahopřála zpravodaji k cílům stanoveným pro zemědělství v nejvzdálenějších regionech. Režimy podpor zemědělství pro nejvzdálenější regiony EU vytváří důležitý mechanismus udržení zemědělství a zachování krajiny venkova.
<P>
Podporuji současný přezkum vymezení těchto oblastí a odstranění všech nesrovnalostí. Jsem přesvědčená, že uplatňování jednotných kritérií zjednoduší vyplácení plateb v nejvzdálenějších regionech na úrovni Evropské unie, zajistí větší transparentnost a stejné zacházení s příjemci těchto podpor. Všichni víme, jak klíčová je úloha zemědělství v místním hospodářství.
<P>
V této souvislosti považuji za vhodné, aby existovala opatření pro nejvzdálenější regiony Evropské unie zaměřená na posílení konkurenceschopnosti odvětví zemědělství a na podporu diverzifikace. Podporuji základní cíle tohoto režimu pro nejvzdálenější regiony, které považuji za důležité a které se ukázaly být účinným nástrojem pro udržení zemědělství v těchto oblastech, a plně s nimi souhlasím.
<SPEAKER ID="079" NAME="Riikka Manner" LANGUAGE="FI">
Pane předsedající, úvodem bych ráda poděkovala a poblahopřála zpravodaji, panu Alvesovi, za skvělou práci při přípravě této zprávy. Naše skupina plně podporuje tento kompromis, protože je velmi důležité a nepochybné, že hospodářský a sociální rozvoj vzdálenějších regionů EU je do značné míry určován jejich okrajovou polohou, obtížnými klimatickými podmínkami a zeměpisnou a hospodářskou závislostí na úzkém rozsahu zboží a služeb. Je velmi důležité, zejména nyní v době krize, abychom soustředili svou pozornost na vyvážený rozvoj v regionu Evropy a na dosažení regionální a sociální soudržnosti.
<P>
My i Evropská unie musíme zajistit, abychom všude v Evropě byli v zemědělství soběstační. Je to důležité z hlediska bezpečnosti i biologické rozmanitosti. Opatření navrhovaná v této zprávě by nyní měla být uvedena do praxe a tím by mělo být všude v Evropě - i v okrajových regionech Evropy - dosaženo trvalých a především dlouhodobých výsledků.
<SPEAKER ID="080" NAME="James Nicholson">
jménem skupiny ECR. - Pane předsedající, i já bych rád poblahopřál zpravodaji k výborně odvedené práci. I moje skupina je schopná podpořit dohodu dosaženou v rámci třístranného dialogu a domnívám se, že bylo dosaženo dobrého kompromisu.
<P>
Jsem přesvědčen, že nejvzdálenějším regionům Evropy by se mělo všude, kde je to možné, dostat potřebné podpory, a vyvážit tak jejich polohu a problémy s ní spojené. Tyto regiony jsou trvale znevýhodněny a my si toho musíme být vědomi. Hospodářská krize a krize v odvětví mléčných výrobků postihla tyto regiony mnohem více než většinu zbývající části Evropy, a proto tyto regiony zasluhují zvláštní pozornost.
<P>
Zvláštní účast cítím se situací na Azorách, kde je odvětví mléčných výrobků velmi důležité a potýká se s vážnými problémy. Umožnit Azorám vyvážet poměrně malé množství cukru do EU bude dobrým rozhodnutím pro hospodářskou budoucnost tohoto konkrétního regionu.
<SPEAKER ID="081" NAME="João Ferreira" LANGUAGE="PT">
Pane předsedající, odůvodňovat prodlužování zpětného vývozu cukru prostřednictvím modelů, které jsou v současnosti navrhovány, s postupným odbouráním systému mléčných kvót je nebezpečné a nepřijatelné. Toto odbourání - proti kterému jsme bojovali a budeme bojovat i nadále a tím podporovat boj producentů mléka - bude mít velmi vážné dopady na výrobní odvětví, které má zásadní význam pro hospodářství na Azorech. Bez ohledu na to, co bylo navrženo, nebude možné zmírnit tyto důsledky pomocí opatření navrhovaných v souvislosti s průmyslovým odvětvím na zpracování cukru; a to tím spíše, že je také navrženo jejich postupné odbourání. Co zůstane po těchto pěti letech?
<P>
Na druhé straně musíme vzít v úvahu, že proces opětovné přeměny vinic je výrazně zpožděn přinejmenším v případě Madeiry a může být dokonce ohrožen, pokud nebudou zvýšeny pobídky. Omezení, která postihují nejvzdálenější regiony, jsou trvalá. Proto uznání specifických potřeb těchto regionů se musí v praxi projevit formou trvalých opatření pomoci a nikoliv opatření vzájemně nepropojených a časově omezených. Je důležité zachovat podporu Unie odvětví zemědělství v nejvzdálenějších regionech; zvláště za současného sociálně hospodářského stavu.
<SPEAKER ID="082" NAME="Gabriel Mato Adrover" AFFILIATION="PPE">
(ES) Pane předsedající, paní komisařko, zabýváme se reformou, která je jednoduchá, má však zásadní význam pro nejvzdálenější regiony. Je to zvláště důležité v době, kdy krize postihuje každého, zásadním způsobem však postihuje tyto regiony, protože jsou trvale znevýhodněny, což znamená, že potřebují změny.
<P>
Budu hovořit o Kanárských ostrovech. V případě Kanárských ostrovů se nejdůležitější změna týká dodávek přípravků vyrobených z mléka a určených k průmyslovému zpracování. Hovoříme o odstředěném sušeném mléce s rostlinným tukem, které představuje pro místní spotřebitele tradiční produkt a prodává se na Kanárských ostrovech více než 40 let. Po značném úsilí a navzdory mnoha problémům byl založen místní průmysl, který vytváří pracovní místa a patrnou přidanou hodnotu. Chci to zdůraznit proto, že v současnosti, zejména na našich ostrovech, které mají velmi vysokou nezaměstnanost, není podpora drobného průmyslu, který vytváří pracovní místa, jen nezbytností, ale povinností.
<P>
Návrh chce zachovat dodávky tohoto produktu, který se používá pro místní spotřebu v malém množství 800 tun za rok. Tím se ruší přechodná povaha tohoto opatření, jež je z celkového pohledu bez významu, a tím zajišťuje stabilitu tohoto průmyslového odvětví.
<P>
Jak jsem již uvedl, nejvzdálenější regiony jsou značně znevýhodněné, musíme je však vnímat jako příležitost pro Evropu. Jednotlivé dohody o přidružení, které se v současnosti připravují a projednávají, jako je dohoda o volném obchodu s Kolumbií a Peru a s dalšími, s nimiž jednání začínají, jako je například sdružení Mercosur, představují jednoznačnou hrozbu pro naše zemědělské odvětví. Mám na mysli řadu produktů: rajčata, banány nebo hospodářská zvířata.
<P>
Jak jsem již řekl mnohokrát: v těchto jednáních je třeba dosáhnout rovnováhy, kdy každý ustoupí o kousek a všichni získáme. V žádném případě však nesmí být žádný produkt nebo konkrétní odvětví nuceno nést veškeré náklady těchto dohod.
<P>
Závěrem bych rád poblahopřál zpravodaji, panu Alvesovi, a poděkoval Komisi a Radě, které společně s Parlamentem dokázaly dospět k dohodě v tomto prvním třístranném dialogu v oblasti zemědělství.
<SPEAKER ID="083" NAME="Patrice Tirolien" AFFILIATION="S&amp;D">
(FR) Pane předsedající, dámy a pánové, když se tento text dostal do Výboru pro regionální rozvoj, podařilo se mi prosadit myšlenku rozšíření výjimky, kterou se povoluje produkce rekonstituovaného mléka na Martiniku a Guadeloupe a to po vzoru modelu udržitelného růstu, který se osvědčil na Madeiře.
<P>
Bohužel během posledního třístranného dialogu se nepodařilo nalézt k tomuto stanovisku shodu. Je to škoda ze dvou důvodů. Za prvé z hlediska podstaty, produkce mléka ve francouzských zámořských departmentech by vytvořila řadu neobyčejných příležitostí: posílení odvětví chovu hospodářských zvířat, soběstačnost v oblasti základních potravin a tvorbu pracovních míst. Za druhé z hlediska obsahu, tento Parlament jako celek nebyl schopen dospět k rozhodnutí ohledně mého návrhu, protože chtěl, aby byl tento text schválen během prvního čtení v rámci neformálního postupu, s čímž nesouhlasím.
<P>
Bez ohledu na to bude naše práce na nařízení o POSEI velmi brzy pokračovat během střednědobého přezkumu tohoto nařízení. Pak znovu požádám o výjimku v dalších francouzských zámořských departmentech.
<SPEAKER ID="084" NAME="Albert Deß" AFFILIATION="PPE">
(DE) Pane předsedající, paní komisařko, jsem rád, že zpráva o konkrétních opatřeních v oblasti zemědělství ve prospěch nejvzdálenějších regionů Unie byla projednána v této sněmovně v tak přátelském duchu.
<P>
Během minulého volebního období jsem byl stínovým zpravodajem pro reformu trhu s cukrem. V té době navštívil Výbor pro zemědělství a rozvoj venkova ostrov Réunion, kde jsme viděli bývalý zemědělský podnik, ve kterém se pěstuje cukrová třtina. Bez naší podpory by tento malý zemědělský podnik už neexistoval. Jako člověk pocházející z kontinentální pevniny jsem rovněž zaznamenal, že tito zemědělci v nejvzdálenějších regionech Unie se musí vypořádat se zvláštními okolnostmi.
<P>
Je nezbytné, abychom prostřednictvím určitých předpisů o výjimkách nabídli těmto zemědělcům ve všech těchto regionech Evropské unie vyhlídky na budoucnost a zajistili, že dokáží zajistit bezpečnost dodávek potravin - alespoň z větší části - v těchto oblastech. Je naším úkolem pomoci zajistit, že zemědělství - a to i prostřednictvím těchto předpisů o výjimkách - bude mít vyhlídky do budoucna a že bude zajištěna bezpečnost dodávek potravin pro místní obyvatelstvo. Způsob, jímž byla tato zpráva vypracována, vytváří dobré podmínky pro dosažení těchto cílů. Srdečně děkuji všem, kteří se na její přípravě podíleli.
<SPEAKER ID="085" NAME="Giovanni La Via" AFFILIATION="PPE">
(IT) Pane předsedající, dámy a pánové, nejvzdálenější oblasti se vyznačují sociálně-hospodářskými a strukturálními zvláštnostmi, které jsou dány vzdáleností od trhů, odloučeností, malou rozlohou, topografií, složitým klimatem a hospodářskou závislostí na určitých produktech. Existují zvláště významná zemědělská odvětví: cukrová řepa, mléčné produkty a víno.
<P>
Hospodářské systémy těchto oblastí závisí na řádném provozování výrobních systémů všech výše uvedených odvětví, na obnovení rovnováhy, která byla v minulosti narušena, a zajištění potřebných výjimek pro uplatňování odpovídajících tržních nástrojů.
<P>
Pane předsedající, paní komisařko, dozvídáme se s velkými obavami o postupu jednání se zeměmi sdružení Mercosur. Pokud případné dohody nebudou spojeny s příslušnými kompenzačními opatřeními, mohou vážným způsobem ohrozit nejen nejvzdálenější regiony, ale i řadu odvětví evropského zemědělství.
<SPEAKER ID="086" NAME="Elie Hoarau" AFFILIATION="GUE/NGL">
(FR) Pane předsedající, musím říci, že kompromis v oblasti cukru, který byl dosažen v rámci třístranného dialogu, nedosahuje úrovně návrhů předkládaných ve Výboru pro regionální rozvoj a Výboru pro zemědělství a rozvoj venkova, čehož hluboce lituji.
<P>
Pokud jde o ostrov Réunion, je tento text pro zemědělce, kteří čekají na urychlené uplatňování výjimky v oblasti mléka, významný. Pro tyto zemědělce bude představovat záruku udržitelnosti jejich odvětví. Přesto bych dala raději přednost tomu, aby byly zachovány záruky předložené ve výboru.
<P>
A ještě jednou k mléku: souhlasím se svým kolegou poslancem, panem Tirolienem. Byli bychom rádi, kdyby byla provedena studie i pro ostrovy Martinik a Guadeloupe v zájmu udržení průmyslu těchto regionů. K těmto otázkám se však jednoznačně vrátíme během jednání o POSEI, a budeme mít proto možnost o nich diskutovat.
<SPEAKER ID="087" NAME="Andreas Mölzer" AFFILIATION="NI">
(DE) Pane předsedající, po léta jsme svědky jevu, vůči kterému je Evropská unie zdánlivě bezmocná, a sice ohromného množství upadajících zemědělských podniků, které ohrožují soběstačnost států EU. Tímto jevem jsou samozřejmě nejvíce postiženi obyvatelé znevýhodněných oblastí, jako jsou nejvzdálenější regiony, ale rovněž zemědělci v horských oblastech, jaké máme v Rakousku.
<P>
Je to bohužel důsledek společné zemědělské politiky, politiky, která je již řadu let kritizována a soustavně reformována, přitom však doposud nefunguje řádně. Dospěli jsme však do bodu obratu. V krizových situacích - ať už se jedná o pokles ceny eura nebo skutečnost, že výbuch jedné sopky na Islandu ochromil leteckou dopravu a dodávky rychle se kazícího zboží - se musí členské státy spoléhat samy na sebe. V nedávné době jsme toho byli svědky, když Rusko naposledy zastavilo dodávky plynu.
<P>
V obtížných situacích všechno záleží na soběstačnosti jednotlivých zemí a tu je třeba zachovat v rámci EU v zemích a regionech, které mají znevýhodněné oblasti, i v nejvzdálenějších regionech. Jsem přesvědčen, že jediný způsob, jak toho dosáhnout je, když bude zemědělství do určité míry opět převedeno pod vnitrostátní kontrolu.
<SPEAKER ID="088" NAME="Diogo Feio" AFFILIATION="PPE">
(PT) Pane předsedající, úvodem této rozpravy o konkrétních opatřeních pro zemědělství v nejvzdálenějších regionech bych rád poblahopřál zpravodaji a všem, kteří se na tomto tématu podíleli. Dále bych rád řekl, že pozměňovací návrhy, které jsou často technické a specifické povahy, nepřináší zásadní změny.
<P>
Pokud však soustředíme pozornost na otázku cukru a výroby cukru na Azorách, poukazujeme tím na hlubší problém. Nejvzdálenější regiony, jako jsou Azory, které jsem měl nedávno příležitost navštívit, mají velmi silnou vazbu na zemědělské odvětví. Konkrétně na Azorách je velmi důležitá otázka mléčných kvót. Produkce mléka a způsob, jímž je regulována, jsou mimořádně důležité pro stovky producentů a řadu obyvatel Azor, a právě z toho důvodu bych chtěl zde v této sněmovně upozornit na potřebu nalézt řešení, která budou zohledňovat konkrétní situaci těchto regionů.
<SPEAKER ID="089" NAME="Diane Dodds" AFFILIATION="NI">
Pane předsedající, jsem ráda, že máme před sebou zprávu, která pomáhá zemědělství v nejvzdálenějších regionech Evropy. Jsou to bezpochyby zeměpisné umístění, vzdálenost od trhů a další činitelé, které vytváří řadu problémů. Dopad měla i hospodářská krize. Nestálost cen byla značná a měla negativní a téměř destabilizující účinek na zemědělství, a to nejen v nejvzdálenějších regionech, ale ve všech oblastech Evropy. Dnes bych však ráda upozornila Komisi pouze na jeden konkrétní bod a sice, že Komise musí dbát na to, aby její vlastní činnosti neznevýhodňovaly evropské zemědělce a evropské odvětví zemědělství.
<P>
Odvětví mléčných výrobků a hovězího masa v Severním Irsku je vážně postiženo dovozem. To mělo za následek nestálost cen a značné finanční ztráty pro zemědělce. Minulý týden jsem navštívila zemědělskou přehlídku Royal Agricultural Show v Severním Irsku. Je to největší přehlídka svého druhu v provincii a zemědělci jeden za druhým vyjadřovali vážné obavy ohledně přístupu Komise ke znovuzahájení jednání se sdružením Mercosur. Komise, i my zde v Parlamentu, musíme dbát na to, abychom neobětovali evropský průmysl zdánlivým "ziskům" v jiných oblastech.
<SPEAKER ID="090" NAME="Seán Kelly" AFFILIATION="PPE">
Pane předsedající, vítám návrhy na pomoc nejvzdálenějším regionům. Za prvé, zemědělství je primární odvětví, které dodává potraviny na náš stůl, bez nichž bychom všichni vymřeli a bez zemědělství by vymřely také tyto regiony, a to jak z hospodářského hlediska, tak také pravděpodobně kvůli vylidnění.
<P>
Rád bych se rovněž přidal k těm, kteří vyjádřili obavy ohledně návrhů dohody se sdružením Mercosur. Tyto dohody by mohly vážným způsobem poškodit nejvzdálenější regiony a vlastně všechny regiony.
<P>
Domnívám se, že je načase, aby se Evropská unie stala silnější a spravedlivější vůči vlastním zemědělcům. Naším úkolem nikdy nebylo stát se policisty pro zemědělce v rámci Unie a dobrou vílou pro zemědělce ve zbytku světa. K tomu však dochází: byly by méně přísné předpisy, méně transparentnosti a méně odpovědnosti pro potraviny přicházející do Evropské unie než za potraviny, které jsou produkovány v rámci Unie, a to by bylo nespravedlivé pro nejvzdálenější regiony a také pro všechny regiony.
<SPEAKER ID="091" NAME="Dacian Cioloş" LANGUAGE="FR">
Pane předsedající, prosím omluvte mé zpoždění, ale velmi jsem stál o to, abych mohl být přítomen této rozpravě, protože se jedná o moji první rozpravu, která se navíc týká prvního rozhodnutí přijatého v rámci spolurozhodování v oblasti zemědělství. Rád bych ještě jednou pozdravil pana Alvese, a poděkoval mu stejně jako všem službám Parlamentu za spolupráci i účinný způsob, jímž se společně s Komisí a Radou podíleli na přípravě tohoto rozhodnutí.
<P>
Chtěli jsme rychlé rozhodnutí právě proto, aby opatření ustanovená v této zprávě mohla být v dotčených regionech rychle uplatňována. Některá rozhodnutí budou dokonce uplatňována se zpětnou platností. Z tohoto důvodu - a tím rovněž odpovídám panu Tirolienovi - jsme nechtěli předkládat žádné další pozměňovací návrhy. Stejně jako v případě některých jiných návrhů bychom potřebovali další odůvodnění a analýzy, abychom mohli stanovit, jakým způsobem by měla být tato opatření prováděna. Dáváme přednost rychlému postupu a na toto téma jsem vedl s panem Alvesem řadu diskusí. Jsem proto rád, když vidím, jaké podpoře se tento návrh těší, a doufám, že budeme stejným způsobem v budoucnu spolupracovat s Parlamentem i v jiných záležitostech. Nadto jsem si jistý, že to dokážeme.
<P>
Jako komisař pro zemědělství mohu rovněž ujistit všechny řečníky, že jednání se sdružením Mercosur byla zmíněna několikrát. Ujišťuji vás, stejně, jako jsem to učinil během debaty v rámci orgánů Komise o znovuotevření těchto jednání, že budu důsledně dbát na to, aby pokračování těchto jednání bylo vedeno zájmy evropského zemědělství. Musíme samozřejmě vnímat tato jednání komplexněji a neomezovat se pouze na zemědělství, mohu vás však ujistit, že během nadcházejících měsíců a let těchto jednání budu dohlížet na to, aby byl model evropského zemědělství, který se zakládá na kvalitě, rozmanitosti a využívání půdy, zachován, ať už v rámci výsledků těchto jednání, nebo prostřednictvím následně přijatých opatření.
<P>
Byla zde rovněž vznesena otázka, proč bychom měli uplatňovat snižování a proč se nerozhodneme pro množství, jaké platí dosud u cukru na Azorách. V případě tohoto cukru jsme se konkrétně dohodli s portugalskými orgány a s místními orgány na Azorách na zřízení hospodářského nástroje, který umožní dotčenému odvětví obstát v hospodářské soutěži prostřednictvím investičních opatření. Jsem potěšen podporou, které jsem byl svědkem, i závazky ze strany portugalské vlády na podporu odvětví v této snaze a doufám, že se nám tímto způsobem podaří nabídnout producentům na Azorech alternativu.
<P>
Pan Mölzer uvedl, že společná zemědělská politika (SZP) není dostatečně rozsáhlá, že nefunguje řádně a že by bylo třeba ji znovu převést pod vnitrostátní kontrolu. Mám na vás jednoduchou prosbu: podívejte se, jaký je příjem zemědělců v současnosti, podívejte se, jakou část z tohoto příjmu tvoří podpora ze strany SZP, a zeptejte se zemědělců, jak by se dnes dokázali udržet, kdybychom neměli společnou zemědělskou politiku. To neznamená, že by SZP neměla být upravena. Musí projít zásadní úpravou, aby zohledňovala právě ty změny, kterým evropské zemědělství čelí. Mohu vás ujistit, že během reformy společné zemědělské politiky v roce 2013 učiníme vše, co je v našich silách, abychom lépe zohlednili současnou realitu. V tomto ohledu budeme samozřejmě omezeni zdroji, které Rada a Parlament na tuto politiku uvolní. Doufám, že tyto zdroje budou přímo úměrné ambicím, které Evropané a Evropa má vůči svému zemědělství. Nedomnívám se, že by opětné převedení pod vnitrostátní kontrolu představovalo řešení, protože podle mého názoru by členské státy bez společné zemědělské politiky a přístupu Společenství neměly prostředky na zajištění přijetí konkrétních opatření v těchto nejvzdálenějších regionech.
<P>
Závěrem bych tedy rád vyjádřil naději, že během přepracování nařízení o POSEI se nám podaří dosáhnout pokroku v některých bodech, které jsme dnes zmínili, a že obecně ve všech rozhodnutích týkajících se společné zemědělské politiky dokážeme pracovat tak účinně, jako se nám to dařilo v případě tohoto nařízení.
<SPEAKER ID="092" NAME="Luís Paulo Alves" LANGUAGE="PT">
Pane předsedající, pane komisaři, dámy a pánové, ve svém projevu bych rád poukázal na význam aktualizace nařízení (ES) č. 247/2006. Změny, ke kterým došlo od jeho přijetí v roce 2006 - jak z hlediska právního, tak z hlediska jeho uplatňování, stejně jako změny vlastní situace - si vyžádaly zavedení pozměňovacích návrhů tak, aby aktualizovaná verze nařízení mohla nadále představovat důležitý nástroj pro přijímání určitých politik Unie v oblasti zemědělství týkajících se zvláštností nejvzdálenějších regionů, jak to stanoví články 349 a 107 Smlouvy o fungování Evropské unie.
<P>
Dovolte mi stručně připomenout dosažená zlepšení. Na Kanárských ostrovech má být dočasně prodloužena výjimka umožňující prodej mléčných přípravků, které jsou "pro místní spotřebitele tradičním výrobkem". Na ostrově Réunion bude možné vyrábět rekonstituované UHT mléko ze sušeného mléka v limitech nižších, než stanoví Světová obchodní organizace, a rovněž je zrušena povinnost stanovit množství začleněného sušeného mléka. Na Madeiře je pomocí těchto modelů obnovena stejná výjimka a přímé pěstitelské hybridní odrůdy vinné révy mohou být v regionu spotřebovávány. Na Azorách se obnovuje a rozšiřuje výjimka pro zpětný vývoz cukru a to jak z hlediska množství, tak z hlediska trvání; region může rovněž využívat ustanovení o víně, které jsme zmínili v případě Madeiry.
<P>
Tato opatření se uplatňují se zpětnou platností od 1. ledna 2009, což nepředstavuje žádnou překážku volné hospodářské soutěže na našem jednotném trhu a je to důležitý příspěvek pro hospodářství těchto regionů, která jsou v důsledku své přirozené křehkosti v dobách hluboké krize ještě zranitelnější. Závěrem bych rád zmínil, že kromě příležitosti v oblasti diverzifikace zemědělství umožňuje přijetí této zprávy zrušit zákaz opětovného vývozu některých produktů. Nesmíme rovněž zapomínat, že díky přijetí této zprávy rozhodným způsobem přispějeme k restrukturalizaci a zachování desítek pracovních míst na Azorách, stejně jako technického know-how ohledně činností zemědělsko-průmyslového odvětví cukru v dobách velmi vážné hospodářské krize.
<SPEAKER ID="093" NAME="Předsedající">
S radostí vám mohu oznámit, pane Alvesi, i všem ostatním, že za 8 nebo 10 dní se bude za podpory španělského předsednictví konat velká konference o nejvzdálenějších regionech. Předseda Parlamentu mě pověřil, abych společně s panem Durão Barrosem, panem Rodríguezem Zapaterou a předsedou vlády Kanárských ostrovů vystoupil na zahajovací konferenci.
<P>
Rozhodně hodlám použít výsledky této rozpravy a zprávy pana Alvese jako hlavní zdroj inspirace na své vystoupení.
<P>
Rozprava je uzavřena.
<P>
Hlasování se bude konat dnes ve 12:00 hodin.
<P>
Písemná prohlášení (článek 149)
<SPEAKER ID="094" NAME="Daciana Octavia Sârbu  " LANGUAGE="RO">
Ostrovy a nejvzdálenější regiony Evropské unie v současnosti čelí řadě problémů. Z tohoto důvodu je zapotřebí přijmout specifická opatření na podporu jejich budoucího sociálního a hospodářského rozvoje. Vítám dodatečná opatření navrhovaná Parlamentem a Komisí, jejichž cílem je zlepšit stav zemědělství v nejvzdálenějších regionech, zejména s ohledem na problémy, kterým čelí Azory a Madeira.
<P>
Mléko je hlavní zemědělský produkt na Azorách. Avšak vzhledem k počtu členských států Evropské unie, které v současnosti čelí krizi v oblasti mléka, je nezbytné změnit strukturu zemědělské výroby na těchto ostrovech. V tomto ohledu souhlasím se zpravodajem, který vyjadřuje stanovisko, že alternativou k produkci mléka by mohlo být pěstování cukrové řepy a to jak z hlediska hospodářské účinnosti, tak z hlediska ochrany životního prostředí. Rada bych zdůraznila, že je třeba nadále podporovat vývoz co největšího množství cukrové řepy do Evropy.
<P>
Závěrem chci zdůraznit, že s ohledem na současnou hospodářskou krizi musí být finanční rámec po roce 2013 založený zejména na zásadě solidarity a jeho cílem nadále musí být dosažení vysokých standardů v oblasti územní a sociální soudržnosti.
<SPEAKER ID="095" NAME="Předsedající">
(Zasedání bylo přerušeno v 11:35 a obnoveno ve 12:05)
