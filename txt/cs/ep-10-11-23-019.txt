<CHAPTER ID="019">
Situace ve včelařském odvětví (rozprava) 
<SPEAKER ID="628" NAME="Předsedající">
Dalším bodem je rozprava k otázce k ústnímu zodpovězení, která se týká situace ve včelařském odvětví a kterou Komisi pokládá Paolo De Castro jménem Výboru pro zemědělství a rozvoj venkova - B7-0564/2010).
<SPEAKER ID="629" NAME="Paolo De Castro" LANGUAGE="IT">
Paní předsedající, pane komisaři, dámy a pánové, usnesení, o kterém máme hlasovat, představuje názor Výboru pro zemědělství a rozvoj venkova na evropskou politiku podpory včelařství. Jak je ve Výboru pro zemědělství a rozvoj venkova běžnou praxí, tento důležitý dokument těží z účasti všech parlamentních skupin, které se na ní cenným způsobem podílely, a přispěly tak ke konečnému výsledku.
<P>
I přes nedávné zvýšení ročního rozpočtu na opatření ke zlepšení obecných podmínek v oblasti produkce a odbytu včelích produktů nadále panují obavy z potíží a problémů, kterým bude včelařství v blízké budoucnosti muset čelit.
<P>
Obtížné výrobní a obchodní podmínky, výrazné a dlouhodobé kolísání cen a problémy pramenící ze stále rozšířenější úmrtnosti populací včel patří mezi kritické faktory, které postihují jedno z nejdůležitějších odvětví evropského zemědělství.
<P>
Tak jako všechny ostatní subjekty primárního sektoru musí být i evropští včelaři v takovém postavení, aby mohli plánovat své vlastní záležitosti. Vzhledem k tomu, že nynější podpora závisí na aktuálně platných postupech provádění evropské zemědělské politiky, budoucnost této politiky po roce 2013 je nejistá. To je důvodem vzniku dnešního usnesení, kterým chceme vyzvat Komisi, aby se aktivně zavázala bránit včelařství.
<P>
Mezi hlavní požadavky na Komisi obsažené v návrhu usnesení patří: konkrétní kroky po skončení vnitrostátních programů a zohledňující také nové výzvy a problémy v tomto odvětví, a to úmrtnost včel, kolísání cen atd.; závazek k nezbytnému zlepšení statistických měření za účelem účinnější kontroly dovozu medu ze zemí mimo EU a výzkum a vývoj; posílení role evropské veterinární politiky; akční plán na řešení velmi rozšířené úmrtnosti včel částečně prostřednictvím konkrétních kroků v oblasti výzkumu; větší finanční podpora v oblasti školení a vzdělávání pracovníků v odvětví a v neposlední řadě také to, aby byla odvětví včelařství navrácena role hlavního hráče v rámci společné zemědělské politiky po roce 2013.
<P>
Chtěl bych poděkovat paní Lullingové a všem kolegům poslancům za vykonanou práci a připomenout vám, paní předsedající, pane komisaři, že Mezinárodní rok biologické rozmanitosti se chýlí ke konci. Doufáme proto, že schválením tohoto usnesení nastoupíme cestu směřující k oživení odvětví, které je strategické zejména z hlediska udržitelnosti životního prostředí a zachování biologické rozmanitosti, ale i z hlediska ekonomických a sociálních dopadů.
<SPEAKER ID="630" NAME="Dacian Cioloş" LANGUAGE="FR">
Paní předsedající, dámy a pánové, včely hrají nepochybně důležitou roli při opylování a při výrobě medu a souvisejících produktů. Toto odvětví se vyznačuje velkou rozmanitostí podmínek pro včelařství a rozšířením a různorodostí zúčastněných stran od výroby až po odbyt.
<P>
Na úrovni Evropské unie byla stanovena některá harmonizovaná pravidla týkající se norem odbytu medu a zachování zdraví včel.
<P>
Nařízení o jednotné společné organizaci trhu obsahuje řadu opatření zaměřených na zlepšení podmínek pro výrobu a odbyt včelařských produktů. Tato opatření mohou být zahrnuta do tříletých včelařských programů, které připravují členské státy a které jsou spolufinancovány z rozpočtu Evropské unie. Rozpočet na tyto programy na období 2011-2013 se zvýšil z 26 milionů EUR na 32 milionů EUR.
<P>
Tato opatření zřejmě přinášejí odvětví včelařství pozitivní výsledky, a to jak členským státům, tak i včelařům. Je také důležité si uvědomit, že všechny členské státy vytvořily program, kterým dávají najevo zájem o včelařství i o potřeby tohoto sektoru.
<P>
Toto odvětví se jistě potýká s řadou problémů. Za prvé jde o pokles počtu včelařů, takže je naprosto nezbytné podporovat a školit nové zájemce. Druhým problémem je konkurence ze strany dovozu ze třetích zemí a otázky související s kvalitou medu pocházejícího z těchto zemí. Dále se jedná o zvýšení úmrtnosti včel v důsledku mnoha různých faktorů, včetně varroázy a dalších nemocí.
<P>
Problematika zdraví včel je zvláště znepokojující v rámci Evropské unie, ale i mimo ni. Včelařské organizace žádají Evropskou unii, aby se v tomto ohledu více soustředila na včely. V listopadu 2008 Evropský parlament přijal rovněž usnesení o situaci ve včelařském odvětví, které vyzvalo Komisi, aby zavedla konkrétní opatření a zajistila, že jsou tato opatření koordinována.
<P>
Je zřejmé, že zdraví včel je důležitá věc a že musí být chráněno prostřednictvím nejvhodnějších opatření, která zohlední specifika odvětví a různé zúčastněné strany. V této souvislosti již Komise zahájila řadu iniciativ, které se snaží řešit obavy panující v odvětví včelařství, a další akce jsou plánovány i do budoucna.
<P>
Komise chce v brzké době předložit sdělení, jehož cílem bude vyjasnit otázky související se zdravím včel a klíčová opatření pro jejich řešení, které chce Komise přijmout. Toto sdělení bude základem pro diskusi s Evropským parlamentem a Radou, s příslušnými orgány v členských státech a se zúčastněnými stranami.
<P>
Doufám, že tato diskuse pomůže identifikovat případná nová opatření, která jsou na úrovni Evropské unie nezbytná pro zachování včelařství a výroby medu a souvisejících výrobků a která pomohou zachovat také zdraví včel a zabránit problémům, jež by mohly vzniknout v důsledku nemoci nebo znečištění.
<SPEAKER ID="631" NAME="Astrid Lulling" LANGUAGE="DE">
Paní předsedající, když jsem před 16 lety převzala od německého kolegy poslance ve Výboru pro zemědělství a rozvoj venkova Reimera Bögeho odpovědnost za situaci ve včelařském odvětví, jiný německý poslanec mi poněkud pohrdavě řekl: "Hm, rozumím, malí tvorečkové pro malé země." Od té doby jsem se důsledně snažila, aby bylo v neustále se rozrůstající EU jasné, jak jsou tito tvorečkové důležití nejen pro kvalitu našeho života, ale i pro naše přežití.
<P>
Mezitím jsme průběžně dosahovali pokroku při zvyšování informovanosti o potřebě komplexní společné politiky na všech úrovních v rámci EU, abychom zajistili, že v EU budeme mít dostatek včel i dostatek včelařů všech věkových kategorií, kteří se o včely postarají. Tato skutečnost je ještě důležitější v důsledku velké úmrtnosti včel v mnoha regionech, která vedla k oprávněným obavám, zda máme k naplňování našich potřeb dostatek včel a včelařů. Proto jsem přišla s touto iniciativou v podobě otázky k ústnímu zodpovězení Komisi s rozpravou a usnesením. Jsem velmi ráda, že všechny skupiny ve sněmovně toto usnesení podpořily. Cíl zaručuje, že na základě našeho usnesení budou všechny politické skupiny postupovat společně. Usnesení je stručné, jasně strukturované a snadno pochopitelné, což v této sněmovně není pravidlem. Dáváme jasně najevo, v čem spočívají problémy. Konkrétní řešení, která navrhujeme, byla vypracována ve velmi úzké spolupráci s odvětvím včelařství.
<P>
Včelaři z mnoha členských států dnes přijeli do Štrasburku nejen se svými výrobky, ale také se svými zájmy a očekáváními, aby upozornili na skutečnost, že při řešení problémů potřebují naši pomoc. Když pomyslíte, že z rozpočtu ve výši více než 140 miliard EUR bylo jen 32 milionů EUR vynaloženo na zajištění tří čtvrtin produkce potravin a čtyř pětin rostlin, které jsou závislé na opylování, mělo by být každému jasné, že důležitým úkolem dneška je zajistit pokračování a rozvoj této politiky po roce 2013. To je naše poselství. Věřím, že bude vyslyšeno nejen v Parlamentu, ale také v Komisi, v Radě a v členských státech. V každém případě zajistíme, aby se tak stalo. Naléhavě žádám všechny poslance této sněmovny, aby se dostavili k hlasování a hlasovali pro toto usnesení. Dlužíme to včelám. Je pravda, že zatímco tady diskutujeme, včely spí. Mimochodem jsem přesvědčena, že rozprava...
<P>
(Předsedající řečníka přerušila.)
<P>
Chtěla jsem jen říct, že Konference předsedů, která si myslí, že by bylo dobré dát tuto rozpravu na konec večerního zasedání, musí splnit domácí úkol, aby pochopila význam včel v Evropě.
<SPEAKER ID="632" NAME="Luis Manuel Capoulas Santos" LANGUAGE="PT">
Paní předsedající, problémy, které ovlivňují evropské včelařství, mají bohužel vážnější a hlubší kořeny než cyklické krize, které opakovaně ovlivňují další, zřejmě důležitější odvětví. Problém s včelařstvím se týká především životního prostředí a mohl by mít katastrofální následky, pokud nebudeme schopni včas a adekvátně reagovat.
<P>
Dva statistické údaje od Organizace OSN pro výživu a zemědělství, které jsou uvedeny v návrhu usnesení a které již zmínila paní Lullingová, jsou všeříkající: 84 % druhů rostlin a 76 % produkce potravin závisí na opylení. Zemědělství je však důležitou ekonomickou aktivitou také ve venkovských oblastech a má velký potenciál pro růst, protože evropská produkce má k zajištění našich potřeb velmi daleko. Žádná jiná činnost související s "hospodářskými zvířaty" - a sousloví hospodářská zvířata je tu samozřejmě v uvozovkách - není tak úzce spjata s přírodou a udržitelností a nehraje tak důležitou a nezastupitelnou roli v oblasti životního prostředí jako včelařství. Máme tedy více než dost důvodů pro to, abychom nepřestali vynakládat úsilí a finanční prostředky na zkoumání základních příčin děsivé a rostoucí úmrtnosti včel a na podporu programů zaměřených na jejich zdraví.
<P>
Tato rozprava by měla také poskytnout příležitost nalézt nápadité a účinné způsoby, jak zahrnout pomoc pro tento konkrétní typ hospodářských zvířat nevázaných na půdu do mechanismů pomoci nové společné zemědělské politiky (SZP) právě ve chvíli, kdy je jako základní kritérium pro přidělování nové pomoci plánováno použití jednotek oblasti. Proto bych chtěl požádat Komisi, aby objasnila, jaká bude bezprostřední reakce na tento problém a zda se uvažuje o zahrnutí této činnosti do nové struktury společné zemědělské politiky, kterou se chystáme projednávat.
<SPEAKER ID="633" NAME="Britta Reimers" LANGUAGE="DE">
Paní předsedající, pane Cioloşi, dámy a pánové, poskytování ochrany včelám je v nejlepším zájmu odvětví zemědělství a mnoho včelařů je také mezi zemědělci. Jsme svědky poklesu včelí populace v mnoha regionech Evropy. Musíme určit příčiny tohoto problému a přijmout nezbytná protiopatření. Je dobré, že rozpočtové prostředky pro vnitrostátní včelařské programy do roku 2013 se zvýšily z 26 milionů EUR na 32 milionů eur. To však není dost. Musíme zajistit, aby tyto programy po roce 2013 pokračovaly. Pro dosažení tohoto cíle je pro nás obzvláště důležité také zlepšit a zjednodušit proces, který umožňuje výzkumným pracovníkům, včelařům a zemědělcům sdílet odborné znalosti. Měli bychom se co nejdříve zaměřit na boj proti nemocem a parazitům postihujícím včely. Nesmíme nechat včelaře, aby bojovali na vlastní pěst.
<P>
Naléhavě potřebujeme lepší a standardizovanější statistiky ze všech členských států EU. Je to proto, že musíme pracovat s fakty, a ne jen se spekulacemi. Jelikož počet včelařů neustále klesá, musíme také více investovat do vzdělávání a odborné přípravy. Měli bychom zajistit větší podporu mladým včelařům a také včelařům na plný úvazek, abychom zajistili, že tato profese má budoucnost a že nevymře. Skupina Aliance liberálů a demokratů pro Evropu toto usnesení podporuje.
<SPEAKER ID="634" NAME="Alyn Smith">
jménem skupiny Verts/ALE. - Paní předsedající, budu stručný, ačkoli si myslím, že nápad paní Lullingové křížově opylující řečnickou dobu všech skupin určitě stojí za zvážení.
<P>
Vrátím se k připomínkám k odvětví včelařství, ale chtěl bych kolegům připomenout, že populace volně žijících čmeláků je v celé Evropě v podobné - a velmi vážné - situaci. Jsou stejně důležití pro biologickou rozmanitost a opylováním přinášejí výhody, o kterých jsme - velmi správně - slyšeli v souvislosti s odvětvím včelařství. Chtěl bych vzdát hold činnosti skotské organizace na ochranu čmeláků Bumblebee Conservation Trust, která se stará o populaci čmeláků v celé Británii.
<P>
Pane komisaři, chtěl bych navázat na otázku č. 4 - výtečnou otázku, která zmiňuje, že Komise začlení problematiku chorob včel do veterinární politiky. Je to pro tento Parlament dlouhotrvající výzvou a řekl bych, že tady nejde jen o rozdávání peněz, ale o sdílení osvědčených postupů a znalostí v celé Unii. Pracuje na tom celá řada vědců na mnoha místech a Komise by mohla hrát velmi důležitou roli v tom, že by tyto informace shromažďovala a zjistila by, kolik toho o tomto provázaném a velmi závažném problému víme.
<SPEAKER ID="635" NAME="James Nicholson">
jménem skupiny ECR. - Paní předsedající, všichni jsme si vědomi toho, jak důležité jsou včely při opylování. Pro zemědělství a produkci potravin jsou naprosto zásadní. Produkce potravin se bez nich opravdu neobejde.
<P>
Proto je velmi znepokojivé, že z odvětví včelařství stále přicházejí zprávy o tom, že úmrtnost je překvapivě vysoká. I když mám pocit, že jsme při zvyšování informovanosti o závažnosti situace dosáhli v průběhu let pokroku, musíme nadále vyvíjet tlak, abychom zajistili, že bude nadále probíhat výzkum příčin této úmrtnosti a že bude stále dobře financován. Teprve potom můžeme přijmout konkrétní kroky k řešení problému.
<P>
Za prvé bych chtěl být svědkem toho, že jsou zachovány finanční prostředky na výzkumné projekty i po roce 2012, a budu podporovat iniciativy, které podporují mladé včelaře k zapojení do včelařského odvětví. Vstupujeme samozřejmě do období intenzivní diskuse o budoucnosti SZP a podle mého názoru se jedná o zásadní problém, který by měl být i nadále řešen v rámci revidované zemědělské politiky EU po roce 2013.
<P>
Podpora pro odvětví zemědělství po roce 2013 by v zásadě měla být posílena. Myslím, že máme příležitost udělat něco pozitivního. Pojďme podpořit včely.
<SPEAKER ID="636" NAME="Trevor Colman">
jménem skupiny EFD. - Paní předsedající, problémem této zprávy o klesající populaci včel je to, že se jedná o opravdovou tragédii. Avšak po přezkoumání tohoto dokumentu jsem zjistil, že návrhy předložené této sněmovně jsou klasickým příkladem toho, čemu v této budově říkáme "výhodná krize". Výhodná pro EU, vzhledem k návrhům vypracovaným na základě rozšíření kontroly EU na další a další oblasti. Jinak žádná změna.
<P>
Zpráva se letmo zmiňuje o SZP, ale neobsahuje žádnou zmínku o likvidačním účinku této politiky na mou zemi. Mám na mysli oblast zahrnující živé ploty a provoz polí a sadů, jejichž obhospodařování bylo na úkor včel v Británii vážně zasaženo právními předpisy EU.
<P>
Zpráva připouští, že nedokáže určit hlavní příčinu poklesu počtu včel, a proto uvádí celý seznam možností. Jsou to například choroby včel, oslabená odolnost včel vůči patogenům a parazitům, změna klimatu - mohli bychom dát ruku do ohně, že změna klimatu v seznamu bude - a úbytek medové flóry. Zpráva neochotně přiznává možný škodlivý vliv geneticky modifikovaných rostlin, ale odmítá jej jako bezvýznamný - na to bychom mohli taky vsadit.
<P>
To vše jsou po pravdě řečeno dohady. Jediným neměnným prvkem v tom všem je přítomnost roztoče Varroa, který napadá imunitní systém včel a je pravděpodobně příčinou celého problému. Kritická situace týkající se včel však zatím slouží jako záminka k zavedení celé řady předpisů volajících mimo jiné po spolupráci mezi sdruženími včelařů z členských států, přísnějších kontrolách dovozu medu, větších požadavcích na označování - což sotva zastaví umírání včel, že ano -, po povolování jakýchkoli produktů a po náboru mladých včelařů. Úžasné. Zatímco se to vše děje, roztoč Varroa pokračuje ve svém zhoubném díle a včely umírají.
<P>
Není sice pochyb o dobrých úmyslech této zprávy, ale zpráva se musí omezit na identifikaci a odstranění všeho, co naše včely zabíjí, a musí umožnit mezinárodnímu společenství, aby problém řešilo a jej nevyužívalo jej jako výmluvu k další a další a další regulaci EU.
<SPEAKER ID="637" NAME="Diane Dodds">
jménem skupiny NI. - Paní předsedající, rozprava na toto téma je důležitá a skutečně vášnivá. Jsem ráda, že jsem toho svědkem a že se na ní mohu podílet.
<P>
Význam včel v zemědělství v širším slova smyslu je podle mého názoru obecně podhodnocen, a to i přímo v tomto odvětví. Nebýt včel, mnoho plodin by uhynulo. Na opylení včelami jsou samozřejmě obzvlášť závislé ovocné sady. Nedávno jsem navštívil několik vlastníků sadů v Severním Irsku, kterým ubývá populace včel a kteří nad tím vyjádřili své znepokojení.
<P>
Souhlasím s tím, že na choroby včel by měl být ve veterinární politice EU kladen důraz, a to s cílem zdůraznit význam včel a také mít politiku a sledovat počet populací v celé Evropě. Je potřeba investovat peníze do výzkumu a vývoje souvisejících s klesající populací včel a je potřeba, aby byly k dispozici finance pro programy, které mohou pomoci. Domnívám se, že je potřeba zohlednit vyvážený pohled na pokles populace včel a nejen obviňovat zemědělskou činnost, ale také investovat do zkoumání nemocí a způsobů, jak minimalizovat jejich dopad.
<SPEAKER ID="638" NAME="Béla Glattfelder" AFFILIATION="PPE">
(HU) Paní předsedající, paní Lullingová nás požádala, abychom podpořili návrh usnesení. Můžeme to udělat tak bezvýhradně, jak to dělá rodící se vynikající dokument.
<P>
Nejdůležitějším prohlášením tohoto dokumentu je to, které vyzývá Evropskou komisi, aby zajistila, že po roce 2013 budou nadále existovat nynější podpůrné programy pro odvětví včelařství a že budou posíleny. Této podpory je obrovsky potřeba, protože trh neuznává včelí produkty takovým způsobem, který by zajistil přežití odvětví včelařství, přestože včelaři poskytují celou řadu služeb zemědělství a opylováním zajišťují zachování biologické rozmanitosti.
<P>
Dalším velmi důležitým stanoviskem v tomto dokumentu je výzva, aby Evropská komise změnila v rámci politiky jakosti pravidla pro označování produktů z medu. Důvodem je skutečnost, že současná pravidla umožňují zneužití, a to tím, že je jako med evropského původu označen med, který obsahuje jen velmi minimální množství evropského medu a ve skutečnosti obsahuje většinou med dovážený ze třetích zemí, který může být dokonce méně kvalitní.
<P>
Dalším velmi důležitým prohlášením v tomto dokumentu je výzva, aby Evropská komise připravila legislativní návrh, který vylučuje možnost označovat jako výrobky z medu výrobky s méně než 50 % cukru z medu.
<P>
Již několik let bojuji v Evropském parlamentu za tyto záležitosti. Nepodařilo se mi dosáhnout toho, aby byly zahrnuty do nějakého dokumentu tak dokonale, jak jsou nyní uvedeny v tomto návrhu usnesení. Doufám, že Evropská komise bude doporučení Evropského parlamentu akceptovat a najde způsob, jak v rámci politiky jakosti v příštím pololetí vyřešit tyto dlouhotrvající problémy.
<SPEAKER ID="639" NAME="Marc Tarabella" AFFILIATION="S&amp;D">
(FR) Paní předsedající, pane komisaři, dámy a pánové, důvodem, proč jsem se rozhodl předložit několik změn vynikajícího návrhu pana Paola De Castra, je to, že včelařství je vysoce důležitý ekonomický sektor. Jsem si jist, že s tím bude naše skvělá kolegyně poslankyně, paní Lulling, souhlasit, protože na této problematice pracuje již od roku 1994. Myslím, že jí dnes večer můžeme vzdát hold.
<P>
Musíme si uvědomit, že vymření včel by znamenalo bezprecedentní pozdvižení v dějinách lidstva. Taková změna v biologické rozmanitosti by ohrozila velmi důležitou rozmanitost potravin. Toto hluboké narušení ekosystémů by zničilo všechny naděje budoucích generací.
<P>
Vymření opylujících včel je třeba brát vážně, protože nyní jsme svědky obrovského poklesu počtu divokých i medonosných včel na celosvětové úrovni. Kakao, vanilka, meloun, mučenka, všechny tyto tropické plodiny jsou z hlediska produkce plodů a semen zcela závislé na opylování včelami.
<P>
Včely na všech kontinentech stále častěji ve velkých počtech na konci zimy umírají. V Evropě museli mnozí včelaři ukončit svou činnost. V současné době je přes 80 % druhů kvetoucích rostlin na světě a 80 % druhů rostlin pěstovaných v Evropě přímo závislých na opylování hmyzem, většinou včelami. Bez medonosných včel by většina plodin neprodukovala dostatečný výnos. Tak je tomu u mnoha volně žijících druhů, ale také u ovocných stromů, bílkovinných plodin a zeleniny. Bylo by tedy těžké najít potravinu, u níž by včely nehrály důležitou roli.
<P>
Příčiny jejich úbytku jsou známy: likvidace hnízdišť, rostoucí nedostatek rostlin, které jim poskytují nektar a pyl, ale také choroby, paraziti a zejména používání pesticidů, konkrétně neurotoxických pesticidů, které jsou pro včely obzvláště škodlivé. Zemědělci a zahrádkáři musí pochopit, že včely jsou vůči toxickým přípravkům zcela bezbranné a cenným způsobem pomáhají jejich plodinám a že jejich ochrana je prioritou.
<P>
Závěrem bych chtěl říct, že musíme reagovat, protože jako jedinou alternativu k nedostatku medu, který v Evropě pomalu nastává, nemůžeme akceptovat jako nevyhnutelné dovážení medu odjinud - jeho kvalita je nižší a nesplňuje naše přísná výrobní kritéria. Proto vyzývám pana Cioloşe a Komisi, aby do SZP zapracovali konkrétní opatření týkající se odvětví včelařství.
<SPEAKER ID="640" NAME="Marian Harkin" AFFILIATION="ALDE">
Paní předsedající, pane komisaři, děkuji vám za vaše připomínky. Sám jste nastínil problémy, kterým čelíme: snížení počtu včelařů, potřeba přilákat nové a profesionální včelaře, a - především - zvýšení úmrtnosti včel způsobené řadou faktorů, zejména existencí roztoče Varroa, který ohrožuje imunitní systém včel.
<P>
Všichni souhlasíme s tím, že zdraví včel je důležité, a ráda slyším, že Komise předloží klíčová opatření zaměřená na řešení nynější velmi vážné situace. Chtěla bych zdůraznit, že je třeba zajistit, aby při vypracovávání jakýchkoli programů byly tyto programy konzultovány se včelaři, aby tak byla zajištěna jednak jejich účinnost a dále jejich provádění. Stejně jako včelaři musíme zajistit udržitelné zemědělské postupy šetrné k opylovačům. To je podle mého názoru velmi důležité a mělo by to být součástí SZP.
<P>
Chtěla bych také říct, že zatímco občané jsou si vědomi role včel při výrobě medu, že včely hrají zásadní roli v opylování a že mají pro zemědělství EU a v konečném důsledku i pro produkci potravin velký přínos. Takže vidím velký význam v informační kampani, protože v této věci potřebujeme podporu občanů, abychom odůvodnili peníze vynaložené na program na ochranu včel.
<P>
V neposlední řadě potřebujeme nezávislý a aktuální výzkum úmrtnosti včel, abychom mohli u všech kroků podniknutých za účelem řešení této situace očekávat, že tyto kroky přinesou pozitivní výsledky.
<SPEAKER ID="641" NAME="Michail Tremopoulos" AFFILIATION="Verts/ALE">
(EL) Paní předsedající, program EU ALARM určil nerealizovatelné postupy využívání půdy a používání agrochemikálií jako hlavní příčiny znepokojujícího úbytku opylujícího hmyzu v Evropě.
<P>
Dostalo se mi však velmi neuspokojivé odpovědi od tehdejší komisařky paní Boelové na písemnou otázku, kterou jsem předložila v lednu. Víme, že 84 % evropských plodin je do určité míry závislých na opylování hmyzem a že v zájmu jejich ochrany musíme vytvořit povinné ekologické zóny obnovy a restrukturalizací SZP dále posílit agroenvironmentální opatření.
<P>
Paní komisařka uvedla, že je spokojena. Nicméně opatření neřeší problém úbytku včel. Vzhledem k tomu, že agroenvironmentální opatření představují pouze 8 % celkového rozpočtu SZP do roku 2013 a každý členský stát je uplatňuje jinak, trváme na tom, že agroenvironmentální opatření potřebují větší podporu a jednotné uplatňování a kontrolu z hlediska jejich správnosti. Potřebujeme také větší důraz na biologické a ekologické metody. Je potřeba podpořit tato opatření a malovýrobu a stimulovat vytváření včelařských družstev a ekologických zón obnovy.
<SPEAKER ID="642" NAME="Julie Girling" AFFILIATION="ECR">
Paní předsedající, slyšeli jsme dnes večer mnoho slov o tom, jak jsou včely úžasné - a bezpochyby to úžasní tvorové jsou.
<P>
Chtěla bych se zaměřit na jeden problém. Je si pan komisař vědom toho, jaký zájem a angažovanost vyvolaly a inspirovaly včely v celé Evropě? Jen v Británii máme mnoho předních organizací zapojených do kampaní - od Institutu žen (Women's Institute) až po družstevní společnost (Cooperative Society). Informační kampaň probíhá. Je jen potřeba na ni navázat.
<P>
Podívejte se prosím na kampaň organizace Institutu žen, o níž jsem vám poslala podrobnější informace. Obsahuje mnoho praktických informací pro každého, kdo chce pomoci rozvoji včelstev. Institut žen reprezentuje miliony obyčejných lidí ve Velké Británii. Kritická situace týkající se včel přináší možná jedinečnou příležitost k práci s občany. Týká se společné zemědělské politiky, biologické rozmanitosti, zajištění potravin, používání pesticidů, veterinárních předpisů a dokonce i nepřehledného způsobu financování prostřednictvím EU. Jedná se o velmi unikátní příležitost navázat kontakt s organizacemi, které již mají motivaci k práci. Chtěla bych komisaře požádat, aby se této příležitosti chopil.
<SPEAKER ID="643" NAME="Czesław Adam Siekierski" AFFILIATION="PPE">
(PL) Paní předsedající, vzhledem k mimořádné důležitosti odvětví včelařství pro zemědělskou výrobu, pro potřebu zachování biologické rozmanitosti a nutričních hodnot medu je potřeba zachovat a zvýšit stávající podporu pro odvětví včelařství po roce 2013. Tato opatření přispívají ke zlepšení zdraví včel, zvýšení počtu včelstev a větší produkci medu. Efektivita včelařství je tak jako i v jiných odvětvích do značné míry závislá na schopnostech, znalostech a zkušenostech včelařů. Jedinou střední odbornou školu včelařskou v Evropě máme v Polsku, kde studují žáci z několika zemí. Tuto školu a její zařízení, spolu s nedalekou lublinskou univerzitou a také zemědělskými výzkumnými ústavy v městě Puławy, bychom mohli využít jako základ pro vytvoření evropské včelařské školy. Včelařské organizace mají pro rozvoj tohoto odvětví velký význam. Ve spolupráci s nimi by mělo být vyvinuto velké úsilí v oblasti programů na podporu vzdělávání a řešení problémů souvisejících s kvalitou a standardy.
<SPEAKER ID="644" NAME="Spyros Danellis" AFFILIATION="S&amp;D">
(EL) Paní předsedající, pane komisaři, současná situace ve včelařském odvětví, kde úmrtnost včel ohrožuje opylení ovoce, zeleniny a tak dále - a tím i naše potraviny, ilustruje neperspektivní povahu kroků moderního člověka, které ignorují nebo přehlížejí provázanost hospodářských odvětví a přírody.
<P>
Naše rozvojové zásahy a změny související s využíváním půdy, plodiny, které jsme zvolili k pěstování, a používané zemědělské metody, a dokonce i způsob, jakým vytváříme poptávku, a zvyky v našem každodenním životě, přispěly ke ztrátě rovnováhy v přírodě. V důsledku toho někdy dochází k nevysvětlené úmrtnosti včel a vzniku nových chorob a někdy k růstu výrobních nákladů.
<P>
Proto je potřeba přijmout střednědobá a krátkodobá opatření k řešení všech příznaků tohoto problému a dále najít trvalejší řešení jeho příčiny. Nová společná zemědělská politika proto musí mít k včelařství integrovaný přístup tím, že posílí podpůrné programy a veterinární hledisko daného odvětví, zdůrazní své dobré myšlenky, tím, že bude bránit biologickou rozmanitost a zmírní problém změny klimatu a zhoršování přírodních zdrojů.
<SPEAKER ID="645" NAME="Geoffrey Van Orden" AFFILIATION="ECR">
Paní předsedající, mluvím nejen jako zainteresovaný europoslanec zastupující oblast Anglie, kde má včelařství hospodářský význam, ale zejména jako místopředseda cambridžského sdružení včelařů.
<P>
Slyšeli jsme dnes večer od všech řečníků slova o významu a důležitosti tohoto odvětví. Medonosné včely mají velký hospodářský a ekologický význam - to všichni uznáváme. Nerozumíme úplně existujícím nemocem a dosud nebyly vysvětleny a vyřešeny některé problémy, jako je například kolaps včelstev. Velké Británii ubývá kolem 30 % populace včel ročně, což je jednoznačně neudržitelné a může to mít zničující dopad.
<P>
Jako řada jiných řečníků se chci i já opravdu zaměřit na nejnaléhavější aspekt tohoto problému, a to na neodkladnou potřebu dalšího výzkumu, který vrhne světlo na problematiku nemoci včelstev a nabídne nám konkrétní možnosti dalšího postupu. Musíme najít dlouhodobě účinné řešení tohoto naléhavého problému. Mohl bych vyzvat Komisi, aby zřejmě prostřednictvím rámcových programů podpořila další specifický výzkum nejen v oblasti příčin kolapsu včelstev, ale i možných řešení?
<SPEAKER ID="646" NAME="Jarosław Kalinowski" AFFILIATION="PPE">
(PL) Paní předsedající, pane komisaři, po mnoho let je u včel pozorována rostoucí úmrtnost. To má nepříznivý vliv na produkci ovoce, zeleniny a dalších plodin, které jsou včelami opylovány, a celkově to ohrožuje biologickou rozmanitost. Včely jsou pro opylení rostlin nepostradatelné. Po tisíce let bylo včelařství důležitou součástí kulturního dědictví Evropy. V mé zemi, kde máme specializovanou produkci ovoce, si už zemědělci všimli, že činnost včel má příznivý vliv na velikost a kvalitu sklizně.
<P>
Včely jsou dnes bohužel napadány různými chorobami a škůdci a včelaři sami si s tím neporadí. Proto je nezbytná finanční podpora na výzkum příčin nemocí včel a faktorů, které způsobují nižší odolnost včel a úmrtnost včelstev. Je potřeba zavést nové a účinnější programy pro prevenci a snížení onemocnění včelstev.
<SPEAKER ID="647" NAME="Kriton Arsenis" AFFILIATION="S&amp;D">
(EL) Paní předsedající, pane komisaři, je zcela zřejmé, že problém náhlé úmrtnosti včel ohrožuje dodávky potravin a vyvolává obrovské finanční náklady. Jedním z nejpravděpodobnějších příčin problému jsou modifikované produkty a také pesticidy na bázi nikotinoidů.
<P>
Musíme okamžitě podniknout kroky zaměřené přímo proti této velké hrozbě. Musíme přestat experimentovat s tím, co pěstujeme a jíme. Potřebujeme okamžité moratorium na modifikované produkty, dokud se nám nepodaří prokázat, že nenesou vinu za úmrtí včel, za tuto hrozbu naší stravě. Tyto kroky musíme podniknout nyní, než se finanční náklady a náklady na přežití stanou nepřekonatelnou překážkou.
<SPEAKER ID="648" NAME="Giovanni La Via" AFFILIATION="PPE">
(IT) Paní předsedající, pane komisaři, dámy a pánové, vzhledem k téměř 600 000 včelařů a necelým 14 milionům včelstev v EU představuje včelařství v rámci odvětví zemědělství Unie velmi důležitou oblast. Tato důležitost je umocněna rolí včelstev jakožto ochránců biologické rozmanitosti a producentů medu. Med je plnohodnotná potravina plná živin a známá svou nejvyšší kvalitou.
<P>
Vzhledem k této roli je plánováno zvýšení roční podpory tomuto odvětví v Evropě z 26 milionů EUR na období 2008-2010 na 32 milionů EUR na období 2011-2013. Evropský parlament má v úmyslu garantovat tyto prostředky i po roce 2013, protože včelařství je jednou z činností, které jsou plně v souladu s cíli udržitelnosti a diverzifikace, kterých chce nová SZP dosáhnout.
<P>
Samotným cílem těchto finančních prostředků je podpora včelařství, částečně prostřednictvím národních výzkumných projektů nových metod boje proti vysoké úmrtnosti včel, která v posledních letech dosáhla alarmující úrovně. Na druhé straně je však důležité zajistit spravedlivou transparentnost poskytování pomoci a poskytnout více prostředků státům, které je skutečně potřebují.
<P>
Když se dokumentem zabýval Výbor pro zemědělství a rozvoj venkova, hlasoval o mém pozměňovacím návrhu, který žádá, aby byla pomoc rozdělena na základě výsledků průzkumu včelstev existujících v jednotlivých členských státech, a nikoliv na základě odhadovaných údajů. To je podle mého názoru nesmírně důležité pro zajištění transparentnosti veřejných výdajů a pro ochranu těch, kdo se včelařstvím zabývají.
<P>
V mnoha zemích je již používán systém pro zjišťování počtu včelstev, nicméně jsme si vědomi obtížnosti zavedení takového systému v jiných státech a navrhujeme, aby byl v celé Evropské unii zaveden program pro včelařství, který bude transparentní a bude mít určitý dopad na zisky mnoha včelařů.
<SPEAKER ID="649" NAME="Michel Dantin" AFFILIATION="PPE">
(FR) Paní předsedající, pane Cioloşi, dámy a pánové, zaznělo tady již mnoho slov, protože včely jsou bezpochyby symbolickým druhem, strážci našeho životního prostředí.
<P>
V současné době existuje mnoho výzkumných programů zaměřených na včely, jejichž závěry si někdy protiřečí. Před pár dny mne navštívil jeden vědec a vysvětlil mi, že ty spousty letadel, které můžeme vidět na obloze, mají vliv na difrakci slunečních paprsků, což vede například k vyčerpání a tedy i úmrtnosti včel.
<P>
Na rozdíl od toho, co právě řekl jeden z našich kolegů poslanců z pravého křídla této sněmovny, se domnívám, že tady máme příklad odvětví, kde sdílení našich znalostí a koordinace výzkumných programů může být řešením problémů, jimž čelí každá z našich zemí. Ano, Evropa může být užitečná. Tento příklad včel možná reprezentuje evropskou integraci.
<SPEAKER ID="650" NAME="Mairead McGuinness" AFFILIATION="PPE">
Paní předsedající, smekám před zkušenostmi jiných lidí v této oblasti, zejména před připomínkami pana Van Ordena. Chtěla bych jeho slova podpořit, protože to je oblast, v níž je málo odborníků, ale mnoho názorů.
<P>
Podle mého názoru je přijatelné uvést názor na geneticky modifikované plodiny, ale v Irsku se žádné geneticky modifikované plodiny nepěstují - a platí to, myslím, i ve Velké Británii. Přesto máme problémy s populacemi včel, takže myslím, že musíme být velmi opatrní s připomínkami týkajícími se příčin tohoto problému. Máme problém a neznáme jeho příčinu. Podporuji výzvu k výzkumu, ale s jistou opatrností. Vydáváme peníze na výzkum, ale hledejme kvalitnější výzkum - a koordinovaný výzkum napříč členskými státy, abychom získali výsledky, které včelaři chtějí a nezbytně potřebují.
<P>
Musíme se podívat na statistiky, protože jsem vyrozuměla, že pokud vůbec členské státy včely počítají, počítají je velmi odlišnými způsoby. Musíme se podívat na to, co v celé Evropské unii srovnáváme.
<P>
V souvislosti s nechovnými včelami - divokými včelami a čmeláky, o nichž se zmínil další kolega - bych chtěla něco navrhnout. Podpořila bych opatření v naší reformované společné zemědělské politice týkající se udržitelného zemědělství se stanovišti, která podporují volně žijící populace včel. A v tomto případě jsem slova doplnila skutky a vyhradila několik hektarů půdy, abych viděla, co se stane. Funguje to, ale pokud byste to chtěli po zemědělcích, kteří se tím živí, musíte je podpořit. Myslím si, že Evropská unie se tím musí zabývat, protože máme problémy jak v chovu včel, tak i v oblasti populace divokých včel. Musíme se zaměřit na zvýšení biologické rozmanitosti, takže v tomto směru budete mít mou podporu, pane komisaři.
<SPEAKER ID="651" NAME="Rareş-Lucian Niculescu" AFFILIATION="PPE">
(RO) Paní předsedající, stejně jako ostatní kolegové poslanci bych úvodem rád přivítal rozhodnutí přijaté v září Komisí, které se týká schválení národních programů včelařství 27 členských států na období 2011-2013 a zejména skutečnost, že příspěvek Evropské unie na financování těchto programů se ve srovnání s předchozím obdobím zvýšil o 25 %.
<P>
Rumunsko, členský stát, z něhož pocházím, je jedním z hlavních příjemců těchto prostředků, ve výši přibližně 3,4 milionu EUR. Rozhodnutí Komise je proto pro rumunské včelaře mimořádně důležité.
<P>
Rovněž vítám iniciativu Výboru pro zemědělství a rozvoj venkova zahájit tuto rozpravu na tak důležité téma. Plně podporuji návrhy začleněné do návrhu usnesení, o němž budeme hlasovat ve čtvrtek.
<P>
Včelařství poskytuje pracovní příležitosti velkému počtu rodin v Evropě, především v oblastech, kde nejsou příznivé podmínky pro jiné činnosti. Včelařství také podporuje hospodářský rozvoj venkovských oblastí. K tomu bych rád zdůraznil, že je důležité, aby se evropské programy podpory zaměřily nejen na výrobce medu, ale i na malé zpracovatele, zejména v rámci nynějšího druhého pilíře společné zemědělské politiky.
<P>
Linky na zpracování a balení medu nabízejí konkurenční výhody týkající se přístupu na trh, kvality a atraktivity výrobků pro spotřebitele.
<P>
V neposlední řadě jsou včelařské produkty používány nejen v rámci spotřeby potravin, ale jsou také součástí produktů. Proto musíme podporovat řešení umožňující dosáhnout toho, že budeme mít výrobky na místní úrovni s vysokou přidanou hodnotou.
<P>
S politováním konstatuji, že v návrhu usnesení nefiguruje podpora pro malé zpracovatele, protože podpora těchto lidí v podstatě znamená podporu osob přímo zapojených do chovu včel.
<SPEAKER ID="652" NAME="Seán Kelly" AFFILIATION="PPE">
Paní předsedající, myslím si, že je především správné, že v naší skupině je odbornicí na včely paní Lullingová, protože ona sama má mnoho podobných vlastností jako včely. Létá v Parlamentu jako včela. Většinou je sladká jako med, ale i ona dokáže bodnout jako včela, když jí lidé šlápnou na kuří oko. Takže se dá říct, že je včelí královnou Parlamentu.
<P>
A teď vážněji: Einstein řekl, že pokud populace včel vyhynou, do čtyř let vyhyne i lidstvo. Je to možná nadsázka, ale Einstein byl génius, věděl, co říká - protože nebudou včely, nebude opylení, nebude ovoce, nebudou rostliny, nebudou lidé a, Bože chraň, nebudou paní Lullingové. Takže tu máme vážný problém, protože populace na celém světě během posledních 10 let rychle ubývá. Existuje celá řada problémů, které byly zmíněny.
<P>
Prvním problémem je problém parazitů - roztoče Varroa - ten je potřeba prozkoumat a řešit. Insekticidy, kterými jsou stříkány rostliny, mají na včely lavinový efekt. Pak jsou tu kruté zimy: v roce 2008 zemřely během kruté zimy tři milióny včel. Pak samozřejmě máme v jiných oblastech například hovězí maso a ryby: ze třetích zemí přijímáme příliš snadno velké objemy dovozu těchto potravin, což narušuje naši vlastní produkci. Tyto záležitosti je třeba řešit v souvislosti s výzkumem a také s cíli.
<P>
Myslím, že bychom mohli ke včelaření podnítit mladé lidi, protože jsou nyní velmi orientovaní na přírodu - jak uvedla paní McGuinnessová, možná by mohlo být nejprve jejich koníčkem a později by do toho někteří mohli jít na plný úvazek, pokud by to pro ně bylo výnosné.
<P>
Závěrem si myslím, že bychom do SZP měli zahrnout cíl do roku 2020 týkající se včel: tedy zvýšení populace o 20 %, aby byly včely tak odolné jako paní Lullingová.
<SPEAKER ID="653" NAME="Jim Higgins" AFFILIATION="PPE">
Paní předsedkyně, jak zmínil pan Kelly, máme tady včelí královnu, která má spoustu ctitelů, protože včelí královna hraje klíčovou roli ve všech činnostech, jež se v úlu odehrávají.
<P>
Při úvahách o společné zemědělské politice máme většinou na mysli zemědělskou činnost v obrovském rozsahu. Máme na mysli skot, hovězí, mlékárenství, ovce, zeleninu, víno a tak dále. Máme tady "popelkovskou" oblast, která je naprosto au naturel, pokud je správně řízena.
<P>
Když se dívám na důvody této skutečnosti, je docela jasné, jak již bylo řečeno, že včely mají úžasně rozmanitou roli opylovačů a dodavatelů. Nárůst nemocí včel ohrožuje další existenci tohoto druhu, což by byla tragédie.
<P>
Členské státy mají různé vlastní iniciativy, které jsou však koordinovány jen minimálně nebo vůbec. Je potřeba, abychom zajistili tomuto konkrétnímu odvětví finanční podporu. Včelařství je závislé na podmínkách společné zemědělské politiky, a proto musíme mít pro včelařství zvláštní linii.
<P>
Když se bez ohledu na ekonomickou realitu podíváte například na situaci týkající se zdravotních účinků medu - protože máme stále více doplňků stravy založených na medu - je zcela zřejmé, že med má obrovský pozitivní vliv na zdraví těch obyčejných lidí, kteří se rozhodnou konzumovat med denně.
<P>
Dnes se tady pouštíme do toho, co paní Lullingová udělala již v roce 1997, tedy klademe zvláštní důraz na něco, co někde existuje, co je přirozené a co můžeme dělat denně. My však pro to musíme zajistit ochranu, protože máme velké znečištění a nedostatek regulace a dokumentace z hlediska skutečných statistik.
<P>
Poslední, ale v žádném případě nejméně důležitou věcí, kterou zmíním, je to, že jsme schopni určit počet včelstev. Důležitý nakonec ale není počet včelstev, ale počet včel a počet rojů: skutečný počet včel, které se aktivně podílejí na produkci medu, na němž jsme jako lidstvo závislí a který je tak nesmírně přínosný pro všechny - pro každého z nás. Proto chválím kolegyni paní Lullingovou za skvělou iniciativu a přeji jí vše dobré.
<SPEAKER ID="654" NAME="Peter Jahr" AFFILIATION="PPE">
(DE) Paní předsedající, nemáme dost včel a ani dost včelařů. Trvalý a dlouholetý pokles populace včel je jasným alarmujícím signálem. Vysoká úroveň úmrtnosti včel způsobená roztočem Varroa a nevyřešeným problémem kolapsu včelstev bohužel nezmizí. Proto musíme zajistit, aby odvětví včelařství získalo podporu i po roce 2013. V této souvislosti jsou pro mne obzvlášť důležité dva body.
<P>
Za prvé, bez rozsáhlého vědeckého výzkumu nebude možné poskytnout účinné vysvětlení úmrtnosti včel ani proti ní cokoli užitečného udělat. Druhý bod se týká produktu včelařství, medu. Na dovážený med se musí vztahovat stejné kvalitativní normy jako na med vyráběný v Evropě. Cokoliv jiného by bylo považováno za pokus klamat spotřebitele a přivodit evropským výrobcům konkurenční nevýhodu.
<P>
Výbor pro zemědělství a rozvoj venkova spolu se zpravodajkou paní Lullingovou předložil několik dobrých návrhů. Chtěl bych požádat Komisi, aby na jejich základě podnikla kroky.
<SPEAKER ID="655" NAME="Mario Pirillo" AFFILIATION="S&amp;D">
(IT) Paní předsedající, pane komisaři, dámy a pánové, během posledního desetiletí bylo v odvětví včelařství z hlediska finančního a podnikatelského dosaženo velkého pokroku. Včelaření se z koníčku stalo skutečně ziskovou činností, a navíc je zářným příkladem ekologicky šetrné výroby. To bylo možné díky veřejné, vnitrostátní i evropské pomoci.
<P>
Různé faktory bohužel vedly k rostoucí úmrtnosti včel, která ohrožuje nejen včelaře plánující svou další činnost, ale také zemědělství a životní prostředí. Včely jsou odpovědné za dobré životní podmínky mnoha rostlin důležitých pro zemědělství a obecně za rovnováhu ekosystému a zachování biologické rozmanitosti.
<P>
Vyzývám Komisi, aby neprodleně vypracovala akční plán na řešení rozšířené úmrtnosti včel. V souvislosti se SZP po roce 2013 bych chtěl především požádat, aby byla uznána skutečná role včelařství a aby se spolufinancování EU zvýšilo z 50 % na 75 %.
<SPEAKER ID="656" NAME="Krisztina Morvai" AFFILIATION="NI">
(HU) Paní předsedající, také bych ráda poděkovala zpravodaji a paní Lullingové za jejich roli v této zprávě o situaci v oblasti včelařství, a pokud dovolíte, chtěla bych vyjádřit svou vděčnost světově známým maďarským včelařům, kteří si svou slávu zaslouží, za to, že se se mnou podělili o své zkušenosti a znalosti, abych je pak mohla předat výboru. Když se maďarští včelaři podívají na hotový dokument, uvidí na něm své neviditelné iniciály.
<P>
Co v něm ale podle mého názoru chybí a nebylo z mých pozměňovacích návrhů přijato, je finanční uznání vlivu včelařství na tvorbu veřejného blaha. Včelaři vyrábějí med, včelí vosk, propolis a pyl, což je jen menší část jejich činnosti, že. Větší část obnáší to, že opylením se zvyšuje kvalitativní a kvantitativní hodnota jiných zemědělských produktů. Jedná se o formu veřejného blaha, což by mělo být nějakým způsobem odměněno. Navrhli jsme zavedení koncepce komunitního včelařství, a i když se nám to nepodařilo prosadit, důrazně doporučujeme, aby byli včelaři na úrovni členských států za svůj podíl na veřejném blahu finančně odměňováni.
<SPEAKER ID="657" NAME="Ulrike Rodust" AFFILIATION="S&amp;D">
(DE) Paní předsedající, pane Cioloşi, dámy a pánové, včely hrají v našem ekosystému rozhodující roli. Na jedné straně jsou důležité pro zachování biologické rozmanitosti a na straně druhé je biologická rozmanitost důležitá pro zachování včel, nejen proto, že letošní rok je Mezinárodním rokem biologické rozmanitosti, ale také proto, že přispívají k našemu přežití.
<P>
V rámci reformy společné zemědělské politiky bychom se měli mimo jiné zaměřit na prevenci monokultur a větší využití střídání plodin. Nechci dnes mluvit o přípravcích na ochranu rostlin a o pesticidech. Myslím, že je důležité podporovat a rozvíjet v této oblasti výzkum a zlepšit koordinaci mezi různými výzkumnými projekty v jednotlivých členských státech, abychom tak dosáhli toho, že budeme mít zdravé včely.
<P>
Bez ohledu na další vývoj bychom měli nadále podporovat odvětví včelařství i po roce 2013 a také zajistit, abychom měli v budoucnu dostatek včel i včelařů, kteří se o ně budou starat.
<SPEAKER ID="658" NAME="Luís Paulo Alves" AFFILIATION="S&amp;D">
(PT) Paní předsedající, pane komisaři, dámy a pánové, úmrtnost včel se zvyšuje a počet včelařů klesá. Tato situace je problematická pro zemědělství a - jak zmínili kolegové poslanci - pro biologickou rozmanitost, vzhledem k obrovskému dopadu na výrobu potravin a druhy rostlin, které jsou závislé na opylování. Včelí dělnice žijí velmi krátce - asi šest týdnů - a jsou velmi citlivé na změny životního prostředí. To znamená, že situace má dopad i na produkci medu nejen kvůli stále nejistější délce a stabilitě ročních období, ale také kvůli rostoucí hrozbě vnějších vlivů, jako jsou mimo jiné roztoči nebo používání pesticidů. Hlubší výzkum v této oblasti by mohl pomoci najít vhodnější řešení a mohl by také náležitě posílit opatření na podporu biologické rozmanitosti a snížení dopadů nestability klimatu. Pane komisaři, není pochyb o tom, že stávající programy musí být v rámci nové společné zemědělské politiky posíleny tak, abychom na této úrovni mohli najít účinnější odpověď.
<SPEAKER ID="659" NAME="Dacian Cioloş" LANGUAGE="FR">
Paní předsedající, dámy a pánové, můžeme z toho vyvodit, že včelařství je samo o sobě skutečně důležitým odvětvím vzhledem k tomu, co vyrábí přímo, ale i díky nepřímému účinku na ostatní plodiny. Dále si myslím, že můžeme konstatovat, že včely jsou dobrým ukazatelem naší schopnosti mít odvětví zemědělství, které je šetrné k životnímu prostředí. A můžeme také říct, že příroda je na nás za naše chyby někdy mnohem přísnější, než jsme my sami, když nerespektujeme určitá pravidla.
<P>
Co se týče podpory pro odvětví, řekl bych, že vzhledem k tomu, jakou má paní Lullingová v Parlamentu podporu, a vzhledem ke všem ostatním příznivcům by bylo těžké říct ne. A teď vážněji, z důvodů, které jsem zdůraznil už v úvodu, je jasné, že nemám v úmyslu tento podpůrný program zastavit. Budeme prostě muset zvážit, jak získat přidanou hodnotu z použití evropského rozpočtu pro tento typ programu a zároveň zajistit, aby členské státy měly také flexibilitu k jeho správnému využití.
<P>
Myslím, že můžeme dosáhnout přidané hodnoty ve výzkumu v oblasti zdraví včel, ale také v rozvoji výroby a kvality produktů a dále při podpoře spotřeby medu a souvisejících produktů. v tomto ohledu již máme programy, které jsou podporovány. To bychom možná mohli dále rozvíjet. Takže podle mého názoru jsou před námi cíle, které budou nepochybně také součástí SZP po roce 2013.
<SPEAKER ID="660" NAME="Předsedající">
Obdržela jsem jeden návrh usnesení předložený v souladu s článkem 115 odstavcem 5 jednacího řádu.
<P>
Rozprava je ukončena.
<P>
Hlasování se bude konat ve čtvrtek (25. listopadu 2010).
<P>
Písemná prohlášení (článek 149)
<SPEAKER ID="661" NAME="Sandra Kalniete" AFFILIATION="PPE">
písemně. - (LV) Jsem v kontaktu s včelařskými organizacemi v Lotyšsku. Obecně vítají skutečnost, že se nyní diskutuje o problémech spojených s tímto odvětvím, ale mají otázky týkající se některých bodů usnesení, které nebyly dostatečně vysvětleny. v lotyšských médiích byla naše práce a text usnesení bohužel předmětem kritiky. Po přečtení textu usnesení nabylo několik zástupců včelařů dojmu, že med, který obsahuje pouze 50 % skutečného medu a zbytek je tvořen různými sladidly, by mohl být označen jako med. Zástupci odvětví včelařství Lotyšska, kteří vyrábějí med velmi vysoké kvality, to samozřejmě považují za absurdní. Proto se domnívám, že usnesení musí objasnit, že se jedná o zpracované výrobky z medu, aby v této věci nemohlo dojít k nedorozumění a aby naše práce nevyvolala negativní pohled veřejnosti na práci poslanců Evropského parlamentu. Ve stejném duchu bych chtěla zdůraznit, že musíme znovu a znovu mluvit o tom, že nápadně stárnou lidé aktivní nejen ve včelařském odvětví, ale i v celém odvětví zemědělství. Pouze 7 % zemědělců v Evropě je mladších 35 let a minimálně 4,5 milionu zemědělců odejde v příštích 10 letech do důchodu. Musíme rozvíjet podpůrné mechanismy pro mladé zemědělce pracující ve včelařství a v jiných zemědělských odvětvích. Generační výměna v zemědělství je strategickou otázkou, která je pro budoucnost Evropské unie důležitá a má dopad na všechny občany Evropské unie.
<SPEAKER ID="662" NAME="Jaromír Kohlíček" LANGUAGE="CS">
Chov včel je jednou z klíčových aktivit podporujících zemědělskou výrobu. Jeho specifika vyžadují zvláštní přístup k těm, kteří se jím zabývají. v poslední době vidíme na jedné straně masivní nástup některých těžkých onemocnění včel (varoáza), na druhé straně v řadě států stárne populace včelařů a podpora jejich práce je v době hospodářské krize některými národními vládami podceněna. Existují i další faktory, které ohrožují další existenci chovu včel a tím nepřímo i výnosy řady důležitých zemědělských plodin. Mezi ně patří mimo jiné používání chemických prostředků v zemědělství a lesním hospodářství. V této situaci je nejvyšší čas přijmout rázná opatření k podpoře chovu včel, podpoře výzkumu v oboru se zaměřením na léčbu chorob včelstev a na vzdělávání těch, kteří mají zájem se danou činností zabývat. Ať už se jedná o přechodné období do roku 2013 nebo o nové sedmileté období, je nezbytné připravit dostatečně motivující programy rozvoje chovu včel podpořené odpovídajícími instrumenty, a to jak zákonnými na úrovni EU, tak vyčleněním finančních prostředků a stanovením kontrolních mechanismů, které by pomohly kontrolovat plnění cílů programu podpory a rozvoje včelařství. Bez odpovídajících opatření je ohrožen vedle ovocnářství i rozvoj pěstování řady polních kultur. Věřím, že na odpověď Komise navážou konkrétní a termínovaná opatření.
<SPEAKER ID="790" NAME="Véronique Mathieu" LANGUAGE="FR">
Text předložený Výborem pro zemědělství a rozvoj venkova a týkající se podpory odvětví včelařství je obzvlášť důležitý v rámci reformy společné zemědělské politiky po roce 2013. V době, kdy umírá stále více včel a počet včelařů v Evropě klesá, nesmíme při posuzování obtíží, kterým čelí toto odvětví, a při provádění příslušných opatření ztrácet čas. Je to velmi důležité, abychom zabránili negativnímu dopadu, který to velmi pravděpodobně bude mít na produkci potravin, protože víme, že 84 % druhů rostlin závisí na opylování včelami. Proto jako první krok v boji proti kolapsu populace včel musíme tento jev lépe pochopit na základě hlubšího výzkumu úmrtnosti včel. Za druhé žádáme Komisi, aby zvýšila podporu odvětví včelařství a obnovila stávající podpůrné programy dříve, než - jak je plánováno - v roce 2012 skončí.
