<CHAPTER ID="009-01">
1. Vražda obránců lidských práv v Rusku
<SPEAKER ID="236" NAME="Předsedající">
Obdržel jsem šest návrhů usnesení k usnesení týkajícího se vražd právníků zabývajících se otázkou lidských práv v Rusku (článek 122).
<SPEAKER ID="237" NAME="Heidi Hautala">
autor. - (FI) Pane předsedající, měli bychom zde věnovat vzpomínku obráncům lidských práv, kteří byli nedávno zavražděni na severním Kavkazu, a na jejich památku zapálit svíčku. Nesmíme zapomenout, že Natálie Estěmirová, Zarema Sadulajevová, Alik Džabraijlov a mnozí další, kteří trpěli a přišli o život při obraně lidských práv, si zaslouží podporu nás všech. Bohužel nejsme schopni je dostatečně podporovat, když jsou naživu.
<P>
Je alarmující, že Rusko není schopno vést trestní vyšetřování dostatečně důsledně a tyto vraždy vyřešit a viníky předat spravedlnosti. Vzala jsem na vědomí, že Evropská unie s Ruskem o této záležitosti oficiálně jednala. Je však zcela zřejmé, že naše úsilí není dostatečné a budeme se muset vážně zamyslet, jak v Rusku zajistit fungování právího státu a jak na tuto otázku zaměřit mnohem větší pozornost, když s touto zemí vyjednáváme o nové dohodě o partnerství a spolupráci.
<P>
Musíme myslet také na to, jak bychom mohli obránce lidských práv podporovat lépe než doposud. Je třeba hovořit o tom, zda můžeme ohroženým lidem nabídnout ochranu a zda orgány EU pro ně nemohou rychle zajistit víza, aby mohli uniknout z Ruska, kde jim hrozí nebezpečí a jsou v ohrožení života. Podle názoru skupiny Zelení/Evropská svobodná aliance je důležité, aby Evropský parlament měl nějaké centrum, které by šířilo informace o situaci obránců lidských práv, jejichž život je ohrožen, a které by je ve spolupráci s ostatními orgány podporovalo. Je toho hodně, co můžeme udělat. Anna Politkovská kdysi řekla, že Západ toho může dělat tolik, ale dělá tak málo.
<P>
(Potlesk)
<SPEAKER ID="238" NAME="Véronique De Keyser" LANGUAGE="FR">
Pane předsedající, využiji krátký čas, který mám vymezen, k tomu, abych objasnila postoj své skupiny, která nepodepsala společné prohlášení a která předkládá samostatné usnesení.
<P>
Předně vám chci sdělit, že plně souhlasíme se společným usnesením týkajícím se Natálie Estěmirové, Zaremy Sadulajevové a Alika Džabrailova.
<P>
Tyto nové vraždy, které jsou vlastně jen zlomkem vražd obhájců lidských práv, k nimž v Čečně dochází, nás šokovaly.
<P>
Ve svém usnesení požadujeme úplně totéž co společné usnesení: odsuzujeme útok, požadujeme vyšetření a vyjadřujeme své znepokojení nad zhoršením situace v oblasti lidských práv pro bojovníky v Rusku.
<P>
Naše postoje se ovšem rozcházejí v tom, co společné usnesení dále uvádí o všech obráncích lidských práv a situaci v oblasti severního Kavkazu obecně. Myslíme si, že jsou možná další místa, kde by se toto téma mělo objevit - a k tomu se zavazuji - především v usnesení, které bude předcházet vrcholné schůzce Evropské unie a Ruska. Chceme, aby tato agenda týkající se obránců lidských práv a jejich ochrany byla součástí tohoto usnesení, ale aby byla také na programu všech jednání, která v budoucnu s Ruskem povedeme.
<P>
Doplnila bych tedy, že problém, který tu je, je pouze problémem času a místa. Je to politická otázka, kterou je třeba řešit politicky a nikoli právě zde, když jednáme o naléhavých případech. Proto jsme se rozhodli pro toto rozlišení, ale pokud jde o podstatu problému, jsme samozřejmě plně ve shodě s ostatními skupinami.
<SPEAKER ID="239" NAME="Renate Weber">
autorka. - Pane předsedající, dovolte mi, abych seznámila sněmovnu s několika skutečnostmi. Jen letos v lednu uprostřed odpoledne byl v centru Moskvy zastřelen Stanislav Markelov, právník zabývající se otázkou lidských práv, který zastupoval zavražděnou novinářku Annu Politkovskou. Přitom byla zasažena a zemřela také novinářka Anastasia Baburová, která se ho snažila chránit.
<P>
V červenci byla v Ingušsku nalezena mrtvá Natálie Estěmirová, známá ruská obhájkyně lidských práv, poté, co byla unesena ozbrojenci v sousední Čečně. Ani ne za měsíc byla spolu s manželem unesena a zabita jiná nevládní aktivistka, Zarema Sadulajevová.
<P>
V srpnu byl v Dagestánu zastřelen novinář Malik Achmedilov krátce poté, co vyšel ze svého domu. Šest vynikajících novinářů a obhájců lidských práv zabito za necelých osm měsíců.
<P>
Tyto únosy a vraždy jsou pouze špičkou ledovce toho, k čemu dochází v důsledku zhoršení situace v oblasti lidských práv v Rusku, kde se nezávislé hlasy právníků, novinářů a dalších aktivistů potýkají s rostoucím násilím, hrozbami a neoprávněným stíháním.
<P>
Porušování lidských práv v Rusku, a zejména na severním Kavkaze, nelze už dál ignorovat. Nemůžeme být tak naivní a věřit, že ruská supervelmoc, jejíž tajné služby patří k nejmocnějším na světě, nedokáže najít pachatele a postavit je před soud.
<P>
My všichni, bez ohledu na své politické přesvědčení, musíme pochopit, že beztrestnost za útoky namířené proti obráncům lidských práv povede k narůstání násilí a rozšiřování nezákonnosti. Ruské orgány musí obráncům lidských práv zajistit fyzickou bezpečnost a svobodu pohybu a svobodu projevu v souladu s Deklarací OSN o obráncích lidských práv.
<SPEAKER ID="240" NAME="Bernd Posselt" LANGUAGE="DE">
Pane předsedající, našeho bývalého nejstaršího poslance Otty von Habsburga se kdysi zeptali, zda lituje, že je poslancem Evropského parlamentu, a nikoli vládcem. Odpověděl "ne", protože kdyby byl vládcem, musel by prý říkat bláznovi "Vaše Excelence", ale jako poslanec EP může blázna nazývat bláznem. Připomněl jsem si tuto historku, když se objevila otázka lidských práv.
<P>
Nejsme diplomatickým sborem, jsme politický parlamentní orgán. Můžeme říkat pravdu. Existuje jedno úsloví, které říká, že "ryba páchne od hlavy". Není pravda - a chci poděkovat paní Weberové za její zcela jednoznačné vyjádření - že tyto incidenty a vraždy na Kavkazu jsou nějakým způsobem náhodné nebo výsledkem působením jakési temné síly; spíš se tam ale od chvíle, kdy se k moci dostal pan Putin, což souvisí s otázkou Čečny a se záhadnou expolzí domů v Moskvě, už léta táhne krvavá stopa, která vždy vede zpět do Čečny a postihuje nevinné lidi: civilisty, a zejména obránce lidských práv, kteří se stejně jako ti zmínění - a mnoho z těchto lidí jsme znali osobně - neangažují pouze v boji za lidská práva Čečenců, ale také za demokratické Rusko, za porozumění mezi národy Čečny a Ruska a za mír na Kavkazu. Tito lidé jsou vražděni jeden za druhým.
<P>
Paní De Keyserová, právě proto bylo nutné vést tuto mimořádnou rozpravu. Sami sebe vystavíme posměchu, pokud žena, která v této sněmovně převzala ocenění a která nás jako oddaná obhájkyně lidských práv navštívila ve Štrasburku, je před našima očima zavražděna a my odsuneme rozpravu na toto téma na nějaký pozdější termín.
<P>
Rusko pozorně sleduje, zda jsme schopni reagovat okamžitě - a my musíme reagovat okamžitě zcela jednoznačným prohlášením: skoncujte s těmito vraždami, s porušováním lidských práv a dopřejte svobodu Čečně a Rusku, ale v první řadě skoncujte se systematickým porušováním lidských práv a s vraždami za záhadných okolností.
<SPEAKER ID="241" NAME="Tomasz Piotr Poręba" AFFILIATION="ECR">
autor. - (PL) Otázka lidských práv v Rusku se znovu objevila na programu jednání Evropského parlamentu.
<P>
Kromě systematického pronásledování náboženských a etnických menšin jsou pravidelně vražděni obránci lidských práv. Novináři a pracovníci nevládních organizací v Rusku každý den riskují při své práci život. Hrozby, únosy, mučení, svévolné zadržování a vraždy se stávají běžným jevem. Skutečnost, že ruské orgány tyto zločiny aktivně nevyšetřují, že není dosahováno žádných skutečných výsledků a že pachatelé zůstávají na svobodě, nejenže dokazuje naprostou neúčinnost postupu těchto orgánů, ale také jejich tichý souhlas a lhostejnost.
<P>
Respektování lidských práv by mělo být klíčovým prvkem ve vztazích mezi Evropskou unií a Ruskem. Je naší povinností požadovat, aby Rusko zajistilo řádné a účinné vyšetřování, aby pachatelé byli potrestání a aby tyto strašlivé vraždy skončily.
<SPEAKER ID="242" NAME="Cornelia Ernst" LANGUAGE="DE">
Pane předsedající, dámy a pánové, dovolte mi jako nové poslankyni EP, abych začala tím, že otázky lidských práv jsou nesmírně důležité také pro moji stranu, německou stranu DIE LINKE, a že odsuzujeme jakékoli porušování lidských práv - bez ohledu na to, kde se tak děje nebo kdo se ho dopouští. To nemá nic společného se zasahováním do vnitrostátních záležitostí.
<P>
Již léta mě skutečně znepokojuje a rozhořčuje, že znovu a znovu dochází k vraždám obránců lidských práv, kteří se zabývají situací v Čečně. Natálie Estěmirová, Stanislav Markelov, Zarema Sadulajevová, to jsou příklady skutečně šokujících vražd. Proto je důležité, abychom se zde ve sněmovně touto otázkou zabývali.
<P>
Jsem znepokojena, že případy, jako je například vražda Anny Politkovské, zůstávají neobjasněny. Pokud bude nyní tento proces znovu otevřen, upřímně doufám, že pachatelé budou dopadeni a zatčeni, protože jinak hrozí další krveprolití a bude to považováno za jakési dovolení páchat takovéto činy. Očekáváme prostě, že bude okamžitě zahájeno úplné vyšetřování těchto vražd, že v této věci bude postupováno nesmlouvavě a že samo Rusko už bez dalšího otálení boj na obranu lidských práv zahájí. Obrana lidských práv nesmí žádným způsobem odsuzovat lidi k smrti. Domnívám se také, že nadcházející vrcholná schůzka Evropské unie a Ruska musí tyto otázky řešit jako naléhavé záležitosti, nikoli pouze jako vedlejší otázky, ale se vší důležitostí, kterou zasluhují.
<P>
Osobně rovněž očekávám, že otázky lidských práv bude tato sněmovna otevřeně projednávat. Byla bych raději, kdybychom o takových otázkách, jako byly ty ve čtvrtek odpoledne, nejednali, a myslím si, že toto téma by se nás mělo dotýkat, i kdyby se jednalo o oblast podnikání a obchodu. Těmto otázkám se často přisuzuje menší důležitost. Právě to chceme změnit a to jsem zde také chtěla říci.
<SPEAKER ID="243" NAME="Filip Kaczmarek" LANGUAGE="PL">
Pane předsedající, v zemi s vysokou zločinností by někdo mohl přijít s teorií, že smrt obránců lidských práv je náhoda. Smrt těch lidí je náhodná, protože obecně řečeno v těchto zemích se mnoho lidí stává obětí trestné činnosti. Dnes, 17. Září, musím vám všem připomenout smutné výročí sovětského vpádu do Polska. Po této invazi sovětské jednotky zastřelily minimálně 21 768 polských občanů. Proč o tom mluvím? Protože Rusové nyní tvrdí, že to byl běžný zločin, stejně jako vraždy obránců lidských práv jsou "běžné zločiny".
<P>
Rozsah vraždění obránců lidských práv v Rusku je takový, že vykládat tento jev jako výsledek "běžného zločinu" je naprosto nezodpovědné. Teorie, že tyto vraždy jsou "náhodné", neobstojí. Systematický charakter tohoto zabíjení znamená, že v politickém a společenském klimatu Ruska musí být něco, co způsobuje tak časté zabíjení. Morální krize v této zemi, sklon bagatelizovat smrt, odlidštění, relativismus a ztráta hodnoty mohou za to, že tento problém není brán vážně. Domnívám se, že naše usnesení je vyvážené a pomůže Rusům tuto záležitost vyřešit.
<SPEAKER ID="244" NAME="Justas Vincas Paleckis">
jménem skupiny S&D. - (LT) Skupina sociálních demokratů nemůže zůstat lhostejná k nedávným vraždám obránců lidských práv v Rusku. Smrt Anny Politkovské, Natálie Estěmirové, Zaremy Sadulajevové, Andreje Kulagina nesmí zůstat marná. Jednoznačně odsuzujeme pachatele těchto barbarských činů i skutečnost, že v některých oblastech Ruska bohužel vládne atmosféra beztrestnosti a politické vraždy nejsou vyšetřeny.
<P>
Ruský prezident Dmitrij Medveděv slíbil, že pachatelé těchto vražd budou vypátráni a potrestáni. Jeho reakce byla důraznější než reakce předchozího prezidenta, ale zatím jsou to jen slova. Čas ukáže, zda ruské orgány dostojí přijatým závazkům, tak důležitým pro občany země a pro mezinárodní společenství. Podle našeho názoru hodnocení ruských operací na severním Kavkazu obsažené v navrhovaném usnesení překročilo rámec tohoto usnesení, a proto se sociální demokraté rozhodli přijmout svůj vlastní samostatný dokument. Sociální demokraté jsou přesvědčeni, že situace v oblasti lidských práv v Rusku by se výrazně zlepšila, kdyby se zintenzivnily konzultace o otázkách lidských práv mezi Evropskou unií a Ruskem. Na těchto konzultacích by se měla aktivně podílet Evropská unie, Státní duma a organizace pro občanská, sociální a lidská práva v Evropské unii a Rusku. Zdůrazňujeme, že o ochraně lidských práv je nutno podrobně jednat na příští schůzce vedoucích představitelů Evropské unie a Ruska. Tato věc se stává nedílnou součástí nové dohody mezi EU a Ruskem.
<SPEAKER ID="245" NAME="Laima Liucija Andrikien" AFFILIATION="PPE">
(LT) Tato rozprava a usnesení Evropského parlamentu o vraždách obránců lidských práv v Rusku je zvlášť důležitá, zejména v této době, kdy o vraždách obránců lidských práv v Rusku přichází jedna zpráva za druhou: Natálie Estěmirová, Alik Džabrailov, Zarema Sadulajevová a další. Evropská unie nemůže zůstat lhostejná k brutálnímu vraždění obránců lidských práv. Ve svých vztazích k Rusku musíme zdůraznit, a skutečně zdůrazňujeme, že vyšetřování těchto vražd trvá příliš dlouho, a kdo je pachatel, se zpravidla nezjistí. Tato nepřijatelná praxe se v Rusku stává normou, zejména v případě zločinů v Čečně, kde bují beztrestnost. Jedna z našich základních hodnot je úcta k lidským právům, lidské důstojnosti a lidskému životu a žádné pragmatické zájmy nemohou tyto hodnoty přesáhnout. Domnívám se, že pro ruského prezidenta Dmitrije Medveděva je věcí cti, aby pro úplné vyšetření případů únosů a vražd obránců lidských práv bylo učiněno maximum, a aby ti, kdo jsou vinni, byli předáni spravedlnosti.
<SPEAKER ID="246" NAME="Tunne Kelam" AFFILIATION="PPE">
Pane předsedající, situace v oblasti lidských práv se v Rusku se změnila k horšímu. Vyzýváme nyní ruské orgány, aby udělaly všechno, co je v jejich silách, aby zajistily ochranu obránců lidských práv. Víme, že to nejdůležitější, čeho se nedostává, je vůle udělat to "všechno". A udělat to lze, neboť na mocenské struktury Ruska a soudnictví má Kreml rozhodující vliv. V tomto světle pak selhání soudců při ochraně obránců lidských práv může vyvolávat domněnku, že režim má na těchto zločinech svůj podíl.
<P>
Naše dnešní poselství je třeba adresovat vládám EU a Komisi. Pokud Kreml předpokládá, že obavy o osud obránců lidských práv zůstanou jen na úrovni prohlášení, bez jakýchkoli dopadů na hospodářské vztahy, pan Putin a pan Medveděv mohou dojít k závěru, že EU není schopna vzít si poučení z donebevolající vraždy Anny Politkovské.
<SPEAKER ID="247" NAME="Bogusław Sonik" AFFILIATION="PPE">
(PL) O porušování lidských práv v Rusku hovoříme v den, který má důležitý symbolický význam. Přesně před 70 lety, 17. září 1939, Rudá armáda - na základě tajné dohody s Hitlerem - obsadila třetinu území Polska, které tehdy bojovalo proti německé invazi. Stalinova vojska zavraždila tisíce Poláků a stovky tisíc byly odvlečeny do sovětských pracovních táborů. V Katyni byly na Stalinův příkaz zavražděny tisíce polských důstojníků. Datum 17. září pro nás už navždy zůstane dnem hanby Stalinova Ruska.
<P>
Dnešní Rusko není dost statečné, aby se postavilo čelem vůči této hrůzné pravdě. Jeho současná vláda nepřesvědčivým způsobem ospravedlňuje dřívější spojenectví s Hitlerem. Moskva dodnes odmítá zpřístupnit archivy o katyňském masakru.
<P>
Dějiny mnoha zemí obsahují děsivé události. Je měřítkem vyspělosti národa, je-li schopen konfrontovat se se svou minulostí a odsoudit to, co v jeho historii musí být odsouzeno. Příkladem takového přístupu je současné Německo. Jedině tak přestane být minulost pro dnešní Rusko břemenem a umožní mu vstoupit do společenství svobodných a demokratických států se vztyčenou hlavou. Jedině tak bude Rusko schopno zbavit se přítěže své stalinské minulosti a přestat bojovat proti svým vlastním občanům, kteří v současnosti riskují svůj život, aby bránili základní svobody a lidská práva.
<P>
Vzdáváme čest obětem těchto vražd. Nezapomeneme na nikoho z vás.
<SPEAKER ID="248" NAME="Rui Tavares" AFFILIATION="GUE/NGL">
(PT) Dobré odpoledne, dámy a pánové. Vražda Natálie Estěmirové vyvolala ve všech přítomných zde ve sněmovně velký smutek, neboť o jejím únosu jsme se dozvěděli právě v den, kdy jsme se zde sešli poprvé, a o několik hodin později přišla zpráva o jejím zavraždění. To se musí dotknout každého, kdekoli na světě. Jak již uvedla moje kolegyně paní Ernstová, jsem pevně přesvědčen, že levice musí bránit lidská práva a zastánce lidských práv všude na světě, bez ohledu na to, ve které zemi se zrovna nacházejí.
<P>
Tyto útoky, toto surové násilí namířené proti obráncům lidských práv v Rusku, mají velice znepokojivé dopady. Fungují jako zastrašování a budou nepochybně nesmírně traumatické pro všechny, kteří se chtějí stavět na obranu lidských práv v Rusku. Jsou proto první linií útoku, který později vyústí ve zhoršení celkové situace v oblasti lidských práv, nemluvě o samotných obráncích lidských práv.
<P>
Dopady těchto vražd jsou tudíž nepředvídatelné a zneklidňující. Bez rychlého a účinného soudního vyšetřování a bez záruk, že bude zachována bezpečnost obránců lidských práv, se situace může skutečně stát nesmírně znepokojivou. Proto jsem s velkým nadšením hlasoval pro toto usnesení a přivítal jeho výzvy ruským orgánům k ochraně obránců lidských práv.
<P>
Pocházím z Portugalska, z druhého konce Evropy, a příští týden mám jet do Ruska. Zítra si vlastně jdu na ruské velvyslanectví pro vízum. Domnívám se, že vztahy mezi Evropou a Ruskem mají tu největší důležitost a že Evropa Rusku hodně dluží. První věcí, kterou Evropa Rusku dluží, je upřímnost a jednoznačnost při ochraně lidských práv a svobod našich ruských spoluobčanů v Evropě.
<SPEAKER ID="249" NAME="Eija-Riitta Korhola" AFFILIATION="PPE">
(FI) Pane předsedající, váš jazyk je tak nádherný, že jsem se rozhodla poděkovat vám maďarsky: köszönöm. Pane Tavaresi, chci reagovat na vaše poznámky. Působení v oblasti lidských práv není pouze doménou levice, je to také zájem nás, kdo stojíme na pravém středu, a doufejme, že nás to povzbudí ke spolupráci. Paní Ernstová to říkala naprosto správně. Zde o tom diskutujeme, zatímco na plénu je většina poslanců již na cestě domů, a musíme se společně zasadit o to, aby se to stalo naší politickou prioritou.
<P>
Bývala jsem členkou Výboru pro zahraniční záležitosti, a když byl zřízen podvýbor pro lidská práva, stala jsem se i jeho členkou. Když jsem předkládala pozměňovací návrhy týkající se lidských práv, předala jsem je někdy Výboru pro zahraniční záležitosti a moji kolegové se obvykle ptali, proč stále předkládám pozměňovací návrhy v oblasti lidských práv tam, když k tomu máme podvýbor pro lidská práva. Tehdy jsem si pomyslela, že něco není v pořádku, pokud se z našeho podvýboru pro lidská práva má stát nějaké ghetto nebo pokud se lidská práva mají stát hájemstvím tohoto orgánu. Pracujme tedy společně, aby se toto s lidskými právy nestalo.
<SPEAKER ID="250" NAME="Kristian Vigenin" AFFILIATION="S&amp;D">
(BG) Pane předsedající, paní komisařko, vyjádření pana Posselta mě rozladilo. Chtěl bych zdůraznit, že úspěchy, kterých paní De Keyserová dosáhla při obraně lidských práv, nemohou být v takovéto diskusi zpochybňovány. Dokázala, že je klíčovou osobou, která na tomto tématu zde ve sněmovně pracuje.
<P>
Za žádných okolností nedopustím, a domnívám se, že není správné, abychom zpochybňovali závazek skupiny S&D chránit lidská práva, neboť my jsme to, pane Posselte, dělali i tehdy, když se vaše skupina pokoušela zlehčovat zločiny na Guantanámu a zacházení amerických jednotek s vězni v Iráku.
<P>
Pokud jde o téma lidských práv v Rusku, existuje tady nepochybně vážný problém, což připouštíme, a usnesení, které předkládáme, je dostatečně tvrdé a ostré. Domníváme se však, že tento parlament se musí soustředit na samotnou problematiku, a nikoli pokaždé vyrukovat s dlouhým seznamem problémů v našich vztazích s Ruskem, když tady to nemá žádný účinek.
<P>
A příští týden tedy opět vysíláme delegaci ze skupiny S&D na rozhovory do Moskvy, kde bude tato konkrétní otázka nastolena. Nevyužívejte výjimečné situace v oblasti lidských práv, jako je tato, k vytváření dlouhého seznamu témat. To není účelem dnešní rozpravy.
<SPEAKER ID="251" NAME="Miroslav Mikolášik" AFFILIATION="PPE">
(SK) Dovolte mi, abych vyjádřil smutek a hluboké znepokojení nad událostmi, k nimž došlo letos v červnu v Ruské federaci. Jsem otřesen brutálními vraždami ruských aktivistů, jako například Natálie Estěmirové a Andreje Kulagina a dalších, kteří se angažovali v otázce dodržování lidských práv a kteří se zasazovali za pravdu a spravedlnost. Je třeba vyvinout veškeré úsilí pro zadržení a potrestání vrahů. Vítám a podporuji opatření, které je nutno přijmout na objasnění těchto vražd.
<P>
K porušení mezinárodních dohod došlo také v srpnu 2008, kdy v době ozbrojeného konfliktu mezi Ruskem a Gruzií ozbrojené síly útočily na obydlené oblasti a nepodařilo se jim ochránit civilní obyvatelstvo před porušováním jeho práv ozbrojenci z Jižní Osetie na územích, která de facto spadala pod ruskou kontrolu. Je zapotřebí, aby ruská vláda dala jasně najevo, že porušování lidských práv nebude tolerovat.
<SPEAKER ID="252" NAME="Charles Tannock" AFFILIATION="ECR">
Pane předsedající, v Rusku se vytváří atmosféra beztrestnosti, pokud jde o násilí páchané na obráncích lidských práv. Novináři, kteří se odváží postavit se kriticky proti oficiálnímu názoru, jsou zastrašováni, etnické menšiny neúměrně trpí násilnou trestnou činností, která se podle všeho neřeší, bojovníci za větší svobody jsou v lepším případě ignorování, v horším případě násilně umlčováni.
<P>
Je těžké přesně určit, odkud v Rusku přichází hrozba pro obránce lidských práv, ale znovu a znovu vidíme kruté násilí, které zůstává nepotrestáno, a lhostejný přístup soudních orgánů.
<P>
Rusko si zvyklo na nejednoznačnost postojů EU. Je to vidět ve způsobu, jakým Unie reagovala na zastrašování Ukrajiny nebo na ruskou invazi a okupaci svrchovaného gruzínského území loni v létě.
<P>
Je jasné, že v EU udržující dobré vztahy s Ruskem jsou v sázce zásadní strategické otázky, ale nemůžeme dopustit, aby tyto otázky vytěsnily naši povinnost zasazovat se za své základní svobody a sdílené evropské společné hodnoty, svobody a hodnoty, které by ruští občané měli mít možnost plně sdílet v míru a bezpečí.
<SPEAKER ID="253" NAME="Krisztina Morvai" AFFILIATION="NI">
(HU) 25 let jsem se profesionálně zabývala ochranou lidských práv. Proto zejména jako právník cítím hlubokou lítost, když pomyslím na své kolegy, kteří přišli o život v souvislosti s touto naprosto obdivuhodnou profesí. Dovolte mi, abych vyjádřila svou upřímnou soustrast jejich rodinám a blízkým.
<P>
Jaký by byl správný postup v situaci, jako je tato? Vyzvat k okamžitému a důkladnému vyšetření ze strany příslušných státních orgánů. Přála bych si, aby k tomu tento parlament měl odvahu a morální autoritu. Obávám se však, že tomu tak není. Proč? Protože tyto požadavky vznášejí pouze státy, které nejsou členy Evropské unie. Nicméně situace se mění, pokud dojde k hrubému porušení lidských práv v některém z členských států Evropské unie, jako tomu bylo u nás v Maďarsku, kde se střílelo do lidí před zraky mnohatisícového shromáždění u příležitosti výročí revoluce v roce 1956 a boje za svobodu pořádaného stranou muže, který nyní předsedá tomuto zasedání, místopředsedy Pála Schmitta. Tento parlament neprovedl žádné šetření tohoto případu ani krizové situace, která poté následovala.
<P>
Dokud se tak nestane a dokud členka vlády, která schválila střelbu do lidí, může být místopředsedkyní parlamentního Výboru pro občanské svobody, spravedlnost a vnitřní věci, obávám se, že nemůžeme mít skutečnou důvěru a morální autoritu někde jinde a požadovat takováto vyšetřování v zemi mimo Evropskou unii. Žádám vás proto, abyste navrhli a požadovali okamžité vyšetření porušování lidských práv v Maďarsku. Děkuji vám.
<SPEAKER ID="255" NAME="Cristian Dan Preda" AFFILIATION="PPE">
(RO) V první řadě chci vyjádřit zklamání, že při diskusi o mléčné krizi byla sněmovna plná a nyní, když hovoříme o lidských právech, odhaduji, že nás zde v sále zbylo maximálně 40. Je škoda, že tak se věci mají. Netvrdím, že mléčná krize není důležitá, ale problém, jako jsou lidská práva, má pro každého z nás tu nejvyšší politickou důležitost.
<P>
Chci také říci, že považuji za zcela nepřijatelné, že v tomto roce, kdy, jak známo, řada zemí ve střední a východní Evropě oslavuje 20. výročí pádu komunismu, velmoc přímo před našimi dveřmi, která byla původcem těchto komunistických režimů, se staví tak lhostejně ke zločinům páchaným na obráncích lidských práv. Mám za to, že rozchod s totalitou musí být jasně potvrzen každým z nás.
<SPEAKER ID="256" NAME="Meglena Kuneva">
členka Komise. - Pane předsedající, dnešní rozprava o situaci obránců lidských práv je aktuální a velice příhodná. Nedávná vlna násilí proti obráncům lidských práv ukázala, jakému vážnému nebezpečí jsou při své práci vystaveni. Za odhalení případů porušování lidských práv zaplatili mnozí cenu nejvyšší. Skládáme hold všem těm, kteří přišli o život, i těm, kdo v jejich práci za těchto podmínek i nadále pokračují.
<P>
Značná část násilí proti obráncům lidských práv se odehrála na severním Kavkazu, na pozadí rostoucí nestability. Komise mnohé z těchto obránců zná. Jsou to vysoce uznávaní partneři při provádění projektů v oblasti lidských práv. Nevinní civilisté, osoby zajišťující průchod zákona a vládní úředníci přišli o život ve stále pokračujícím boji v tomto regionu.
<P>
Násilí namířené proti obráncům lidských práv se neomezuje pouze na střední Kavkaz. Přicházejí zprávy o aktivistech, právnících a nezávislých novinářích z celé Ruské federaci, kteří jsou vystaveni násilí, šikanování a zastrašování. EU musí i nadále vystupovat proti tomuto násilí a trvat na tom, aby Rusko dodrželo své závazky, které přijalo jako člen OSN, OBSE a Rady Evropy.
<P>
Je velmi důležité, aby útoky a násilná smrt aktivistů občanské společnosti byly řádně vyšetřovány a pachatelé rychle dopadeni a potrestáni. Pouze prostřednictvím účinného a zákonného stíhání těchto vražd lze rozptýlit atmosféru strachu a beztrestnosti.
<P>
Prezident Medveděv vystoupil proti tomu, co označil jako "právní nihilismus", který v Rusku převládá. Evropská unie je připravena podpořit Rusko v jeho pokračující reformě soudnictví. EU vysoce hodnotí možnost jednat s ruskými orgány o svých obavách v otázce lidských práv. Vítáme otevřenější postoj, který zaujal prezident Medveděv při jednáních o těchto otázkách s Evropskou unií.
<P>
Příští vrcholná schůzka EU a Ruska je další příležitostí pro pokračování těchto jednání. To musí být doplněno výměnou informací mezi odborníky. Pravidelné konzultace o lidských právech mezi EU a Ruskem nabízejí možnost rozšířit rozsah těchto jednání a řadu partnerů, s nimiž budeme o problematice lidských práv hovořit.
<P>
Bezpečnost obránců lidských práv musí být na prvním místě. Vyzýváme ruské orgány, aby udělaly všechno, co je v jejich silách, aby ti, kdo upozorňují na případy porušování lidských práv, tak mohli činit beze strachu z násilí nebo zastrašování.
<SPEAKER ID="257" NAME="Předsedající">
Rozprava je ukončena.
<P>
Hlasování se uskuteční na konci rozpravy.
