<CHAPTER ID="014">
Evropské statistické údaje (rozprava) 
<SPEAKER ID="407" NAME="Předsedající">
Dalším bodem je zpráva, kterou předkládá pan A. Schwab jménem Hospodářského a měnového výboru o návrhu nařízení Evropského Parlamentu a Rady o evropských statistických údajích - C6-0397/2007 -,
<SPEAKER ID="408" NAME="Andreas Schwab">
zpravodaj. - (DE) Pane předsedající, pane komisaři, nejprve bych chtěl vyjádřit politování nad tím, že pan komisař McCreevy opouští Parlament, neboť by tomto případě viděl uzavření velmi úspěšného a poměrně zdlouhavého postupu v Evropském parlamentu. Tento zážitek nyní čeká na vás, pane Almunio. Těší mne, že dnes můžeme za široké shody dovést do cíle v prvním čtení úspěšný a dlouhý proces. Na počátku bych dále - na rozdíl od předchozího dokumentu - rád poděkoval slovinskému a francouzskému předsednictví Rady za vytrvalá a místy obtížná jednání, která v zájmu dosažení kompromisu vedla.
<P>
I tento dokument se týká snížení administrativní zátěže a týká se vedení statistik na úrovni Evropské unie a také na úrovni společností a na místní úrovni. Jsem proto přesvědčen, že můžeme dát tuto zprávu do souvislosti se snížením byrokracie. V Německu se například náklady na oficiální statistické údaje podle odhadů Deutsches Institut für Wirtschaftsforschung (Německý institut pro hospodářský výzkum) podílí na celkových nákladech na byrokracii méně než 10 %, přičemž se tato analýza týká celého hospodářství. To je přibližně 230 milionů EUR. Pokud se nám, jako Evropské unii, podaří tuto situaci uchopit, věřím, že tak učiníme důležitý krok ke snížení byrokracie prostřednictvím snížení závazků spojených se statistickými údaji. Děkuji, pane komisaři Almunio, za váš návrh.
<P>
Nyní bych se rád věnoval novému nařízení o evropských statistických údajích konkrétně. Nařízení o evropských statistikách představuje právní strukturu pro tvorbu statistik na evropské úrovni a přezkoumává základní právní rámec pro tvorbu statistik na evropské úrovni. Přestože stínoví zpravodajové z jiných skupin dnes nejsou přítomni, rád bych využil této příležitosti a poděkoval jim za konstruktivní spolupráci. Rozpravy nebyly snadné, ale nakonec byly úspěšné.
<P>
Návrh je součástí řady nařízení, která Komise v tomto funkčním období přijala v souvislosti s tvorbou a rozšiřováním statistických údajů a o nichž jsme vedli diskusi v Hospodářském a měnovém výboru. V obsahu návrhu tohoto nařízení provedeme následující změny. Nově vymezíme evropský statistický systém a zakotvíme jeho činnost v právu Společenství. Vymezíme úlohu vnitrostátních statistických úřadů v rámci evropského statistického systému a zároveň zajistíme, aby byla v členských státech i nadále uplatňována zásada subsidiarity, jak je to předepsáno, a budeme usilovat o odkaz na kodex evropských statistik a zakotvení tohoto kodexu v právu Společenství. V této souvislosti dochází k reakci na obtížnou situaci v oblasti statistiky po zavedení jednotné měny euro v některých členských státech Evropské unie. Závěrem, návrh vytváří dva různé orgány - Skupinu pro partnerství ESS a Výbor pro ESS - které společně nahrazují někdejší Výbor pro statistické programy.
<P>
Jednoznačné hlasování ve výboru a úspěšné třístranné jednání prokázaly, že byly vytvořeny soudržné právní předpisy. Ve zbývajícím čase bych rád ještě jednou představil tento legislativní projekt v souvislosti se dvěma významnými otázkami. Dokázali jsme zajistit, aby toto nařízení v budoucnosti umožnilo Eurostatu získat rychlejší a neomezený přístup k veškerým statistickým údajům, které jsou vyžadovány ke shromažďování důležitých hospodářských kritérií. Zajistíme tak poněkud větší transparentnost statistických údajů na evropské úrovni, a tím učiníme eurozónu konkurenceschopnější. To jsou dobré zprávy, zejména na pozadí finanční krize a náročných diskusí týkajících se statistického systému.
<P>
Zadruhé považuji za velmi důležité, že tato zpráva dále posiluje vědeckou nezávislost statistických údajů. To je pozitivní signál pro pracovníky v tomto odvětví. Nakonec si vážím dosaženého kompromisu všech členských států. Vím - i když jsou lavice Rady dnes prázdné - že to pro řadu lidí nebylo jednoduché, věřím však, že s tímto návrhem nařízení dokážeme uspokojit všechny zúčastněné a že můžeme být s tímto nařízením spokojeni. Děkuji za pozornost a úspěšnou spolupráci.
<SPEAKER ID="409" NAME="Joaquín Almunia" LANGUAGE="ES">
Pane předsedající, dámy a pánové, oficiální statistiky nepochybně hrají v dnešní společnosti klíčovou úlohu. Instituce, političtí činitelé, hospodářské subjekty, trhy i jednotlivci se spoléhají na to, že statistiky co nejpřesněji zachycují vývoj nejen v sociální, environmentální, kulturní oblasti, ale i v jiných oblastech.
<P>
Statistické údaje podporují transparentnost a otevřenost politických rozhodnutí, a oficiální statistické údaje proto představují veřejné zboží, které poskytuje základ hladkému fungování demokracie. Na evropské úrovni roste význam evropských statistických údajů zejména pro tvorbu, provádění, sledování a hodnocení politik, o nichž se rozhoduje zde v Parlamentu a v Radě a které my, jako Komise, navrhujeme.
<P>
Cílem návrhu Komise, o němž dnes vedeme rozpravu, je přezkoumat základní právní rámec upravující vytváření statistik na evropské úrovni. Vítám pečlivou práci v konstruktivním duchu, kterou tento Parlament, a zejména pan Schwab jakožto zpravodaj a paní Ferreirová - která dnes není přítomna, zastupuje ji však paní van den Burgová - a paní Starkevičiūtėová odvedli ve spolupráci s Eurostatem a Komisí při přípravě této rozpravy.
<P>
Tato revize je vedena změnami ve společnosti a potřebou lépe definovat úlohu Evropského statistického systému (ESS). Předchozí nařízení vztahující se k tomuto tématu pochází z roku 1997 a od té doby se změnila řada věcí, což vyústilo v nutnou revizi. Tato revize bude novým impulsem k nastolení spolupráce mezi vnitrostátními statistickými orgány našich 27 členských států a nepochybně položí základy k řešení statistických výzev budoucnosti.
<P>
Tato revize je navíc vyvrcholením řady opatření, která Komise přijala s podporou tohoto Parlamentu a Rady od roku 2005 s cílem modernizovat řízení Evropského statistického systému. V rámci tohoto procesu vznikly Evropský poradní výbor pro správu a řízení statistiky (ESGAB) a Evropský statistický poradní výbor (ESAC), které brzy zahájí svou činnost.
<P>
V této souvislosti, jak je navrženo v novém nařízení, musí statistické orgány v zájmu posílení důvěry v evropské statistické údaje požívat odborné nezávislosti a zajistit nestrannost a vysokou kvalitu tvorby evropských statistických údajů, v souladu se zásadami stanovenými v kodexu evropských statistik, který Komise zahrnula do svého doporučení o nezávislosti, bezúhonnosti a odpovědnosti vnitrostátních statistických úřadů a statistického úřadu Společenství.
<P>
Měl bych také uvést mezi principy, jimiž se návrh Komise řídí a které jsou uvedeny ve zprávě pana Schwaba, cíl, že by navrhované zlepšení právního prostředí pro evropské statistiky mělo reagovat na potřebu minimalizovat zátěž podniků a přispívat k obecnějšímu cíli snížení administrativní zátěže vznikající na úrovni EU.
<P>
Na závěr musím, pane předsedající, ještě jednou poděkovat zpravodaji Schwabovi a celému Hospodářskému a měnovému výboru za výtečnou práci s cílem vybavit Unii stabilnějším a spolehlivějším statistickým systémem, který se, v souvislosti s absolutním zabezpečením, ukáže být jako mimořádně užitečný v těchto dobách krize, kdy tvorba statistik, zejména statistik týkajících se veřejných účtů, hraje ještě významnější úlohu.
<SPEAKER ID="410" NAME="Ieke van den Burg">
jménem skupiny PSE. - Pane předsedající, v těchto dobách by politici možná rádi ovlivnili statistické údaje - zvlášť v tuto chvíli. Jsou-li statistické údaje týkající se hospodářství tak špatné, možná byste je rádi zahodili a snili o tom, že je všechno jinak a že to nemá vliv na chování spotřebitelů atd.
<P>
Plně souhlasím s tím, co o této zprávě říkají všichni - že seriózní, pravdivé a správné statistiky jsou významným nástrojem politiků a že to je významný důvod k tomu, abychom měli nezávislý statistický orgán, který bude takové údaje předkládat.
<P>
Ráda bych dále poblahopřála panu zpravodaji a Komisi k návrhům týkajícím se tohoto nařízení. Úspěšně spolupracujeme s Radou co se týče hledání kompromisů ohledně toho, co bude v tomto dokumentu uvedeno. Je důležité mít takové nezávislé orgány, aby Komise měla v členských státech jasný kontaktní bod, a aby kodex statistik, který odborníci vypracovali, začlenil tento evropský statistický systém do evropských právních předpisů. Myslím si, že je to dobrý výsledek, a doufám, že bude skutečně fungovat a pomůže nám skoncovat se špatnými statistickými údaji a skutečně se pokusíme čelit recesi, která přichází, a mít jasnější opatření na boj proti ní.
<SPEAKER ID="411" NAME="Margarita Starkevičiūtė">
jménem skupiny ALDE. - (LT) Projednáváme tu velmi významný dokument, který by měl pomoci reformovat evropský statistický systém. Ráda bych, podobně jako moji kolegové, poukázala na to, že zpravodaj Evropského parlamentu, pracovní skupina pro statistickou reformu a odborníci z Rady, předsednictví a Komise postupovali při přípravě tohoto dokumentu velmi pečlivě. Jde o nádherný příklad společného úsilí. V posledních několika dnech, které byly zatíženy řadou problémů, jsme se možná navzájem obviňovali, ale budeme-li všichni spolupracovat, můžeme dosáhnout velmi dobrých výsledků. Skupina ALDE podporuje předložený návrh a doufá, že bude základem naší regulace v oblasti statistických údajů.
<P>
Statistické údaje musí být především spolehlivé, chráněné před vlivy různých zájmových skupin. V dnešní době se někdy objevují pochybnosti, zejména pokud jde o kvalitu statistických údajů týkajících se finančních prostředků státu. Hovoříme-li o statistikách finančního trhu, existují zde problémy s utajením a musíme rovněž spolupracovat s Evropskou centrální bankou.
<P>
Kvalita statistických údajů nezávisí jen na kvalitě práce specializovaných institucí, ale i na použitých metodách a my bychom chtěli, aby v jejich vytváření hrály aktivnější úlohu akademické instituce.
<P>
Shromažďování statistických údajů musí být organizováno účinněji a využívat data existujících státních rejstříků, a používat přitom obecné metody, a snížit tak administrativní zátěž statistického vykazování kladeného na podniky. V této oblasti je jistě řada nevyužitých rezerv.
<P>
Hospodářský a společenský vývoj je v dnešním světě dynamický, a proto by statistické údaje měly být předkládány účinnějším způsobem tak, aby bylo možné zrychlit rozhodování. Doufejme, že statistická reforma přispěje i k řešení tohoto problému.
<P>
Evropský statistický program je financován z rozpočtu Evropské unie. Chci věřit, že předložené návrhy pomůžou k tomu, aby byly tyto programy lépe koordinovány, což povede k tomu, že bude účinněji využíván kapitál Společenství.
<SPEAKER ID="412" NAME="Joaquín Almunia" LANGUAGE="ES">
Pane předsedající, chci jednoduše jen znovu vyjádřit poděkování panu zpravodaji a poslancům, kteří právě vystoupili, za výtečně odvedenou práci. Jak řekla paní Starkevičiūtėová, spolupráce přináší takové výsledky, které jsou přínosné pro všechny. Doufám jen, my všichni doufáme, že na základě těchto skvělých statistik budeme schopni našim občanům poskytnout dobré zprávy ohledně hospodářské situace.
<SPEAKER ID="413" NAME="Andreas Schwab">
zpravodaj. - (DE) Pane předsedající, pane komisaři, dámy a pánové, mnohokrát děkuji za vaše konstruktivní komentáře v závěru, a především za konstruktivní spolupráci. Nechci opakovat nic z toho, co už bylo řečeno. Rád bych proto připomněl dvě věci, které by podle mne měly být promyšleny v souvislosti s rozpravou o této zprávě. Zaprvé to, že se zabýváme článkem 258 Smlouvy o EU, který upravuje vědeckou nezávislost statistických orgánů. Dále bychom měli v této zprávě klást silný důraz na odbornou nezávislost, neboť jsme zjistili, že v této oblasti existovaly v minulosti v tomto ohledu problémy. Je možné to i vhodně zakotvit v určitém předpisu primárního práva, a zajistit tak dlouhodobou jasnost. Rád bych však s ohledem na německé právní předpisy výslovně dodal, že to neznamená, že by byla možná nezávislost v otázkách regulace odborného dozoru.
<P>
Zadruhé stanovuje tato zpráva priority pro vytváření statistických údajů a výrazně je posouvá do popředí. Poukázala na to i paní Starkevičiūtėová. Pane komisaři Almunio, doufám, že stanovením těchto priorit se nám může mimo jiné podařit snížit i statistickou zátěž středně velkých společností ze střednědobého hlediska, neboť budeme schopni přesněji vyhledávat údaje, které pro své statistiky potřebujeme. To je velice správné a mnohokrát vám děkuji. Doufám, že hlasování bude zítra dokončeno.
<SPEAKER ID="414" NAME="Předsedající">
Rozprava je skončena.
<P>
Hlasování se bude konat zítra.
