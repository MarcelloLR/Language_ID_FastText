<CHAPTER ID="013">
Jednominutové projevy k důležitým politickým otázkám
<SPEAKER ID="022" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Pane předsedo, chtěla bych upozornit Evropský parlament na příjezd běloruského prezidenta pana Lukašenka do Prahy. Je příjezd prezidenta Lukašenka v souladu s hodnotami, které zastáváme? Může Evropská unie jednat s prezidentem, který drží veškerou moc, bez lhůt a bez mandátu? Jak bude Evropská unie vnímána, když odsouhlasí přítomnost prezidenta, který odstranil mnoho svých politických protivníků a omezuje práva občanů? Jak bude naše Unie vnímána Obamovou administrativou, když američtí občané strádají v běloruském vězení a pravděpodobně zemřou, jestli se rychle nic neudělá? Domnívám se, že toto pozvání nikdy nemělo být učiněno.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Pane předsedo, rád bych vám něco řekl k El Muselu, významnému přístavu mého regionu, Asturie.
<P>
Je zcela zásadní, aby Komise uvolnila finanční prostředky pro další náklady tohoto přístavu. Komisař Tajani to chápe, stejně jako jeho předchůdce pan Barrot; oba uznali velké ekologické a provozní problémy El Muselu.
<P>
Uprostřed této krize, kdy jsou zařízení, jako je El Musel, životně důležitá, je načase překročit zdlouhavé, nadměrné administrativní překážky a upřednostnit a prosadit toto financování, jež je tak důležité pro Asturii, pro severní Španělsko a rovněž pro hospodářskou obnovu Evropy. Zopakuji to, pro hospodářskou obnovu Evropy, na níž se Španělsko se ctí podílí.
<SPEAKER ID="025" NAME="Metin Kazak" AFFILIATION="ALDE">
(BG) Výsledek posledního zasedání Evropské rady slouží jako příklad, jak realizovat jednu ze základních zásad Evropské unie: solidaritu.
<P>
Pomoc ve výši 5,6 miliardy EUR umožní lidem starého kontinentu překonat následky celosvětové hospodářské a finanční krize. 105 milionů EUR schválených pro Bulharsko a určených pro zabezpečení dodávek energie, budování širokopásmového internetu a zemědělství odráží podporu a rostoucí důvěru ve vládní program pro řešení krize.
<P>
Pro mou zemi je životně důležité, aby Evropské komise schválila a Evropský parlament podpořil žádoucího prodloužení kompenzací za předčasné uzavření třetího a čtvrtého bloku jaderné elektrárny Kozloduj až do roku 2013. Bulharsko utrpělo velké ztráty v důsledku nedávné plynové války mezi Ruskem a Ukrajinou. Proto je důležité dodržovat zásadu, že se má se všemi členskými státy EU zacházet stejně.
<P>
Připojují se k pochvale předsedy Komise pana Barrosa a žádám své kolegy z Evropského parlamentu, aby v Evropě umožnili vítězství spravedlnosti a solidarity.
<SPEAKER ID="026" NAME="Eoin Ryan" AFFILIATION="UEN">
Pane předsedo, chtěla bych vznést otázku ohledně hanění a poznámek zaznívajících z některých míst na adresu irského bankovního a finančního systému.
<P>
Irský systém funguje podle právního a regulatorního rámce nařízeného EU. Systém v Irsku je tak silný nebo tak slabý, jako je rámec EU. Jak všichni víme, regulatorní systém se zhroutil na celém světě. Irsko není ani horší, ani lepší místo než jakékoliv jiné.
<P>
Protestuji proti nepřátelským poznámkám ohledně Irska, které se objevují v londýnských, newyorských a německých sdělovacích prostředcích. Všechna tato místa zažívají regulatorní a bankovní problémy, které jsou v mnoha případech horší než ty, jimž čelíme v Irsku. Soustavné hanění ze strany některých evropských sousedů se zakládá spíše na předsudcích než na objektivní skutečnosti a příliš nepřispívá k solidaritě v EU v době, kdy Evropa prochází obrovskými finančními a hospodářskými problémy.
<SPEAKER ID="027" NAME="László Tőkés" AFFILIATION="Verts/ALE">
(HU) Mezinárodně proslulá společnost Roşia Montană Gold Corporation, společný kanadsko-rumunský podnik, plánuje výstavbu největšího otevřeného zlatého dolu v transylvánském městě Verespatak (Roşia Montană). Evropský parlament ve svém usnesení z prosince 2004 vyjádřil hluboké znepokojení týkající se hrozby přírodní katastrofy představované tímto projektem. Valné shromáždění ICOMOS naproti tomu rozhodlo o ochraně historického dědictví dávného osídlení.
<P>
Podnik spojený s řadou skandálů se rozhodl pro použití stejné kyanidové technologie zpracování, jako byla ta, která v roce 2000 zamořila celý tok řeky Tisy. Rovněž byly zničeny stavební památky ve Verespataku (Roşia Montană) a jeho obyvatelstvo ožebračeno. Zdá se, že se rumunská vláda připravuje na zrušení zákazu investování.
<P>
Žádám Evropský parlament, aby zasáhl pro záchranu Verespataku a ochranu jeho přírodního prostředí. Evropská komise by měla přispět k rehabilitaci zničeného města a jeho okolí.
<SPEAKER ID="028" NAME="Georgios Toussas" AFFILIATION="GUE/NGL">
(EL) Pane předsedo, v příštích několika dnech si připomeneme:
<P>
10 od zahájení špinavé války ze strany NATO a středolevých a středopravých vlád Evropské unie proti obyvatelům Jugoslávie,
<P>
6 let od zločinné války a okupace Iráku ze strany USA a jeho oddaných spojenců, války, jež stála životy zhruba 1,5 milionu Iráčanů,
<P>
60 let od založení NATO, imperialistické válečné mašinerie a hrozby celosvětovému míru, která připravuje oslavy svého 60. výročí společně s oslavným summitem ve Štrasburku.
<P>
Ve Washingtonu před deseti lety, 23. a 24. dubna 1999 vedoucí představitelé členských států NATO podepsali prohlášení k 50. výročí, v němž se schválena nová doktrína. Tak byla přijata nová strategie NATO, která rovněž oficiálně porušuje základní předpisy mezinárodního práva. Následovala řada dalších zločinných intervencí NATO v Afghánistánu, Iráku, Íránu a na Blízkém východě.
<P>
Při přípravě summitu NATO proměnily francouzské orgány centrum Štrasburku v zónu, kde neplatila žádná omezení, a aktivovaly nástroj Schengenské úmluvy, aby zabránily vstup mírových demonstrantů do Francie. Mobilizovaly značné ozbrojené a policejní síly, aby se s demonstranty vypořádaly. Tato opatření, která nestydatě porušují základní demokratická práva, ukazují, jak moc se imperialisté a NATO bojí lidu.
<P>
Lid potřebuje reagovat na oslavy a "fiesty" k 60. výročí zločinné imperialistické akce NATO posílením mírového hnutí, posílením základního požadavku na zrušení NATO...
<P>
(Předseda řečníka přerušil)
<SPEAKER ID="029" NAME="Kathy Sinnott" AFFILIATION="IND/DEM">
Pane předsedo, meziskupiny mají v rámci tohoto Parlamentu dlouhou a jasnou historii. V meziskupinách se mohou poslanci sdružovat nehledě na politické rozdíly a projednávat významné otázky.
<P>
Například nejstarší euroskupina - pro zdravotní postižení - posuzuje právní předpisy procházející tímto Parlamentem, aby se zajistilo, že budou vhodné pro osoby se zdravotním postižením, a vzdělává ostatní poslance o otázkách souvisejících s tímto tématem.
<P>
Přes svou cennou práci byly meziskupiny loni odsunuty na okraj a vlastně byla ukončena jejich činnost vnitřními parlamentními pravidly, která odmítají meziskupinám zasedací místnosti a čas pro schůze v programu štrasburských zasedání.
<P>
Domnívám se, že bychom to měli velmi naléhavě vyřešit - ještě před následujícím volebním obdobím -, jinak se meziskupiny stanou věcí minulosti; když zmizí, Parlament to velmi ochudí a nebude tak dobře sloužit evropským občanům.
<P>
(Potlesk)
<SPEAKER ID="030" NAME="Desislav Chukolov" AFFILIATION="NI">
(BG) Dámy a pánové, v poslední době se v Bulharsku objevuje opovrženíhodná praktika známá jako "kupování hlasů".
<P>
Tu provádí každá politická skupina kromě vlastenecké strany Ataka. I když se strany popisují jako alternativa k vládnoucím stranám, platí svým voličům, jak naznačují informace z vesnice Brest u Plevenu.
<P>
Nadcházející volby v naší zemi budou podle všeho nejzmanipulovanější a nejpodvodnější v nedávné historii Bulharska. Protiústavní strana etnických Turků MRF přidělila obrovskou sumu 60 milionů EUR, jež jí mají pomoci k získání co největšího počtu poslanců zastupujících turecké zájmy v Evropském parlamentu a Národním shromáždění Bulharské republiky.
<P>
Existuje naprosto reálné nebezpečí, že v příštím Evropském parlamentu budou zástupci, kteří svá místa získají v důsledku kupování hlasů. Naše poselství ze strany Ataka zní: "Ne Turecku v EU", a žádáme pana předsedu Pötteringa, aby naléhal na bulharské orgány, které by měly dohlédnout na to, aby bylo tomuto postupu v nadcházejících volbách zabráněno přijetím volebního zákona.
<SPEAKER ID="031" NAME="György Schöpflin" AFFILIATION="PPE-DE">
(HU) Věc je zřejmá: pár stovek metrů od maďarských hranic v rakouské vesnici jménem Heiligenkreuz je rakouská společnost požádána, aby vybudovala velkokapacitní spalovnu odpadu. Na maďarské straně považuje město Szentgotthárd plánovanou výstavbu za nepřijatelnou, mimo jiné z důvodu ochrany životního prostředí.
<P>
V posledních dvou letech maďarská strana často protestovala, ale Rakušané to odmítali uznat. Výsledkem je nárůst protirakouských nálad, které dokonce začínají narušovat tradičně srdečné vztahy mezi oběma těmito zeměmi.
<P>
Žádáme rakouskou stranu, aby plán posoudila a přihlédla přitom k maďarským obavám a aby tuto stavbu zastavila.
<SPEAKER ID="032" NAME="Gyula Hegyi" AFFILIATION="PSE">
Pane předsedo, v lednu Komise napadla maďarské moratorium na geneticky modifikovanou kukuřici MON810. Moratorium jasně podporuje celá maďarská vědecká obec, všechny politické strany a maďarská společnost. Na březnovém zasedání Evropské rady získalo Maďarsko a Rakousko výraznou většinu pro zachování tohoto moratoria, a to nehledě na rozhodnutí Komise. Dvacet tři z dvaceti sedmi členských států podpořilo Maďarsko proti Komisi.
<P>
To ukazuje, že je nejvyšší čas, abychom v Evropské unii přezkoumali způsob povolování GMO. Domnívám se - a z hlasování v Radě je to zřejmé -, že většina členských států uvažuje stejně: že by členské státy měly mít pravomoc povolit GMO či nikoliv. Doufám, že nově zvolený Parlament vypracuje nové nařízení o povolování GMO vycházející z ducha subsidiarity a transparentnosti. Komise by měla s Parlamentem a členskými státy spolupracovat, nikoliv jim diktovat.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Pane předsedo, jedna naše kolegyně poslankyně hovořila o otázce meziskupin.
<P>
V tomto Parlamentu je více než 20 meziskupin a jejich činnost byla během tohoto končícího volebního období zřejmá. Nesčetné množství dokumentů těžilo z práce našich meziskupin; jsou to desítky tisíc lidí, pane předsedo, a stovky institucí, které byly vyslechnuty díky práci meziskupin. Budeme-li nadále meziskupiny utlačovat tím, že jim budeme upírat zasedací místnosti, bude více demonstrací.
<P>
Pane předsedo, máte velké zkušenosti, máte velké zkušenosti s naším Parlamentem. Nedovolte více či méně utajeným podskupinám, aby se scházely v příštím volebním období. Neobáváme se o transparentnost na úrovni meziskupin, a proto váš žádáme, abyste zcela otevřeně posoudil meziskupiny během tohoto funkčního období. Tak prokážeme jejich užitečnost.
<P>
Pane předsedo, žádám vás, abyste nezůstával hluchý k žádostem meziskupin a ke všem dopisům, které vám byly v posledních letech zaslány.
<SPEAKER ID="034" NAME="Ewa Tomaszewska" AFFILIATION="UEN">
(PL) Pane předsedo, nikdo nepopírá demografickou krizi v Evropě. Následná nedostatečná pracovní síla ohrožuje hospodářský rozvoj členských států EU. Krize rovněž narušuje účinnost penzijních systémů a vytváří závažné problémy evropských systémům zdravotní a sociální péče.
<P>
Mezitím Komise nechápe naše úsilí o změnu nepříznivých demografických trendů podporou budování rodiny. Zejména se objevují námitky proti potřebě snížení DPH na výrobky určené nejmenším dětem, jako jsou plenky. Myšlenka trestat jednotlivé země za přijímání takových řešení ukazuje na nedostatečné povědomí o nebezpečích, jimž čelíme, nebo by možná mohla být vnímána jako znamení zlého úmyslu. V každém případě je to nepřijatelné.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) Je skandální, že jediná Portugalskem zcela vlastněná továrna na pneumatiky již několik měsíců nevyrábí, čímž ohrožuje téměř 300 přímých pracovních míst v sociálně znevýhodněné oblasti Vale do Ave. V této oblasti je v důsledku uzavírání podniků a propouštění v textilním odvětví jedna z nejvyšších měr nezaměstnanosti v Evropské unii.
<P>
Zaměstnanci společnosti Camac v Santo Tirso a odbory, které je zastupují, veřejně odhalily tuto závažnou situaci, přičemž uvádí, že společnost bankám ani státu nic nedluží a ve skutečnosti dluží kvůli vyrovnání desítky tisíc eur v důsledku zadržování DPH. Hlavními věřiteli jsou sami zaměstnanci, jejichž mzdy nejsou vypláceny, protože se společnost nevypořádala s důsledky pádu hodnoty britské libry, neboť do Spojeného království směřuje většina výrobků, a se stoupajícími cenami surovin používaných při výrobě.
<P>
Po insolvenční žádosti společnosti budou čekat do 30. března na rozhodnutí. Je naléhavě třeba, aby portugalská vláda a Evropská komise reagovali na varování a nespokojenost vyjádřené zaměstnanci, a předešly tak další nezaměstnanosti a bídě v oblasti, kde nejsou jiná pracovní místa.
<SPEAKER ID="036" NAME="Philip Bushill-Matthews" AFFILIATION="PPE-DE">
Pane předsedo, na pořadu jednání jsou nyní revize a reforma parlamentních postupů a jsem si jist, že zrovna vám je toto téma velmi blízké.
<P>
Mohl bych prosím podpořit poznámky vyjádřené několika kolegy, jež se týkaly meziskupin? Jsem spolupředsedou meziskupiny pro stárnutí a, jak možná víte, tento rok bylo 50 % voličů - úplně poprvé - starších padesáti let v porovnání s voliči do 50 let. Takže záležitosti stárnutí nejsou důležité jen pro lidi zde, ale také v zájmu lidí vně, mezi našimi voliči.
<P>
Chtěl bych vás poprosit, pane předsedo, abyste využil jasných a spravedlivých kvalit, jež jsou charakteristickými znaky vašeho předsednictví, a zajistil, že práce meziskupin bude od nynějška usnadněna, nikoliv omezována. Můžete nám to slíbit, prosím?
<SPEAKER ID="037" NAME="Předseda">
Vždy je hezké vidět britského konzervativce, který je zcela na evropské lodi a beze zbytku na naší straně. Děkuji vám mnohokrát a slibuji, že učiním vše, co bude v mých silách.
<SPEAKER ID="038" NAME="Proinsias De Rossa" AFFILIATION="PSE">
- Pane předsedo, hovořím k otázce porušování práva životního prostředí v Irsku, konkrétně pokud se týká kvality vody. Nový průzkum EU týkající se kvality vody v Irsku naznačuje, že skoro dvě třetiny lidí uvádí, že je kvalita vody závažný problém, zatímco polovina se domnívá, že se její kvalita od roku 2004 snížila.
<P>
Osmdesát procent lidí se domnívá, že se kvalita našich řek, jezer a pobřežních vod během posledních pěti let nezvýšila. Po sedm let Komise zkoumá, zdali irská vláda plní rozhodnutí Evropského soudního dvora z roku 2002 týkající se porušování právních předpisů o kvalitě vody ze strany Irska či nikoliv.
<P>
Musíme najít způsob, jak zajistit, že právní předpisy, které přijímáme v zájmu evropských občanů, budou v členských státech fakticky uplatňovány. Komise, která je policistou a policistkou této Unie, musí zavčas jednat, aby tuto shodu zajistila.
<SPEAKER ID="039" NAME="Kinga Gál" AFFILIATION="PPE-DE">
(HU) V době napětí v nových členských státech stále fungují staré reflexy vládnoucích představitelů, které jsou nepřijatelné podle zásad právního státu. V Budapešti byla na náš národní svátek nepřijatelně porušena politická práva. Oblast okolo oslav byla zcela uzavřena, jako tomu bylo za diktatury. Před pár dny se požadavky na odpovědnější vládu a volání po odstoupení ministerského předsedy setkaly s policejní odpovědí, včetně zatýkání a nehumánního, ponižujícího zacházení.
<P>
Od tohoto víkendu pozorujeme, že demokracii nerespektují ani státní orgány, protože se snaží zabránit předčasným volbám přesouváním pozic vedoucích představitelů na kandidátkách. To není demokratický stát řídící se zásadami právního státu, o kterém jsme, mladá generace na konci komunistického režimu, snili; spíše se domníváme, že tak nastupuje měkká diktatura.
<P>
Podobně nám opatření rumunských orgánů připomínají reflexy minulosti, když proti doporučení rumunských orgánů cestoval prezident Maďarské republiky na oslavy konané dne 15. března v 1,5milionové maďarské komunitě v Rumunsku, ale mohl tak učinit pouze soukromě, automobilem. Příčinou bylo to, že Rumunsko odvolalo povolení pro přistání prezidentova letadla na základě smyšlených důvodů, že by tato návštěva mohla poškodit vztahy mezi těmito dvěma zeměmi. To se odehrálo v roce 2009 mezi dvěma sousedícími členskými státy EU.
<SPEAKER ID="040" NAME="Csaba Sándor Tabajdi" AFFILIATION="PSE">
- (HU) Minulý týden summit EU potvrdil základní zásady, které konstatoval Evropský parlament, konkrétně to, že Evropská unie nebude tolerovat protekcionismus a neumožní znehodnocení úspěchů společného trhu. Blahopřeji panu předsedovi, že se zúčastnil zasedání Evropské rady.
<P>
Byla přijata velmi důležitá rozhodnutí, včetně rozhodnutí o záležitostech, jež před rokem doporučoval maďarský ministerský předseda Ferenc Gyurcsány a které podpořila Rasmussenova zpráva v Evropském parlamentu, konkrétně vytvoření systému kontroly nad finančním trhem a bankami. V této věci bylo na tomto summitu v zásadě přijato rozhodnutí, což představuje velmi významný pokrok.
<P>
Je to významný krok vpřed nejen pro celou Evropskou unii, ale zejména pro středoevropské, východoevropské a pobaltské státy, jejichž banky se nemohou vzdát svých subvencí v tomto regionu, ale musí přeposílat podporu, kterou obdrží.
<P>
Velmi důležitá je skutečnost, že se podpora vyváženosti plateb členských států vně eurozóny zdvojnásobila z 25 miliard EUR na 50 miliard EUR, protože tak EU vyjadřuje svou solidaritu. To je společným zájmem nás všech a díkybohu je to v zájmu celé Evropské unie.
<SPEAKER ID="041" NAME="Aurelio Juri" AFFILIATION="PSE">
(SL) Na našem posledním zasedání jsme přijali důležitý námořní legislativní balíček, který zlepšuje postupy v případě námořních katastrof.
<P>
Jak víme, z moře máme mnoho prospěchu, ale přináší rovněž rizika. Pokud se stane závažná nehoda, důsledky dopadnou na obyvatelstvo na pobřeží. Proto je nejlepším opatřením prevence, zejména taková prevence, která reguluje objem a povahu námořní dopravy podle citlivosti tranzitních oblastí.
<P>
Proto bych rád položil následující otázku Komisi, a zejména panu komisaři Tajanimu, který zodpovídá za dopravu a kterému ji adresuji v jeho mateřské italštině.
<P>
(IT) Pane předsedo, dámy a pánové, (...) jak cíle tohoto nového právního předpisu odpovídají plánům dvou zplynovačů produkujících methan v Terstském zálivu, tedy oblasti s velmi intenzivní lodní dopravou a vysokou hustotou osídlení, kde je moře mělké, ne hlubší než 20 metrů, a nesmí být porušeno mořské dno, protože je nestabilní. Pokud budou terminály postaveny, může u jednoho takového zařízení zakotvit jeden tanker týdně. Víme, jak tyto lodě ohrožují podobné oblasti.
<SPEAKER ID="043" NAME="Bogusław Rogalski" AFFILIATION="UEN">
(PL) Pane předsedo, dnes bych se chtěl obzvláště zaměřit na způsob, kterým se izraelská armáda snaží vyhladit palestinský národ přímo před našima očima. Neměli bychom k této otázce zůstávat neteční.
<P>
S rozpaky naslouchám zprávám izraelských sdělovacích prostředků, poslouchám vojáky, kteří podrobně líčí, jak jim bylo přikázáno, aby stříleli civilisty, včetně starých žen. List Haarec zveřejnil písemný rozkaz vydaný jedním z vojenských velitelů jeho podřízeným. Nařizoval svým mužům, aby stříleli lidi pomáhající zraněným Palestincům. Konečně se vojáci rovněž učí, jak ukazovat naprosté pohrdání palestinskými životy. Důkaz toho může být nalezen v podobě makabrózních triček izraelských vojáků, jež ukazují těhotnou arabskou ženu a nesou slogan "jeden výstřel, dva mrtví".
<P>
Musíme porušit mlčení, které v této otázce panuje v této sněmovně. Žádný národ není horší než jakýkoliv jiný. Dnes potřebují Palestinci naši pomoc a podporu. Měli bychom se touto výzvou zabývat a tento problém řešit.
<SPEAKER ID="044" NAME="Anna Záborská" AFFILIATION="PPE-DE">
- (SK) Před dvěma týdny jste nám, pane předsedo, oznámil velmi smutnou a strašnou zprávu. V Německu mladý muž zabil 15 lidí a potom zabil sám sebe. Vraždil a kromě mnoha dalších uvrhl do smutku a beznaděje i svou vlastní rodinu. I oni ztratili dítě, i jim se zhroutil svět.
<P>
Dovolte mi, abych citovala prezidenta Spolkové republiky Německo na pohřbu obětí: "Stojíme všichni před vážnou otázkou. Děláme dost pro to, abychom uchránili sebe a naše děti? Děláme dost pro to, abychom ochránili ohrožené osoby? Děláme dost pro vnitřní mír v našich zemích? Sami u sebe musíme zkoumat, co máme v budoucnosti dělat lépe, jaké ponaučení musíme vyvodit z této skutečnosti. Pomáhejme i rodičům s jejich dětmi, aby se vyhnuli ohrožením."
<P>
Proto znovu vyzývám Evropský parlament a Evropskou komisi k podpoře celoevropské kampaně: Víte, kde je teď vaše dítě? Jak jsem to již řekla na této půdě, učiňme vše pro to, aby se taková událost už nikdy neopakovala.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Evropská unie je především sociální Evropa. Potřebujeme hospodářský rozvoj, ale stejně tak potřebujeme pracovní místa, slušné mzdy a důchody, přístup ke zdravotním a vzdělávacím službám, které musí být kvalitní, aby byly užitečné.
<P>
Během hospodářské krize se mnohé společnosti dostaly do potíží a zaměstnanci ztratili svá místa.
<P>
V Rumunsku v podnicích společnosti Arcelor Mittal v Galaţi a Hunedoaře bude z technického hlediska několik tisíc zaměstnanců cyklicky nezaměstnaných, přičemž budou pobírat 75 % své mzdy nebo budou prohlášeni za nadbytečné. K podobným situacím rovněž dochází v jiných zemích a u jiných společností z různých průmyslových odvětví.
<P>
Vyzývám Komisi, aby projednala přípravu rozhodnutí Rady, jehož cílem bude přezkum kritérií přístupu k Evropskému sociálnímu fondu a Evropskému fondu pro přizpůsobení se globalizaci. To je třeba uskutečnit na úrovni odvětví i společností, a to nejen regionálně a místně, aby mohly být finanční prostředky rychle uvolňovány pro pomoc zaměstnancům v krizi.
<P>
Jsem přesvědčena, že Evropa může a musí udělat více pro zaměstnance, kteří čelí obtížím.
<SPEAKER ID="046" NAME="Edit Bauer" AFFILIATION="PPE-DE">
(HU) Chtěla bych upozornit na metody, které používá slovenská vláda k potlačování jazykových práv menšin, přičemž porušuje jejich práva. Minulý týden přijala vláda legislativní návrh týkající se státního jazyka, který podle této vlády neovlivňuje používání jazyků menšin, avšak samotný zákon svědčí o opaku.
<P>
Chtěla bych uvést dva příklady. Paragraf 8 odst. 4 tohoto zákona se týká institucí zdravotní a sociální péče a stanoví, že jsou dva případy, kdy mohou příslušníci menšiny použít svůj mateřský jazyk v těchto institucích: pokud neznají státní jazyk, nebo pokud instituce sídlí v oblasti, kde menšina tvoří více než 20 % obyvatel. Takže se lékař pacienta nejdříve zeptá, jakým jazykem hovoří, a teprve poté se ho zeptá na jeho potíže, jinak se porušení podle tohoto zákona trestá pokutou mezi 100 a 5 000 EUR.
<P>
Situace není o nic lepší, i pokud se týká poskytování informací, u rozhlasového vysílání - s výjimkou rozhlasového vysílání veřejné služby - se musí vysílat nejprve v jazyce menšiny, a poté ještě jednou úplně a v překladu.
<P>
Pane předsedo, mám pouze jednu otázku: mohou se menšiny spolehnout na podporu Evropy?
<SPEAKER ID="047" NAME="Jelko Kacin" AFFILIATION="ALDE">
(SL) V Bazovici nedaleko Terstu a italských hranic se již od roku 1945 nachází pomník prvním evropským antifašistům. Čtyři slovinští vlastenci, Bidovec, Marušič, Miloš a Valenčič, byli v roce 1930 v průběhu prvního terstského procesu odsouzeni zvláštním fašistickým tribunálem k smrti.
<P>
Dosud byl pomník poškozen a znečištěn barvou šestkrát, naposledy zhruba před pouhým týdnem. Tento akt vandalismu je jednou z řady politických, hospodářských a vzdělávacích akcí, jejichž účelem je vyvinout tlak na slovinskou etnickou komunitu v Itálii a na Slovinskou republiku.
<P>
Velké množství činů, včetně znečišťování slovinských pomníků, slovinských škol a regionálních označení nesoucích slovinské názvy, barvou hluboce zraňuje italské občany slovinského původu a Slovince ve Slovinské republice.
<P>
Avšak nikdo dosud nebyl pohnán za tyto trestné činy k odpovědnosti. Zdráhám se uvěřit, že je italská policie tak nekompetentní, že nemůže najít pachatele, nebo že by zde neexistoval dostatek politické vůle. Ale když se šestnáctkrát po sobě zdá nemožné vystopovat pachatele, je to opravdu příliš.
<SPEAKER ID="048" NAME="Dimitar Stoyanov" AFFILIATION="NI">
(BG) Dámy a pánové, během posledního dílčího zasedání a v souvislosti s rozpravou o Turecku se hovořilo o tom, že Turecko neuznává genocidu Arménů. Avšak nevíte o další neuznané genocidě spáchané Turky během posledních pěti set let: genocidě Bulharů.
<P>
Slovy soudobého amerického novináře jménem MacGahan vás seznámím s některými jejími drobnými epizodami, jež probíhaly během čtyř dnů v dubnu 1876:
<P>
"Je mi jedno, zdali je tato informace nestranná či nikoliv, protože bylo určeno číslo 15 000 lidí zabitých během čtyř dnů. Žádné zaokrouhlování dále nezhorší tuto hrůzu, která je ve svém rozsahu kolosální, pokud vezmete v úvahu všechny zhoubné, opovrženíhodné podrobnosti této brutální vraždy. Sám francouzský konzul slyšel, jak bašibozukové říkají svému pozornému publiku, s jakým potěšení uřezávali hlavy dětem a zvědavě pozorovali, jak se jich drobná tělíčka hroutí a kutálejí okolo jako poražená kuřata."
<P>
Těchto několik řádků popisuje jen několik málo dnů pěti století jednoznačné genocidy spáchané osmanskými Turky na zotročených Bulharech. My, poslanci Evropského parlamentu ze strany Ataka, požadujeme uznání a omluvu před zahájením jakékoliv diskuse o tureckém členství v Evropské unii.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Pane předsedo, kromě zemědělské politiky a hospodářské politiky je podle mého názoru dnešní společné zemědělská politika, podle revize z let 2003-2008, mnohem více také sociální politikou. Znovu se podle mého názoru například posilují programy potravinové pomoci, přijímají se iniciativy ohledně ovoce a zeleniny ve školách a provádí se programy pro rozšíření a povzbuzení venkova.
<P>
Avšak pro splnění požadavků dneška je potřeba silné společné zemědělské politiky, protože jejím prostřednictvím zemědělci získávají podporu a zůstávají na venkově. Buďme jednotní při požadavku na to, aby byly prostředky společné zemědělské politiky převáděny do ostatních politik. Prostředky společné zemědělské politiky je třeba navýšit:
<P>
pokud chceme bezpečné potraviny, protože jedinými bezpečnými potravinami mohou být a měly by být evropské potraviny,
<P>
chceme-li dostatečné množství potravin, protože jen tak budeme schopni čelit krizím,
<P>
pokud chceme chráněné životní prostředí, v němž budou potraviny vyráběny v souladu s evropskými zvyklostmi,
<P>
chceme-li, aby zemědělci zůstali na venkově, musíme jim pomáhat,
<P>
chceme-li zdravé spotřebitele, musíme jim dodávat evropské potraviny.
<P>
Závěrem bych chtěl vyzvat Evropskou unii, aby navýšila svůj rozpočet, protože tak zajistí Evropě budoucnost. Rovněž pokud chceme silné odvětví zemědělství, měli bychom navýšit finanční prostředky společné zemědělské politiky.
<SPEAKER ID="050" NAME="Chris Davies" AFFILIATION="ALDE">
Pane předsedo, je to již měsíc, co jste navštívil Gazu, ale poslední údaje izraelské vlády ukazují, že se nic nezměnilo: stále nemůže přes hraniční přechody projíždět žádný náklad pro rekonstrukci, žádný materiál pro školy, žádný pro průmysl. Bombardování bylo zastaveno, ale blokáda trvá.
<P>
To by mohla být vhodná doba, aby se tento Parlament pokusil a ovlivnil mínění vystavením triček, o nichž se zmínil jiný poslanec - oblečení určené vojákům, například ostřelovačům z brigády Givati, která znázorňují těhotnou palestinskou ženu a slogan: "Jeden výstřel, dva mrtví". V izraelském tisku se objevují zprávy o dalších designech triček, které jsou ještě rasističtější, extrémnější, odpornější. Taková výstava může podnítit poslance k otázce, jestli by se mělo pokračovat v práci na dohodě o přidružení mezi EU a Izraelem za stávajících okolností.
<SPEAKER ID="051" NAME="Předseda">
Pane Davisi, na svém zasedání minulou středu přijalo parlamentní shromáždění EU-Středomoří, kterému jsem sám předsedal, usnesení o tragické situaci na Blízkém východě. Chtěl bych vám tuto skutečnost připomenout. Je důležité vzít toto usnesení na vědomí. Děkuji vám za vaše připomínky.
<SPEAKER ID="052" NAME="Péter Olajos" AFFILIATION="PPE-DE">
(HU) Není to poprvé, co musím vystoupit v souvislosti s plánovanou výstavbou obrovské uhelné elektrárny ve slovenském Trebišově, která ročně vypustí 4 miliony tun oxidu uhličitého. Tato elektrárna se setkala s protesty jak na slovenské, tak maďarské straně hranice, a přesto zúčastněné strany znovu zahájily postup pro udělení licence této elektrárně.
<P>
Na jedné straně hranice vydala maďarská vláda Strategii pro krizové řízení a růst, podle které na základě krizového řízení Maďarsko usiluje o rozšíření největšího emitenta oxidu uhličitého, elektrárny Mátra, o nový 440megawattový blok, který ročně produkuje 6 milionů tun znečištění. Nemohu říci, že by jedna z těchto elektráren měla v budoucnu používat systémy zachycování a ukládání uhlíku.
<P>
Na konci loňského roku přijala Evropská unie klimatický balíček a minulý víkend na summitu EU schválila financování režimu klimatických náhrad pro rozvojové země. Kromě toho se vší silou připravujeme na prosincovou kodaňskou klimatickou konferenci. Mezitím vedoucí představitelé dvou členských států, Slovenska a Maďarska - přestože je pravda, že ti poslední rezignovaně - pokračují, jako by se nic nestalo, a financují změnu klimatu z peněz daňových poplatníků, aniž by brali v potaz jejich protesty. Doufám, že to Evropská unie ani politicky, ani materiálně nepodpoří.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Pane předsedo, dámy a pánové, zatímco se ve východním Jeruzalémě dále demolují domy, cílem izraelské politiky se stala i palestinská kultura. Je smutné, že někteří izraelští vojáci vlastní trička s obrázkem těhotné palestinské ženy s terčem a sloganem: "Jeden výstřel, dva mrtví".
<P>
Na arabskou kulturu se útočí. Palestinské orgány společně s arabskými národy rozhodly vyhlásit východní Jeruzalém - nikoliv celý Jeruzalém - hlavním městem arabské kultury pro rok 2009. Izrael uvěznil 20 aktivistů, včetně mezinárodních, kteří prostě jen organizovali oslavu palestinské kultury. Jedná se o pokus o zničení veškeré palestinské přítomnosti ve východním Jeruzalémě.
<P>
Proto se ptám sama sebe, jestli může mezinárodní společenství udělat něco, aby zajistilo úspěch této události a aby byl Jeruzalém skutečně společným městem. Přispějme k uskutečnění této události.
<SPEAKER ID="054" NAME="Alojz Peterle" AFFILIATION="PPE-DE">
(SL) O víkendu bylo Slovinsko, a zejména region Dolní Kraňsko, zalarmováno rozhodnutím společnosti Renault o přesunu výroby automobilů Clio z města Novo Mesto do Francie.
<P>
Rád bych věřil oficiálnímu vysvětlení, že rozhodnutí bylo učiněno z důvodu zvýšené poptávky po vozech Clio a Twingo, nikoliv protekcionismem kvůli potížím automobilového průmyslu.
<P>
Dámy a pánové, komu patří výrobní závod Revoz ve městě Novo Mest? Je slovinský? Patří Francouzům? Odpověď je jasná: slovinský výrobní závod, který vyrábí francouzská auta, je především evropským výrobním závodem.
<P>
Jsem pevně přesvědčen, že musíme chránit automobilový průmysl pomocí spíše evropského řešení než řešení národního. Jinak se sami vzdálíme od dodržování čtyř základních svobod, jež tvoří jádro evropského jednotného trhu.
<SPEAKER ID="055" NAME="Milan Horáček" AFFILIATION="Verts/ALE">
(DE) Pane předsedo, na začátku března byli političtí vězni převezeni ze sibiřské Čity do Moskvy, aby zde znovu čelili neudržitelným obviněním. První veřejné slyšení se má konat dne 31. března. Stejný den se má konat i páté kolo konzultací o lidských právech mezi EU a Ruskem. Rusové nyní odložili tyto důležité rozhovory na neurčito.
<P>
Rusko tím dává velmi jasně najevo, jak málo si cení lidských práv. Spíše než by vykonával spravedlnost, slouží soudní systém nadále k odstraňování odpůrců režimu a EU je nadále podváděna.
<SPEAKER ID="056" NAME="Richard Seeber" AFFILIATION="PPE-DE">
(DE) Pane předsedo, chtěl bych adresoval Komisi kritickou poznámku, která se týká rozhodnutí o zákazu tradičních žárovek, jež bylo v písemné formě předloženo minulý týden. Zcela podporuji naše požadavky na energetickou účinnost a cíle v oblasti ochrany klimatu, které jsme vypracovali společně s Radou a Komisí. V tomto případě byl špatný pouze přístup. Je zřejmé, že se občané necítí zúčastněně, pokud je rozhodnutí přijímáno za zavřenými dveřmi za použití postupů projednávání ve výborech. Komise si nevyhnutelně zaslouží kritiku, protože nezapojila Evropský parlament do postupu rozhodování a nepoužila běžný postup.
<P>
Zadruhé se projevila nedostatečná komunikace. Lidé mají velké obavy, protože nebylo provedeno žádné komplexní posouzení dopadů těchto opatření, zejména proto, že víme o obsahu rtuti v těchto žárovkách, čímž ohrožují lidské zdraví, především zdraví dětí.
<P>
Zatřetí by bylo rozumné zamyslet se nad budoucností a podporou nových technologií. Proto bych chtěl Komisi požádat, aby předložila nový návrh.
<SPEAKER ID="057" NAME="Tunne Kelam" AFFILIATION="PPE-DE">
Pane předsedo, Estonci, Lotyši a Litevci vám budou vděčnější za vaše vyjádření solidarity u příležitosti 60. výročí od deportací v pobaltských zemích v roce 1949, které jsou všeobecně považovány za zločiny proti lidskosti spáchané v míru čtyři roky po konci války. Dvě třetiny deportovaných tvořily ženy a děti, které byly poslány na Sibiř zhruba na deset let. Poměrně by se počet deportovaných rovnal jednomu a půl milionu, pokud by se tyto události odehrály ve třech skandinávských státech - Švédsku, Dánsku a Norsku.
<P>
Avšak dnes je zřejmé, že ekonomické a politické rozšíření Evropy není dostatečné pro skutečně integrovanou Evropu jakožto "společenství hodnot". Potřebujeme novou vlnu rozšíření: rozšíření evropského svědomí. Urychleně potřebujeme celoevropské uvědomění a vůli uznat tyto zločiny a újmy jako nedílnou součást naší společné historie.
<SPEAKER ID="058" NAME="Maria Petre" AFFILIATION="PPE-DE">
(RO) Mnoho z nás dnes hovořilo o potřebě solidarity a já chci v tomto tématu rovněž pokračovat.
<P>
Energetická nezávislost Evropské unie a solidarita mezi členskými státy jsou v této záležitosti mnohem naléhavější než kdy jindy. Naše akce musí být jednotná a soudržná nejen s ohledem na rizika, ale rovněž na potřebu diverzifikace našich zdrojů.
<P>
Blahopřeji Evropské radě k dohodě, které dosáhla ohledně plánu hospodářské obnovy, a to za důraz, který klade na odvětví energetiky a financování projektu Nabucco.
<P>
Vyzývám Evropskou komisi, aby rychle a účinně nalezla metody, které zaručí, že budou tyto finanční prostředky efektivní a budou vytvářet požadované výsledky v odvětví energetiky, a především v odvětví hospodářství závažně zasaženém a ohroženém protekcionismem.
<P>
Uchýlení se k protekcionismu je nejhorší věcí, která se může stát rozvíjejícím se i rozvinutým ekonomikám.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, uběhl rok od rozhodnutí skupin o revizi jednacího řádu Parlamentu, které ztížilo fungování meziskupin tím, že mohou fungovat pouze ve čtvrtek odpoledne. To celkově odstraňuje tyto meziskupiny, které byly platformou pro představování myšlenek, zejména o otázkách, které se z větší části netýkaly evropských politik, například otázek rodiny.
<P>
Předsedám meziskupině pro rodinu a ochranu dětí a musím vám tlumočit hlubokou lítost Sdružení pro rodinu v rámci občanské společnosti a evropských občanů nad skutečností, že se již nemohou vyjadřovat prostřednictvím meziskupiny.
<P>
Skupina pro revizi jednacího řádu nám dosud nesdělila, zda vyhodnotila meziskupiny a jaké je řešení pro budoucnost. Co je může nahradit?
<SPEAKER ID="060" NAME="Nicodim Bulzesc" AFFILIATION="PPE-DE">
Pane předsedo, chtěl bych něco málo říci k důležité otázce týkající se Evropské ceny za literaturu. Cenu financuje Kulturní program Evropské unie a zaměřuje se na zdůraznění kreativity v oblasti současné krásné literatury. Domnívám se, že se jedná o velmi dobrou iniciativu, ale obávám se o její realizaci.
<P>
Kontaktovaly mne kulturní organizace z mé země, které jsou nešťastné, protože Rumunsko nebylo zahrnuto do letošního programu. Ze 34 způsobilých zemí je do každoročního programu zahrnuto pouze 12 z nich. Legitimní otázkou je, jak by se mohly aktivně účastnit zbývající země, včetně Rumunska, které nejsou do programu zahrnuty. Proto bych vás chtěl na tento problém upozornit a doufám, že společně s Evropskou komisí nalezneme uspokojivé řešení tohoto problému.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Pane předsedo, dámy a pánové, tento rok bude pro Evropu velmi náročný. Potýkáme se s výzvami, které nemají v evropských dějinách obdoby.
<P>
Musíme bojovat proti finanční a hospodářské krizi, proti energetické krizi, změně klimatu a proti terorismu, který ohrožuje vše, co jsme dosud vybudovali. Proto je více než kdykoliv jindy nezbytné, abychom zůstali jednotní.
<P>
Musíme se postavit protievropským projevům, ultranacionalistickým prvkům, které jsou nebezpečné a zhoubné. V současném klimatu mohou být občané nespokojení se zhoršující se krizí, nehledě na další problémy, snadno zmanipulováni ultranacionalisty, kteří využívají této nepříznivé celkové atmosféry k útoku na sjednocenou Evropu. Dovolte mi připomenout, že dopady krize, které nyní pociťujeme, by byly bez Evropské unie a eurozóny katastrofální.
<P>
Vyzývám ty evropské politiky, kteří se účastní volební kampaně, aby zaujali pevné stanovisko vůči protievropským projevům. Vyzývám je, aby nepoužívali ultranacionalistické a šovinistické prvky nebo "vůdcovské projevy" pouze pro získání několika dalších hlasů. Děkuji vám.
<SPEAKER ID="062" NAME="Iuliu Winkler" AFFILIATION="PPE-DE">
(HU) Podle oficiálního prohlášení v důsledku celosvětové hospodářské krize je třeba obnovit důvěru v mezinárodní finanční systém. Nyní je důvěra jedním z klíčových slov používaným rovněž v dokumentech Evropské unie.
<P>
Rád bych vám navrhl další klíčové slovo - solidaritu, protože solidarita nebo spolupráce je často opakovanou základní hodnotou, z níž Evropská unie vychází. Avšak rád bych se zeptal, zdali můžeme, my vně eurozóny, hovořit o uplatňování solidarity, když dostáváme rady, abychom raději zvýšili daně a příspěvky, než abychom spoléhali na krizové fondy EU a její mechanismy, jakkoliv je to právě zásada solidarity, podle níž EU tento fond spravuje.
<P>
Mají se občané členských států střední a východní Evropy vzdát naděje na dosažení životního standardu EU v rozumné lhůtě? Domnívám se, že nikoliv. Jsem si jist, že stanovisko, které EU proklamuje před summitem G20, bude stanoviskem přijatelným pro nás pro všechny.
<SPEAKER ID="063" NAME="Csaba Sógor" AFFILIATION="PPE-DE">
(HU) Maďarské komunity v pěti členských státech EU si nedávno připomněly maďarskou revoluci a válku za nezávislost v letech 1848-1849. Maďaři tehdy bojovali po boku Poláků, Srbů, Chorvatů, Švábů, Němců, Rakušanů, Arménů a Rumunů za svou svobodu a za svobodu světa proti dvěma největším evropským armádám.
<P>
Tuto událost si připomínáme každý rok v březnu, a stejně tak i prezidenti dvou dalších zemí. Rumunské orgány se nečestně pokoušely způsobem nevhodným pro zemi EU zabránit Lászlóvi Sólyomovi, prezidentu Maďarské republiky, cestovat do Rumunska. Co by se stalo, kdyby se o to samé pokoušely v případě prezidenta Spojených států Baracka Obamy, který rovněž uznává a ctí maďarskou vládu za nezávislost z roku 1848, kdyby se rozhodl přicestovat do Rumunska?
<P>
Bylo by dobře, kdybychom nakonec mohli všichni uznat, že žijeme v Evropě, kde můžeme navzájem respektovat vlastní minulost a dějiny a můžeme rovněž vzájemně respektovat naše státní svátky.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Obhajuji integraci Srbska a jeho přistoupení k Evropské unii. V této souvislosti vyzývám Evropskou komisi, aby přijala konkrétní účinná opatření, která zaručí práva obyvatel náležejících k rumunské menšině žijící v údolí Timoc.
<P>
V údolí Timoc na území okresů Krajina, Morava, Požarevac a Timoc ve východním Srbsku musí být účinně uplatňovány Rámcová úmluva Rady Evropy o ochraně národnostních menšin a Evropská charta regionálních či menšinových jazyků. Nyní je rok 2009 a jsem přesvědčen, že nadešel čas, aby tradiční rumunská etnická komunita v údolí Timoc požívala práv na poměrné zastoupení a církevní a vzdělávací záležitosti ve své rodné rumunštině. Děkuji vám.
<SPEAKER ID="066" NAME="Předsedající">
Tento bod je ukončen.
