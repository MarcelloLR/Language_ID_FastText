<CHAPTER ID="008">
Hlasování 
<SPEAKER ID="999" NAME="Předsedající">
Zaprvé po incidentu dnes ráno zde v Parlamentu si pan Schulz přeje učinit osobní prohlášení.
<SPEAKER ID="101" NAME="Martin Schulz" AFFILIATION="S&amp;D">
(DE) Pane předsedající, během diskuse o Evropské radě dnes ráno došlo k incidentu, který bych si nepřál opakovat, protože jsem se stal terčem urážky. Řekl bych k tomu asi následující: na určité úrovni mě nikdo nemůže urazit a ani to nemůžu za urážku považovat, protože aby mě někdo mohl urazit, musí být na určité úrovni. Nicméně bych chtěl vyjádřit své upřímné poděkování za četné projevy solidarity, kterých se mi od té doby dostalo. Velmi rád bych poděkoval svým kolegům poslancům Evropského parlamentu ze všech skupin. Je to známkou společného, demokratického a proevropského přesvědčení sdíleného převládající většinou tohoto Parlamentu. Chtěl bych vám za to upřímně poděkovat.
<P>
(Dlouhotrvající potlesk)
<SPEAKER ID="102" NAME="Předsedající">
Incident, o kterém je zde řeč, byl protest pana Blooma, v němž zazněly válečné narážky namířené na pana Schulze. Předsedající to označil za nepřijatelné a vyzval pana Blooma, aby se omluvil. Pan Bloom to však neučinil. Znovu ho vyzývám, aby tak učinil nyní. Pokud se tak nestane, bude muset opustit Parlament.
<P>
(Hlasitý potlesk)
<SPEAKER ID="103" NAME="Godfrey Bloom" AFFILIATION="EFD">
Pane předsedající, opět se ukazuje, že tu existují jedna pravidla pro pana Schulze a druhá pro všechny ostatní. To je ostuda. Já jsem byl zvolen - a to opakovaně - do tohoto Parlamentu voliči z Yorkshire (což je váš vlastní volební obvod) s demokratickým mandátem, který vy sám postrádáte, pane předsedající, protože jste změnil strany a voliči dali hlas konzervativcům. Nemám v úmyslu se omlouvat ani opustit tento Parlament: budete mě muset nechat vyvést, pane!
<SPEAKER ID="104" NAME="Předsedající">
V první řadě, pane Bloome, jsem byl z Konzervativní strany vyloučen za svůj principiální postoj k problematice, která úzce souvisí s otázkami, které jste dnes ráno vznesl.
<P>
(Potlesk)
<P>
Zadruhé jste se neomluvil za výrazy, které jsou v Evropském parlamentu naprosto nevhodné, a já vás žádám, abyste odešel.
<P>
(Hlasitý potlesk a také výkřiky "Faktická poznámka" a "Mýlíte se")
<P>
Pane Bloome, je mi líto, ale v této záležitosti nepřijmu žádné faktické poznámky.
<P>
Mám návrh. Mohu požádat bezpečnostní službu, aby pana Blooma vyvedla, ale mám v úmyslu o tom nechat hlasovat. Přeje si tento Parlament, aby pan Bloom opustil jeho prostory? Ti, kdo jsou pro, zvedněte, prosím, ruku.
<P>
(Hlasité protesty a výkřiky "Ne!" členů skupiny EFD)
<P>
Kdo je pro setrvání pana Blooma, zvedněte, prosím, ruku. Kdo se zdržel hlasování.
<P>
(Další hlasité protesty členů skupiny EFD a odpovědi "Prosím o klid!" Pokračující hluk a pískání)
<P>
Připustím jedno prohlášení pana Farage, předsedy této skupiny.
<SPEAKER ID="105" NAME="Nigel Farage" AFFILIATION="EFD">
Pane předsedající, důvodem hněvu a hluku je skutečnost, že pravidla tohoto Parlamentu nejsou uplatňována všem rovnoprávně. Pan Schulz opakovaně urážel nejen mě, ale i mnohé další poslance Evropského parlamentu: prohlásil, že euroskeptici a ti, kdo nevolí, otevírají dveře fašismu. Poslanec Danny Cohn Bendit nás označil za duševně nemocné.
<P>
Pane předsedající, pokud pravidla považují něco za urážku a dotyčný poslanec je vykázán, je to spravedlivé. Ale hněv, který sdílím, způsobilo nespravedlivé uplatňování těchto pravidel. Pan Schulz pravidelně označuje některé další poslance za fašisty, a když je sám takto nazván někým jiným, je dotyčný poslanec vykázán. To je nesprávné a nespravedlivé.
<SPEAKER ID="106" NAME="Předsedající">
Pane Faragi, nechci to protahovat, ale můj postřeh je takový, že se mýlíte. Oba výstupy pana Blooma - jeden od řečnického pultu a druhý z jeho místa - slyšelo mnoho poslanců a oba byly nepřijatelné. Parlament chce, aby pan Bloom tyto prostory opustil. Je to výraz jeho vůle. Pokud tak neučiní, budeme si moci domýšlet jeho postoj k demokratickému procesu.
<P>
Pane Bloome, uplatním článek 152. Pokud sám tyto prostory neopustíte, nechám vás vyvést. Mluvil jsem o tom s předsedou Evropského parlamentu a mám v této věci jeho podporu.
<P>
(Přerušení od pana Blooma: "Dělejte, co uznáte za zatraceně nejvhodnější!")
<SPEAKER ID="107" NAME="Joseph Daul" AFFILIATION="PPE">
(FR) Pane předsedající, mohu-li k tomu něco dodat, dnes ráno jsem řekl, že chování pana Blooma bylo nepřijatelné.
<P>
Zadruhé nacházíme se v demokratickém Parlamentu. Demokraticky jsme, pane Bloome, rozhodli, že byste měl jeho prostory opustit. Jménem demokracie a všeho, co tento Parlament představuje, vás proto žádám, abyste jeho prostory opustil. Žádám vás o to z úcty k demokratickým právům.
<P>
Pane Gollnischi, nemusíte mě napadat. Známe vaše metody. Jsou nepřijatelné a nedemokratické. To je vše, co vám chci říct.
<P>
(Potlesk)
<SPEAKER ID="108" NAME="Předsedající">
Podle článku 152 odstavce 4 s politováním prohlašuji, že tento incident je překážkou řádného fungování Parlamentu. Hodlám proto přerušit zasedání na pět minut.
<P>
(Zasedání bylo na pět minut přerušeno)
<SPEAKER ID="109" NAME="Předsedající">
Faktická poznámka? (nesrozumitelné poznámky mimo mikrofon a výkřiky "Faktická poznámka!").
<SPEAKER ID="110" NAME="Christian Ehler" AFFILIATION="PPE">
Pane předsedající, jako předseda delegace pro vztahy s korejským poloostrovem vyzývám plenární zasedání k důraznému odsouzení včerejšího dělostřeleckého útoku KLDR na jihokorejský ostrov.
<P>
(Potlesk)
<P>
Útok si vyžádal těžké ztráty v řadách jihokorejské armády a zejména mezi civilními obyvateli ostrova. Vesnice byly v plamenech a obyvatelé museli být evakuováni.
<P>
Vítáme prohlášení prezidenta Jihokorejské republiky Lee Mjong-baka, že navzdory tomuto násilnému činu má v úmyslu zabránit eskalaci napětí na Korejském poloostrově.
<P>
Vítáme společný postup baronky Ashtonové, vysoké představitelky Unie pro zahraniční věci a bezpečnostní politiku, s dalšími aktéry mezinárodních vztahů, našimi spojenci a strategickými partnery a Jihokorejskou republikou při odsouzení tohoto jasného porušení dohody OSN o příměří v Koreji. Očekáváme, že tento akt jasně odsoudí i Čína.
<P>
Vyzýváme KLDR, aby se vyvarovala další eskalace a podnikla veškeré potřebné úsilí k zachování míru a stability na Korejském poloostrově. Chtěli bychom vyjádřit naši soustrast rodinám obětí.
<P>
(Potlesk)
<SPEAKER ID="111" NAME="Předsedající">
Děkuji vám, pane Ehlere. Poprosím vás o minutu strpení. Ztište se, prosím. S rizikem, že budu označen za fašistického diktátora, jsem dnes ráno podnikl určité kroky. Pan Schulz však navrhl, abych pozval jednoho řečníka zastupujícího ty, kteří byli proti vykázání pana Blooma z Parlamentu. První, kdo se dnes ráno přihlásil o slovo, byl pan Madlener. Řekl jsem mu, že pokud se ujme slova, zopakuji poznámky pana Blooma určené přímo panu Schulzovi. Pane Madlere, máte slovo.
<SPEAKER ID="112" NAME="Barry Madlener" AFFILIATION="NI">
(NL) Pane předsedající, mnohokrát děkuji za to, že jste mi umožnil přijít s faktickou poznámkou, protože důležité na celé věci je samozřejmě to, aby pravidla byla uplatňována jednotně a stejně pro každého. Rád bych upozornil na rozpor v jednání předsednictva Parlamentu: pana Blooma jste před chvíli vykázali kvůli jeho poznámkám vůči panu Schulzovi, přestože pan Schulz zde v Parlamentu nazval mého kolegu, pana van der Stoepa, fašistou a předsednictvo s tím neudělalo nic. Pan Schulz se doposud ani neomluvil, a tak by si stejně jako pan Bloom zasloužil, aby byl nyní vykázán.
<SPEAKER ID="113" NAME="Předsedající">
Děkuji vám. Jak jsem řekl, po dohodě s panem Schulzem a panem Madlenerem zopakuji poznámky, které dnes ráno velmi hlasitě pronesl pan Bloom směrem k panu Schulzovi a vůči kterým má předseda Evropského parlamentu, já i většina poslanců, když se jich zeptáte, výhrady.
<P>
Pan Bloom řekl panu Schulzovi: "Ein Volk, ein Reich, ein Führer." Použití takových termínů je mezi poslanci nepřijatelné. Jdou daleko nad rámec toho, co bychom v tomto Parlamentu považovali za přijatelné. Tím je celá věc uzavřena. Budeme se jí zabývat na předsednictvu. Nyní bych chtěl přikročit k hlasování, protože chci zasedání ukončit do 13:00 hodin.
<SPEAKER ID="114" NAME="Bruno Gollnisch" AFFILIATION="NI">
(FR) Pane předsedající, budu velmi stručný. Budu hovořit o článku 152.
<SPEAKER ID="115" NAME="Předsedající">
Ne, je mi líto. Nedávejte, prosím, mikrofon panu Gollnischovi. Řekl jsem mu, že dostane slovo při nejbližším zasedání, které bude řídit předseda Evropského parlamentu. Velice vám děkuji. Pan Salatto požádal o slovo.
<SPEAKER ID="116" NAME="Potito Salatto" AFFILIATION="PPE">
(IT) Pane předsedající, dámy a pánové, stranou této otázky bych chtěl předsednictvu předložit problém.
<P>
Domnívám se, že někteří stále ještě zcela nechápou úlohu Evropského parlamentu po přijetí Lisabonské smlouvy. Mám pocit, že je třeba poukázat na základní problém: komisař pro dopravu, pan Kallas, se opakovaně odmítá setkat s představiteli meziskupiny pro nebe a vesmír k diskusi o projektu CESAR (nákladově efektivní malé letadlo), což má dopad na všechny z hlediska hospodářství, životního prostředí a bezpečnosti. Chtěl bych vyzvat předsednictvo, aby povolalo komisaře Kallase sem do Parlamentu k vysvětlení programu, který hodlá podpořit v sektoru, který je velmi citlivým a důležitým pro Evropský parlament.
<SPEAKER ID="118" NAME="Předsedající">
Dalším bodem je hlasování.
<P>
(Pro výsledky a další podrobnosti o hlasování: viz zápis)
