<CHAPTER ID="006-10">
10. Celoživotní učení jako základ znalostí, kreativity a inovací - provádění pracovního programu "Vzdělávání a odborná příprava 2010" (
<P>
- Před hlasováním:
<SPEAKER ID="093" NAME="Ljudmila Novak">
zpravodajka. - (SL) Ze zprávy Rady a Komise za rok 2008 jednoznačně vyplývá, že v oblasti celoživotního učení bylo dosaženo určitého pokroku, avšak s dosavadními úspěchy ještě nemůžeme být spokojeni.
<P>
Největšími problémy jsou například studenti ukončující vzdělávání předčasně, malá účast na celoživotním učení mezi staršími lidmi, pracovníci s nízkou kvalifikací a nízká úroveň dovedností mezi migrujícími pracovníky. Ekonomika založená na znalostech však bude potřebovat čím dál lépe kvalifikovanou pracovní sílu.
<P>
Ve své zprávě jsem zdůraznila, že musíme zlepšit kvalitu vzdělání na všech úrovních, aby děti a mladé lidi vybavilo pro autonomní, kreativní a inovativní myšlení a učení. Je potřeba neustále modernizovat školní osnovy a zvyšovat využívání informačních technologií mezi staršími lidmi.
<P>
Programy celoživotního učení musí být napojeny na hospodářství a podporovat podnikání, což umožní občanům získat takový druh znalostí, který jim pomůže založit, provozovat a rozvíjet jejich vlastní podniky. Je důležité zohlednit místní a regionální potřeby, potenciál a charakteristiky.
<P>
Vyzývám vlády členských států a orgány Evropské unie, aby v době současné finanční krize nekrátily zdroje pro vzdělávání, protože kvalitní vzdělání dostupné pro všechny skupiny obyvatel je nejlepší zbraní proti chudobě a nejlepším nástrojem pro nalezení řešení krize.
<P>
Děkuji všem kolegům poslancům a předsednictvu za jejich spolupráci.
<P>
(Potlesk)
