<CHAPTER ID="003-01">
1. Svoboda informací v Itálii a v ostatních členských státech EU (hlasování) 
<SPEAKER ID="092" NAME="Edite Estrela" AFFILIATION="S&amp;D">
(PT) Pane předsedající, chtěla bych požádat o slovo v souladu s čl. 157 odst. 1 jednacího řádu a vyjádřit se ke druhému pozměňovacímu návrhu, který ke společnému usnesení o svobodě informací v Itálii a v dalších členských státech EU předložila Skupina Evropské lidové strany (Křesťanských demokratů).
<P>
Zmíněný pozměňovací návrh na Evropský parlament přináší hanbu a ve jménu pravdy by neměl být ani předmětem rozpravy, natož hlasování. Jeho předpoklady jsou nesprávné a vychází z pouhých falešných představ, které si v průběhu volební kampaně vysnily portugalské politické strany. Portugalští voliči jim odpověděli správným způsobem.
<P>
Je však nezpochybnitelnou skutečností (mám zde důkazy, jimiž ji mohu potvrdit), že poslanec Evropského parlamentu, který tento pozměňovací návrh předložil, včera na svých webových stránkách prokázal své netolerantní a inkvizitorské nastavení, když vyzval spisovatele José Saramaga, nositele Nobelovy ceny za literaturu, aby se zřeknul své portugalské národnosti. Zdá se mi dost jasné, kdo zde napadá svobodu přesvědčení.
<SPEAKER ID="094" NAME="David-Maria Sassoli" LANGUAGE="IT">
Pane předsedající, v souladu s článkem 147 jednacího řádu bych vám rád připomenul, že v průběhu diskusí o lidských právech ve světě v roce 2007 tato sněmovna rozhodla, že neučiní to, co navrhuje Skupina Evropské lidové strany (Křesťanských demokratů) a nebude se vyjadřovat k osobám, které jsou představiteli vysokých občanských nebo církevních institucí, a to z důvodů posílení politických argumentů.
<P>
Z toho důvodu vás žádáme, abyste přijal stejná opatření ve vztahu k pozměňovacím návrhům, které k našemu usnesení předložila skupina PPE, a v nichž je jednoznačně jmenován prezident Italské republiky Giorgio Napolitano.
<SPEAKER ID="095" NAME="Předsedající">
Pane Sassoli, vznesl jste otázku nepřípustnosti v souladu s článkem 147 jednacího řádu. Předsednictvo a konkrétně pan předseda Jerzy Buzek v důsledku toho celou záležitost důkladně prošetřil, jak si dokážete představit. Jeho analýza vycházela z následujících principů. Za prvé, pozměňovací návrhy, o nichž se zmiňujete, konkrétně návrhy 7, 8 a 9 se přímo vztahují k textu, který mají v úmyslu pozměnit. Za druhé, jejich cílem není odstranit nebo nahradit celé znění textu. Neupravují různé odstavce textu, ani nelze tvrdit, že by se netýkaly veškerých jazykových verzí.
<P>
Z toho důvodu za striktního uplatnění ustanovení článku 147 předseda dospěl k názoru, že splňují veškerá příslušná kritéria pro přípustnost. Předseda tedy rozhodl, že jsou přípustná.
<P>
Co se týče zmínky o prezidentu Giorgiovi Napolitanovi, našem bývalém a oblíbeném kolegovi, existuje precedens, který povoluje zahrnutí jmen lidí či politiků do našich dokumentů.
<P>
Pane Sassoli, přejete-li si ve své žádosti pokračovat, zajisté můžete přistoupit k jiným postupům, které máte podle jednacího řádu k dispozici, jako je ústní pozměňovací návrh, nebo samozřejmě hlasování proti výše zmíněným pozměňovacím návrhům.
<SPEAKER ID="096" NAME="Mario Mauro" LANGUAGE="IT">
Pane předsedající, co se týče pozměňovacích návrhů, v plné míře souhlasím s předsednictvem. Mám ústní pozměňovací návrh, jímž zachováme veškeré pozměňovací návrhy a navrhneme, aby bylo jméno a příjmení prezidenta Italské republiky jednoduše vyškrtnuto.
<P>
Z toho důvodu v souladu s našimi standardními postupy navrhuji nezahrnout jména konkrétních osob, vyškrtnout "Giorgio Napolitano" a zachovat pozměňovací návrhy a možnost o nich hlasovat. Zdá se mi, že nám to umožní jistým způsobem vyjádřit úctu, již chováme k prezidentovi Italské republiky, který jednoznačně uvedl, to co uvedl, a k němuž se vyjádřili všichni účastníci rozpravy ze všech politických skupin.
<SPEAKER ID="097" NAME="Niccolò Rinaldi" LANGUAGE="IT">
Pane předsedající, vzal jsem na vědomí rozhodnutí předsednictva ohledně přípustnosti zmíněných pozměňovacích návrhů a vzhledem k tomu bych chtěl požádat jejich autory, aby je v zájmu politické prospěšnosti stáhli.
<P>
Nedomnívám se, že vyškrtnutí jména a příjmení prezidenta Italské republiky přinese nějakou zásadnější změnu, neboť předmětem zmíněných pozměňovacích návrhů je právě on. Připadá mi to jako určitý kolorit naší práce; nikdy jsem nebyl svědkem toho, že by poslanci Evropského parlamentu z jiných států v usneseních citovali anglickou královnu nebo německého prezidenta z důvodů, které se mohou zdát jako zmanipulované. Navrhuji tedy, aby pozměňovací návrhy k číslo 7,8 a 9 byly jednoduše staženy.
<SPEAKER ID="098" NAME="Předsedající">
Pane Sassoli, tuto otázku jste položil vy, a pan Mauro na ni reagoval předložením návrhu, chtěl byste se tedy ujmout slova a odpovědět mu?
<SPEAKER ID="099" NAME="David-Maria Sassoli" LANGUAGE="IT">
Pane předsedající, souhlasíme s vymazáním jména a příjmení prezidenta Italské republiky. Samozřejmě budeme hlasovat proti těmto návrhům.
<SPEAKER ID="100" NAME="Předsedající">
V tom případě vyškrtneme jméno a příjmení italské hlavy státu.
<P>
- Před hlasováním o odstavci 3:
<SPEAKER ID="101" NAME="Nuno Melo" AFFILIATION="PPE">
(DE) Pane předsedající, můj pozměňovací návrh je následující: s hlubokým politováním se staví ke skutečnosti, že portugalská socialistická strana se těší velkému vlivu, který vedl k rozhodnutí ukončit vysílání zpravodajského pořadu Jornal Nacional na portugalském televizním programu TV1, a poznamenává, že toto rozhodnutí je nyní prošetřováno portugalským regulačním orgánem.
<SPEAKER ID="103" NAME="József Szájer" AFFILIATION="PPE">
Pane předsedající, chtěl bych této sněmovně připomenout, že by Evropský parlament neměl přijímat usnesení, která používají dvojí metr. Z toho důvodu uvádím příklad z mého státu - z Maďarska - kde ministr financí zahájil trestní stíhání jednoho novináře, protože se mu nelíbilo, co o něm napsal.
<P>
Z toho důvodu se domnívám, že zmiňujete-li skutečnost, že italský předseda vlády vede soudní pře s italským a evropským tiskem a přitom neuvádíte tento případ - a dle mého názoru je to, co se stalo v Maďarsku závažnější - uplatňujete dvojí metr. Chtěl bych tedy vyzvat naše levicové kolegy, aby proti tomuto pozměňovacímu návrhu nehlasovali, neboť by tím jedině podali nevyvratitelný důkaz o tom, že jejich aktivity jsou pouhým show, které spočívá v napadání předsedy vlády státu, v němž levice neexistuje.
<P>
(Potlesk)
<P>
Vláda neodpovídá vaší politické příslušnosti, avšak v případě, že je vláda socialistická, neřídíte se stejnými standardy. Pozměňovací návrh tedy jde správným směrem.
<P>
(Potlesk)
<P>
"vzhledem k tomu, že Evropský parlament nebude používat dvojí metr; vzhledem k tomu, že s cílem vyvinout politický tlak na novináře, kteří odhalili případy korupce, do nichž byli zapleteni vysoce postavení funkcionáři a členové vládnoucí strany, vláda v Maďarsku nedávno podnikla kroky k zahájení trestního řízení proti těmto novinářům; - konkrétně proti Tamásu Pindrochovi, novináře deníku Magyar Hírlap; - vzhledem k tomu, že především máme na paměti skutečnost, že bylo zahájeno trestní řízení proti novináři, který prošetřoval skandály spojené s vysoce postaveným bývalým členem vlády a jedním z kandidátů na evropského komisaře; vzhledem k tomu, že tento postup vyústil ve vytvoření atmosféry, kdy se sdělovací prostředky v Maďarsku nachází pod politickým tlakem".
<P>
Vyzývám vás, abyste tento pozměňovací návrh v zájmu zachování své důvěryhodnosti přijali. Mohli byste tím jednoznačně prokázat, že se nesnažíte napadat jednu konkrétní osobu, kterou nemáte v oblibě a jež nesdílí vaše politické názory, ale skutečně usilujete o podporu svobody tisku v Evropě.-
<P>
(Ústní pozměňovací návrh nebyl přijat.)
<SPEAKER ID="104" NAME="Předsedající">
Tím je hlasování ukončeno.
<P>

<SPEAKER ID="105" NAME="Mario Mauro" AFFILIATION="PPE">
(IT) Pane předsedající, požádal jsem o slovo, abych vám mohl sdělit informace ohledně závažné události, která nemá nic společného s tímto hlasováním a v souvislosti s níž žádám předsednictvo Parlamentu o co nejrychlejší zjištění bližších informací, abychom mohli neprodleně zasáhnout a bránit naše práva a poslaneckou imunitu.
<P>
Dnes ráno vtrhli příslušníci italských policejních složek do soukromého sídla jednoho z členů naší delegace, v době, kdy byl zde ve Štrasburku. Byl tedy nucen urychleně opustit Štrasburk a vrátit se do svého bydliště na příkaz italských soudů, které vydaly příkaz k prohlídce poslance Evropského parlamentu, tedy soukromého bydliště poslance Evropského parlamentu, což je jednoznačným porušením základních aspektů našich práv a poslanecké imunity.
<P>
Žádám Parlament a jeho předsednictvo o prověření toho, zda iniciativa ze strany italských soudů a policejních složek vůči panu Mastellovi není bezohledným činem a krajním porušením zásad naší imunity.
<SPEAKER ID="106" NAME="Předsedající">
Předsednictvo se bude touto záležitostí zabývat a jednoznačně se postaví na obranu naší imunity a výsad.
<SPEAKER ID="107" NAME="Vytautas Landsbergis" AFFILIATION="PPE">
Pane předsedající, věřím tomu, že předchozí politováníhodné hlasování ohledně litevského zákona, který má teprve být uplatněn, pomohlo řadě kolegů k pochopení rizika, jemuž je třeba předejít, a to, že by se Evropská unie mohla stát Sovětským svazem.
