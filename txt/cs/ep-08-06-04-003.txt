<CHAPTER ID="003">
Přivítání
<SPEAKER ID="008" NAME="Předseda">
Rád bych ještě připojil vřelé přivítání Jeho Eminence metropolitního biskupa ze Staré Zagory v Bulharsku, který nyní zasedá s delegací pravoslavných církevních představitelů v galerii pro vybrané hosty.
<P>
(Potlesk)
<P>
Vaše Eminence, bylo mi potěšením s vámi dnes ráno hovořit.
<P>
Je pro mě také velikým potěšením přivítat zde dnes vítěze první Ceny Karla Velikého pro mládež. Tuto cenu udělují společně mezinárodní Nadace Ceny Karla Velikého v Cáchách a Evropský parlament. Předávání cen proběhlo dne 29. dubna v Cáchách. Naši mladí přátelé jsou od včerejška na návštěvě v Evropském parlamentu a nyní se nacházejí v galerii pro vybrané hosty.
<P>
(Potlesk)
<P>
Vítám zde vítěze první ceny zastupujícího projekt "Students Without Boundaries", slečnu Emöke Korzenszkyovou z Maďarska, slečnu Ilonu Mikoczyovou ze Slovenska, slečnu Agotu Demeterovou z Rumunska a pana Zoltana Csadiho ze Slovenska. Pan Lorenzo Marsili ze Spojeného království zde zastupuje projekt "Festival of Europe" v Londýně, který získal druhou cenu. Nakonec bych rád přivítal vítěze třetí ceny, která byla udělena státnímu gymnáziu z městského obvodu Vyronas v řeckých Athénách. Srdečně proto vítám slečnu Paraskevi Christodoulopoulouovou.
<P>
Jménem Evropského parlamentu bych vám chtěl poděkovat za to, že podporujete myšlenku evropské integrace mezi mladými lidmi.
<P>
(Potlesk)
<P>
Také bych rád přivítal delegaci z navarrského parlamentu ve Španělsku, která zasedá v galerii pro vybrané hosty. Delegaci vede předsedkyně parlamentu, paní Elena Torres Mirandaová. Srdečně vás vítám!
<P>
(Potlesk)
<P>
Dnes a zítra se těchto deset členů delegace setká s různými zástupci Evropského parlamentu, včetně mě samotného. Bude mi velkým potěšením se s nimi setkat. Přeji vám úspěšný a příjemný pobyt v Bruselu a návštěvu Evropského parlamentu. Bienvenidos!
