<CHAPTER ID="005">
Plán činnosti maďarského předsednictví Rady (rozprava) 
<SPEAKER ID="044" NAME="Předseda">
Dalším bodem jsou prohlášení Rady a Komise o plánu činnosti maďarského předsednictví Rady.
<P>
Nyní má rotující předsednictví jiná země. Maďarsko bude vykonávat předsednictví poprvé ve své historii, což je v Evropské unii vždy významnou událostí. Za belgického předsednictví jsme vyvinuli nové způsoby spolupráce s předsednictvím a Radou, se zasedáními na administrativní úrovni, na úrovni Komise, na ministerské a prezidentské úrovni, nebo, jinými slovy, mezi předsednictvím a předsedou Evropského parlamentu. Jak jsem již dohodl s předsedou vlády panem Orbánem, budeme v těchto formách spolupráce pokračovat i během maďarského předsednictví. Dnes budeme diskutovat o plánu činnosti maďarského předsednictví. Chtěl bych přivítat v Evropském parlamentu pana předsedu vlády Orbána. Jsme potěšeni, že budeme moci zevrubně diskutovat o mnoha záležitostech souvisejících s tímto šestiměsíčním obdobím a naší spoluprací.
<SPEAKER ID="045" NAME="Viktor Orbán">
úřadující předseda Rady. - (HU) Pane předsedo, vážení poslanci, jsem potěšen, že naše přítomnost vyvolala takovou pozornost v Evropském... (slovo si bere předseda).
<SPEAKER ID="046" NAME="Předseda">
Kolegové, chápeme, že toto je demonstrace a vy jste vyjádřili svůj názor, ale nyní toho prosím zanechte. Musíme pokračovat v rozpravě.
<SPEAKER ID="047" NAME="Viktor Orbán">
úřadující předseda Rady. - (HU) Pane předsedo, rád vidím, že zasedání Evropského parlamentu nejsou o nic méně živá a pestrá než zasedání maďarského parlamentu, a díky tomu se zde cítím docela jako doma.
<P>
Velice vám děkuji za pozvání. Srdečně zdravím poslance Parlamentu a pana předsedu Barrosa a také pana předsedu Evropského parlamentu, mého drahého starého přítele.
<P>
Dámy a pánové, především bych chtěl prohlásit, že je mi ctí vystoupit zde dnes jako úřadující předseda Rady. Pro vás je to samozřejmě rutinou vždy po šesti měsících. Každých šest měsíců zde vidíte předsedu vlády, který předkládá program svého předsednictví. Z našeho hlediska, z hlediska Maďarů, je to však mnohem významnější než jakási šestiměsíční rutina. Pro nás je skutečnost, že zde dnes můžeme stát, aktem historické spravedlnosti. Rád bych vám připomenul, že právě Maďarsko obětovalo po druhé světové válce nejvíce lidských životů a krve svobodě a demokracii, jak za revoluce v roce 1956, tak během následující odvety. Byli jsme ti, kdo zasadili první úder komunistickému režimu, kdo zvedli zbraně proti sovětskému impériu a dokázali světu, že komunistická doktrína není neškodnou ideologií, ale nebezpečnou hrozbou pro západní civilizaci. Odstranili jsme první cihlu ze zdi komunismu a trhlinou, kterou jsme otevřeli, pronikl vítr, který smetl celý komunistický systém.
<P>
Dámy a pánové, z tohoto důvodu se domnívám, že my Maďaři můžeme oprávněně tvrdit, že jsme značnou měrou přispěli k znovusjednocení Evropy. Pro Maďary je proto svého druhu historickou spravedlností, že předseda vlády Maďarska zde může dnes vystoupit jako úřadující předseda Rady. Chtěl bych vás ujistit, že jdeme ve stopách revolucionářů z roku 1956 a chceme s pomocí jejich ideálů a víry sloužit věci evropské jednoty.
<P>
Dámy a pánové, my ve střední Evropě, včetně Maďarů, jsme vždy měli zájem na sjednocené Evropě, a to trvá dodnes. Avšak vytvoření a zachování evropské jednoty vyžaduje také sílu. Před dvaceti lety mohla Evropa nabrat sílu, aby překonala rozdělení a byla sjednocena. Uvědomovala si, že se jedná o historický moment, kterého je třeba se chopit, aby bylo možné Evropu znovu sjednotit. Tuto sílu připomíná motto maďarského předsednictví: "Silná Evropa".
<P>
Dámy a pánové, dnes stojíme před výzvou podobných rozměrů, jako byla ona výzva před dvaceti lety, a snad tedy není zveličením, když řeknu, že Evropská unie prožívá nejsložitější období za posledních dvacet let. Dnes musíme překonat bouře globální krize a najít pro Evropu místo ve světovém hospodářství, které prochází plnou transformací a reorganizací. Jsem toho názoru, že abychom mohli uhájit její pozice, musí Evropa zůstat jednotná, a také dnes jednota potřebuje sílu. Jsem přesvědčen, že všechny členské státy Evropské unie včetně mé vlasti mohou být silnými a úspěšnými jen tehdy, bude-li silná samotná Evropská unie. Bude-li silná, bude moci reagovat na výzvy globální konkurenceschopnosti a také na výzvy demografické, environmentální, klimatické a bezpečnostní. Jedinou otázkou je, odkud může Evropa takovou sílu čerpat. Tato otázka bude zodpovězena, položíme-li si jinou otázku, a sice, co dnes Evropu oslabuje? Co dnes brzdí konkurenceschopnost celé naší civilizace? Očividně to nejsou jiné kontinenty, které by nás ohrožovaly, a není to ani žádná cizí ideologie. Právě naopak, náš skutečný problém je velmi praktické povahy. Angličtina má pro popis tohoto jevu jedno velmi krátké, jednoduché slovo, a tím slovem je dluh. Sílu Evropy dnes maří a podkopává obrovská výše dluhu. V nové hospodářské soutěži ve světě po krizi bude zadlužení největší brzdou a největším rizikem pro západní svět, a to i pro Evropu.
<P>
Dámy a pánové, maďarské předsednictví je přesvědčeno, že existuje jen jeden způsob boje proti zadlužení, a ten se nazývá práce. My Maďaři jsme si toho velmi dobře vědomi, neboť potíže maďarského hospodářství byly způsobeny právě tím, že máme nejnižší míru zaměstnanosti v celé Evropě, v celé Evropské unii. Stydím se to říci nahlas, ale je to pouze 55 %. A tam, kde není práce, kde nejsou žádná pracovní místa, tam nejsou ani peníze, a z toho vzniká zadlužení a půjčky. Dámy a pánové, náš skutečný zdroj do budoucnosti spočívá v tradiční evropské mentalitě, která si váží práce. Byla to tato evropská mentalita vážící si práce, která přinesla úspěch naší civilizaci. Máme evropský kodex chování, jeden z úhelných kamenů, ze kterého po staletí vyplývá zásada rozumného hospodaření, to jest, že nesmíme utrácet více, než jsme schopni vyprodukovat. Jiná základní evropská hodnota spočívá v tom, že nesmíme přenášet své dluhy na své děti a vnuky. Jsem přesvědčen, že úcta k práci souvisí s myšlenkou a mentalitou, že můžeme něco získat jen tehdy, pokud si na to vyděláme. Můžeme-li předem dostat všechno to, co bychom jinak získali jako ovoce dlouholeté práce, je zpochybněn samotný smysl naší práce a tento smysl se stále více mění ve splácení stále narůstajícího dluhu a mění celý náš postoj k práci. Taková je krize, kterou nyní všichni prožíváme.
<P>
Dámy a pánové, s diagnózou dluhu každý souhlasí. Pro nás, když diskutujeme o evropské politice, je to jako nemoc. S diagnózou všichni souhlasí, ale o léčbě se dalekosáhle diskutuje. Tato nemoc je však nebezpečná a máme málo času. Proto mám za to, že nemáme moc času na diskusi, zejména ne o tom, zda bychom měli určité způsoby léčby, které se jeví jako neobvyklé či nové, automaticky odmítnout jen z toho důvodu, že jsou neobvyklé či nové. Potřebujeme, aby vlády a parlamenty jednotlivých národních států projevily odvahu a otevřenou mysl, a byly tak schopny překonat svou dluhovou krizi. Jsem však přesvědčen, že právě to od nás občané Evropy očekávají. Očekávají pracovní místa, růst a bezpečnost, a proto, dámy a pánové, hlavní zaměření maďarského předsednictví, jehož podrobný seznam bod po bodu naleznete v této malé knížce, hlavní zaměření tohoto maďarského předsednictví bude na hospodářské otázky, a na prvním místě v žebříčku priorit maďarského předsednictví budou právě otázky související s hospodářskou a dluhovou krizí.
<P>
Dámy a pánové, maďarské předsednictví se domnívá, že směr stanovený Radou, totiž směr řízení krize, je správnou cestou, ale bude vyžadovat další úsilí, a jsme proto přesvědčeni, že bude muset být změněna Smlouva a musí být vytvořen právní základ pro to, aby stávající dočasný mechanismus pro řízení krize mohl být od roku 2013 nahrazen stálým mechanismem stability. Ve středu pozornosti maďarského předsednictví je dále posilování koordinace hospodářské politiky, usnadnění hospodářského růstu a podpora udržitelného hospodářského růstu pro vytváření pracovních míst. To je tedy zvláštní cíl našeho předsednictví, a také bych v tom rád požádal o vaši spolupráci při vytváření šesti právních předpisů, které usnadní dosažení tohoto cíle, totiž koordinaci hospodářské politiky. Chtěl bych v tomto ohledu požádat o vaši upřímnou spolupráci. Maďarské předsednictví bude předsednictvím přátelsky nakloněným Parlamentu, takže vás žádám, abyste učinili vše pro zajištění toho, že těchto šest právních předpisů bude moci být přijato co nejdříve.
<P>
Maďarské předsednictví je přesvědčeno, že strukturální reformy členských států musí být prováděny důsledněji a musí být koordinovány více, než tomu bylo dosud. Začal evropský semestr a to je pro všechny něco nového; nejen pro nás, Maďary, ale i pro vás, a jedná se o zcela nový program Evropské unie. Tento semestr začal roční zprávou o makroekonomickém růstu a chtěl bych poblahopřát panu Barrosovi k tomuto výbornému dokumentu, který je vhodný pro učinění prvního kroku a který stanoví směry a otázky, jež poslouží jako základ pro diskuse, jež budou vedeny v různém složení Rady během našeho předsednictví.
<P>
Dámy a pánové, když někdo hodlá navrhnout společnou hospodářskou politiku pro Evropu, je nezbytná také důvěryhodnost dané země. Rád bych vás informoval, že existuje značná naděje, že má vlast, která po dlouhou dobu stála na pranýři Evropské unie, neboť byl proti ní zahájen postup z důvodu nadměrného schodku, má nyní reálnou naději se z této situace dostat. Rozpočtový deficit Maďarska v roce 2011 bude nižší než 3 % a budeme jedním ze dvou členských států EU, jejichž státní dluh se v roce 2011 sníží. To bude mít zásadní význam pro důvěryhodnost programu našeho předsednictví.
<P>
Dámy a pánové, maďarské předsednictví považuje za zvlášť důležité, abychom posilovali jednotný trh. Domníváme se, že posilování jednotného trhu je jedním z potenciálních zdrojů hospodářského růstu. Naším záměrem je odstraňovat existující překážky, provádět deregulaci a rozšiřovat jednotný trh o nové oblasti, jako je digitalizace. Podporujeme příznivé podnikatelské prostředí, které má být vytvořeno pro malé a střední podniky.
<P>
Mezi prioritní témata maďarského předsednictví patří energetická politika a inovace, o nichž budeme diskutovat 4. února na společném summitu. Chtěl bych vás informovat, že Maďarsko je toho názoru, že je zcela zásadní, abychom odstranili veškeré existující překážky v oblasti energetické politiky a navázali chybějící infrastrukturální vazby s cílem vytvořit v Evropě skutečný energetický trh schopný vzájemné spolupráce. Podobně důležitým cílem maďarského předsednictví je zajistit, aby Evropa měla diverzifikované dodavatelské trasy v oblasti energetiky. Evropská energetická politika stojí před průlomem; členské státy podepsaly dohody - příští týden podepíši se slovenským předsedou vlády slovensko-maďarskou dohodu, jež umožní uvést do provozu první plynárenskou distribuční soustavu sever-jih prostírající se od Baltského moře až po Jaderské moře a přes Rumunsko po Černé moře, čímž vznikne plné propojení. V posledních 40 letech jsme totiž přemýšleli v intencích východ a západ, spojení sever-jih chybělo, a proto považuji dohody, které mají být podepsány, za průlom.
<P>
Dámy a pánové, jedním z prioritních aspektů maďarského předsednictví je strategie týkající se Romů, protože inteligentní Evropa nedává smysl, jestliže nebude mít srdce. Evropa však bude mít srdce jen tehdy, vytvoří-li příležitosti k sociálnímu začlenění pro nejvíce znevýhodněné sociální skupiny. Na diskusi o strategii pro Romy nyní není čas, a proto bych chtěl jako vedoucí představitel země, která je na této otázce zainteresována, pouze zdůraznit, že si všichni zahráváme s ohněm, a nepodaří-li se nám vypracovat strategii týkající se Romů na evropské úrovni, romská společenství, která jsou již usedlá a do určité míry integrovaná, si znovu zvolí kočovný životní styl v Evropě, a tento problém se tak přenese ze zemí, kterých se již týká dnes, také do jiných zemí. To nám poskytuje důvody pro předložení evropské strategické odpovědi na romskou otázku, která jinak spadá do vnitrostátní pravomoci, a osobně bych byl velmi hrdý na to, kdyby se nám společně podařilo přijmout do konce maďarského předsednictví v červnu společnou evropskou strategii týkající se Romů.
<P>
Dámy a pánové, musím se dotknout také problematiky rozšiřování, i když si jsem rovněž vědom toho, že v Evropě pochopitelně existuje strach z rozšiřování. Jsme stěží schopni překonat své vlastní vnitřní problémy a přicházet za takových okolností se stále novými nápady na rozšíření je krajně riskantní. Maďarské předsednictví by nicméně uvítalo návrat optimistického přístupu v Evropě k rozšiřování. Uvítali bychom, kdyby Evropská unie shledala, že máme před sebou nedokončenou práci, protože ne všechny evropské státy, které by mohly být integrovány do Evropského společenství, jsou v současnosti součástí Evropské unie. Kromě toho osobně považuji za nespravedlivé, aby například země jako Chorvatsko, které v posledních letech vykazuje lepší výsledky než Maďarsko, členský stát EU, stále zůstávalo mimo a nebylo mu dovoleno zapojit se do skupiny členských států. Maďarské předsednictví by proto bylo rádo svědkem jednání o přistoupení Chorvatska až po podpis smlouvy, po závěrečné období.
<P>
Jsem si vědom toho, že rozšíření schengenského prostoru je kontroverzní záležitost. Země, kterých se to týká, jsou Rumunsko a Bulharsko, ale jako člověk, který tento region dobře zná a žije také v zemi, která s ním hraničí, vím zcela jistě, že tyto země jsou připraveny, a i když vím, že maďarské předsednictví musí očekávat diskuse, budu vždy prosazovat, osobně budu vždy prosazovat, aby Bulharsko a Rumunsko byly zahrnuty do schengenského prostoru co nejdříve, to jest neodkladně.
<P>
Dámy a pánové, plány maďarského předsednictví zahrnují také strategii pro podunajský region a také víru, že Evropská unie musí i nadále hrát vedoucí úlohu v celosvětovém boji proti změně klimatu, a z tohoto důvodu bychom uvítali, kdyby výsledky summitu v Cancúnu z prosince 2010 mohly vstoupit do fáze provádění a my bychom mohli pokračovat v jednání, abychom zajistili, že do konce roku 2011 budou přijata právně závazná rozhodnutí.
<P>
Dámy a pánové, protože doba, po kterou hovořím, začíná hraničit s nezdvořilostí, zmíním se jen krátce o tom, že témata maďarského prezidentství zahrnují také diskusi o rodinné politice a demografické situaci, a byl bych potěšen, kdyby Maďarsko mohlo, aniž by vyvolalo interinstitucionální diskuse, přispět k tomu, že Evropská unie vypracuje jasný a pevný postoj ke svobodě náboženského vyznání a přijme opatření proti pronásledování křesťanů, což je důležitá otázka pro nadcházejících šest měsíců.
<P>
Dámy a pánové, závěrem bych chtěl zdůraznit, že jsem si vědom toho, že my všichni, kdo sedíme nebo stojíme v této sněmovně, jsme politici. Všichni máme svá vlastní stanoviska, své vlastní zásady, své vlastní přátele a také své vlastní zájmy. Ačkoli si to uvědomuji, dovolil by si vám doporučit, ať už máte jakýkoli názor na maďarské vnitřní politiky, abyste nespojovali svou kritiku a postup týkající se maďarských domácích politik s následujícími šesti měsíci maďarského předsednictví Evropské unie. Pokud je přece spojíte, budu samozřejmě připraven k boji, ale pokud to učiníte, nebude to ztráta pro Maďarsko, ale především ztráta pro celé společenství Evropské unie. Proto vás žádám, v zájmu Evropské unie a obtížných úkolů, které jsou před námi, abyste mezi tím pokud možno rozlišovali. Poslední diskuse byla Maďarskem také vrácena do rozumných mezí a k racionálnímu dialogu, když jsem se s předsedou Barrosem dohodl na tom, že uvítáme šetření EU v souvislosti s kritizovaným zákonem o médiích, že se zapojíme do probíhajících diskusí o poznatcích tohoto šetření a že pokud by byly shledány a ověřeny nějaké prohřešky, byli bychom samozřejmě ochotni tento zákon změnit. Pro nás tyto otázky nejsou věcí prestiže a nehodláme projevovat aroganci nebo ješitnost. Mimochodem, přeje-li si někdo bojovat za svobodu tisku v Evropě, může se vždy spolehnout na maďarskou vládu, která měla svůj podíl na antikomunistických zápasech.
<P>
Dámy a pánové, jsme si vědomi, že Evropu čeká šest mimořádně obtížných měsíců, ale jsem optimista a věřím, že Evropa je schopna tento úkol zvládnout. Po druhé světové válce se Evropě podařilo vybudovat spolupráci mezi národy Evropy uprostřed nenávisti a trosek. V letech 1989 a 1990 se podařilo Evropu znovu sjednotit, a mám tedy důvod předpokládat, že bude schopna reagovat i na podobnou historickou výzvu, před kterou nyní stojíme. Znamená to, že během maďarského předsednictví a po něm budeme potřebovat více než jen ambiciózní administrativu. Musíme hledět dále než složky hromadící se na našich stolech, a musíme hledět na ještě vzdálenější horizont, než je horizont otázek, jež mohou být vyřešeny za šest měsíců nebo za jeden či dva roky. Maďarské předsednictví je přesvědčeno, že každé společenství mohou udržet pohromadě jen společné cíle a sdílené hodnoty. Společné cíle mohou vycházet jedině ze sdílených hodnot. Maďarské předsednictví bude odvádět svou každodenní práci v duchu tohoto velkého, dalekosáhlého evropského cíle, bude prokazovat náležitou úctu nám všem a bude přistupovat k této záležitosti s největší pokorou. Děkuji vám, že jste mne poctili svou pozorností.
<SPEAKER ID="048" NAME="Předseda">
Pane předsedo vlády, děkuji vám za váš projev a představení plánu činnosti maďarského předsednictví Rady.
<SPEAKER ID="049" NAME="José Manuel Barroso">
předseda Komise. - Pane předsedo, začátek roku 2011 je pro Maďarsko historickým momentem, neboť poprvé přebírá kormidlo Rady Evropské unie, ale je to také velmi důležitý moment pro Evropskou unii jako celek. Maďarské předsednictví přichází v době, která vyžaduje mimořádný smysl pro odpovědnost v souvislosti s úkoly, před nimiž Evropa stojí.
<P>
Je velmi vhodné, že si maďarské předsednictví zvolilo za své motto slogan "silná Evropa". Evropa je nejsilnější a nejefektivnější, když jsme jednotní, když postupujeme koordinovaně se silnými institucemi, když projevujeme společné odhodlání udržet kurs v bouřlivých vodách a když ukazujeme, že ve spolupráci jsme schopni nalézat řešení i těch nejnaléhavějších problémů.
<P>
Je důležité mít to na paměti, protože ještě nejsme úplně za vodou. Nesmíme ustupovat ani se vracet k tomu, jak jsme byli zvyklí dělat věci dřív. Musíme neprodleně provést své reformy a rozvinout inovativní politiky nezbytné pro to, abychom vizi Evropy 2020 přetvořili v realitu. Takže se těším na práci v partnerství s panem předsedou vlády Orbánem a s maďarským předsednictvím, abychom zajistili, že bude úspěšné. Chci říci panu předsedovi vlády Orbánovi teď a tady, že se v tom může spolehnout na plnou podporu ze strany Komise.
<P>
Zároveň Komise velmi doufá, že může počítat s podporou maďarského předsednictví. Plodné partnerství je obzvláště důležité v oblasti finančních služeb, správy hospodářských záležitostí, provádění strategie Evropa 2020, energetiky a vnitřního trhu. Jsem proto potěšen, že se to v prioritách předsednictví plně odráží.
<P>
Nezbytné je také silné partnerství s Evropským parlamentem, neboť v některých případech bude důležité urychlené projednání návrhů. Musíme mít například co nejdříve k dispozici nové nástroje pro posílenou správu hospodářských záležitostí. Evropskou radou byl stanoven jasný termín jejich předložení do června 2011. Rytmus práce již nastavený maďarským předsednictvím a poznámky pana předsedy vlády, které jsme právě vyslechli, jsou v tomto ohledu povzbudivé.
<P>
V době, kdy zahajujeme nové předsednictví, již existuje komplexní agenda EU a příslušné nástroje správy věcí veřejných. Evropský semestr, strategie Evropa 2020 a její stěžejní iniciativy a Akt o jednotném trhu - všechny tyto důležité iniciativy byly institucemi EU projednány a schváleny. Musíme však samozřejmě učinit víc a nyní je také načase rozhodně postupovat k naplnění komplexního programu.
<P>
V centru reformované hospodářské strategie Evropské unie je evropský semestr. Důležitým úkolem v příštích měsících bude její řádné provádění. Komise odstartovala semestr minulý týden přijetím roční analýzy růstu. Po diskusích v některých útvarech Rady tento proces vyvrcholí na zasedání Evropské rady v březnu, které poskytne zásadní politické vodítko pro členské státy, které by se mělo odrazit v jejich stabilitě a v programech konvergence a také v jejich programech vnitrostátních reforem, přičemž oba tyto programy očekáváme v dubnu.
<P>
Protože jsme o tom již diskutovali v předchozí rozpravě, nebudu zacházet do podrobností, ale prioritami samozřejmě jsou makroekonomická stabilita, konkrétně konsolidace rozpočtů, strukturální reforma a samozřejmě předběžně financovaný hospodářský růst, přičemž naší nejdůležitější starostí je samozřejmě zaměstnanost.
<P>
Jedním z důležitých výsledků během maďarského předsednictví bude také konečná dohoda o evropském mechanismu pro řízení/řešení krize. Maďarské předsednictví bude muset sehrát důležitou úlohu při vedení našich snah o oživení jednotného trhu. Po veřejné konzultaci k Aktu o jednotném trhu, kterou provedla Komise, se od institucí EU bude vyžadovat, aby se dohodly na definitivním akčním plánu, který má být realizován do konce roku 2012.
<P>
Důležitou oblastí v příštích měsících a na zasedání Evropské rady již 4. února bude také energetika. Komise již má na stole řadu důležitých iniciativ v oblasti energetiky, které budou předloženy na únorovém zasedání Evropské rady. Tyto iniciativy zahrnují energetickou agendu 2020, naše sdělení o prioritách v oblasti energetické infrastruktury. Brzy přijmeme stěžejní iniciativu "Evropa méně náročná na zdroje", ve které je také silně zastoupena energetika.
<P>
Komise hodlá rozvíjet svou práci kolem těchto pěti tematických os: silná energetická politika jako klíč ke konkurenceschopnému a udržitelnému růstu a energetická bezpečnost; vnitřní trh s energií jako aktivum; budování nové energetické infrastruktury Evropské unie; dosažení rozhodného pokroku v energetické účinnosti; a vypracování nového, efektivního a jednotného přístupu k vnější energetické politice.
<P>
Podpora ze strany předsednictví a Evropského parlamentu bude nezbytná také pro zajištění dohody o patentu Evropské unie. Na žádost některých členských států Komise 14. prosince přijala návrh na posílení spolupráce v této oblasti. Komise oceňuje odhodlání Maďarska urychlit během svého předsednictví přípravu patentu EU.
<P>
Jednání s Chorvatskem jsou nyní v závěrečné fázi. Ukončení jednání za maďarského předsednictví je ambiciózním cílem, zejména uvážíme-li zbývající požadavky, které musí Chorvatsko ještě splnit. Ze strany Chorvatska to bude vyžadovat mimořádné úsilí.
<P>
Vítám, že maďarské předsednictví považuje za jednu ze svých priorit sociální a ekonomickou integraci Romů. Komise ustavila pracovní skupinu pro Romy, která má analyzovat využití a efektivitu fondů EU a vnitrostátních fondů pro začlenění Romů ve všech členských státech. V návaznosti na tuto práci Komise v dubnu předloží rámec Evropské unie pro vnitrostátní strategie pro integraci Romů.
<P>
Nové předsednictví se zaměří také na strategii pro dunajský region. Dunajský region má velký potenciál, který až dosud v důsledku neefektivní spolupráce nebyl ještě náležitě využíván. Cílem je vypracovat koordinovanější přístup, aby do tohoto regionu bylo možné vnést větší evropskou přidanou hodnotu. Komise vítá závazek předsednictví vůči této strategii. Maďarsko již významně přispělo k její přípravě, včetně vypracování politických zpráv a uspořádání konference v Budapešti, které jsem měl čest se zúčastnit. Jeho úkolem bude provést ji Radou a zahájit provádění strategie pro dunajský region.
<P>
V příštích měsících zintenzívní diskuse o politice soudržnosti. Komise vítá záměr předsednictví projednat návrhy obsažené v páté zprávě o soudržnosti. Letos v létě, po návrzích týkajících se příštího finančního rámce, předložíme legislativní návrhy pro budoucí politiku soudržnosti. Páté fórum o soudržnosti, které se bude konat koncem ledna v Bruselu, umožní diskusi hlavních zainteresovaných stran. Je povzbudivé, že pan předseda vlády Orbán se ho osobně zúčastní. Hnacími zásadami reformy musí být efektivita a evropská přidaná hodnota. Komise je přesvědčena, že politika soudržnosti se musí výrazněji odrazit v politických prioritách a v reformní agendě Evropa 2020. Při této práci spoléhám na podporu předsednictví. Je naším společným zájmem a společnou odpovědností zefektivnit financování. Jedině tak můžeme obhájit ambicióznější rozpočet pro politiku soudržnosti.
<P>
Vím, že je to záležitost politického zájmu, a proto mi dovolte ještě závěrečnou poznámku o maďarském zákoně o médiích. Zásada svobody tisku je v Evropské unii posvátná. Prohlásil jsem to v Bruselu i v Budapešti, když jsem měl tu čest být tam panem předsedou vlády Orbánem přijat. Komise tento zákon posoudila a v tomto týdnu se písemně obrátí na maďarské orgány a požádá o vysvětlení k určitým aspektům, které by mohly způsobit právní problémy a které vyvolaly jisté znepokojení. Na základě odpovědí maďarských orgánů situaci znovu posoudíme. Pan předseda vlády již zcela jasně řekl, že pokud Komise po tomto právním zhodnocení rozhodne, že je nutné něco změnit, změny budou provedeny.
<P>
Pan předseda vlády Orbán právě řekl, že je politik. Jsem si jist, že je to velmi zodpovědný politik, a myslím si, že se shodneme na tom, že když ponecháme stranou právní otázky - které budou objektivně a nestranně posouzeny, protože budeme k Maďarsku přistupovat naprosto stejně jako ke každému jinému členskému státu -, musíme se zabývat také politickými aspekty. Maďarsko, jako kterýkoli členský stát, který přebírá rotující předsednictví, musí mít plnou podporu všech ostatních členských států a evropských institucí, má-li být jeho předsednictví úspěšné. Doufám, že pan předseda vlády Orbán to vezme v úvahu.
<P>
Nemám pochyb o tom, že toto předsednictví, které přichází v době, jež je pro Evropskou unii tak zásadní, musí být úspěšné. Zajistěme, aby se rozběhly příslušné postupy, a zároveň Maďarsku ve chvíli, kdy přejímá tuto těžkou odpovědnost, poskytněme plnou podporu. Během své nedávné návštěvy jsem obdržel zprávy od mladých lidí, kteří vyjadřovali hrdost nad tím, že jejich země je poprvé odpovědna za řízení Rady Evropské unie. Přibližme Maďarsko více Evropě a Evropu Maďarsku.
<P>
Máme před sebou hodně práce. Maďarské předsednictví může při prosazování svých priorit počítat s veškerou pomocí ze strany Evropské komise. Jedině společným dosažením těchto cílů vybudujeme silnou Evropu, Evropu, která zajišťuje růst a pracovní místa, která chrání a potvrzuje naše hodnoty - a to posvátné hodnoty svobody a spravedlnosti - a která umožňuje našim společnostem prosperovat v měnícím se světě.
<P>
(Potlesk)
<SPEAKER ID="050" NAME="Joseph Daul" LANGUAGE="FR">
Pane předsedo, pane předsedo vlády Orbáne, pane Barroso, dámy a pánové, málokdy musí předsednictví Rady ministrů čelit tolika výzvám: výzvě eura, které musíme stabilizovat, výzvě zaměstnanosti, která roste strměji, a tedy efektivnějšího hospodářství, výzvě energetické nezávislosti a bezpečnosti potravin, zatímco ceny surovin znepokojivě rostou. Nepochybuji, že maďarské předsednictví se dokáže spolu s Komisí, Radou a Parlamentem s těmito výzvami vyrovnat.
<P>
Pane Orbáne, získal jste důvěru svých voličů v Maďarsku. Vaše strana Fiatal Demokraták Szövetsége (FIDESZ) je založena na ideji, na ideálu, na hodnotě: hodnotě svobody a demokracie. Od svého zvolení jste s maďarským parlamentem provedli celou řadu reforem, které si váš lid vyžádal, když vám dal demokraticky velkou většinu.
<P>
Dnes je jedna z těchto reforem - ta, která se týká médií - podrobována právní kontrole ze strany Evropské komise, strážce Smluv. Vy sám jste minulý týden během svých jednání s panem Barrosem i poté prohlásil - a já vám za to děkuji -, že pokud by tento zákon byl neslučitelný s evropským právem, předložíte jej svému parlamentu k provedení nezbytných změn. Vašim slovům plně důvěřuji. Já sám, podobně jako vy, mám důvěru v Evropskou komisi, která plní své úkoly jako strážce Smluv, a mám důvěru v to, že budete dodržovat literu a ducha evropských pravidel.
<P>
Pane předsedo vlády Orbáne, známe se již dlouho a považuji vás za vynikajícího Evropana. Za sebe nemám důvod pochybovat, že budete v souvislosti se zákonem o médiích a ostatních prioritách, kterým bude čelit vaše předsednictví, postupovat tak, jak jste uvedl.
<P>
Nyní se dostávám k těmto prioritám, a začnu tou první: stabilitou Evropy. Možná je dobře, že dvě předsednictví Rady, které budou po sobě následovat v roce 2011, budou vykonávat země, které nepatří do eurozóny, ale které si přejí k ní přistoupit ve velmi blízké budoucnosti.
<P>
Jak Maďarsko, tak Polsko jsou bezpochyby oprávněny k ní přistoupit. Mají proto zájem na zajištění stability této měny. Opakuji: jediným efektivním způsobem, jak ukončit spekulativní útoky proti euru a posílit základy evropského hospodářství, je dát naše finance znovu do pořádku. To zahrnuje užší koordinaci fiskálních a sociálních politik v našich zemích, jak je zcela správně stanovena pro nové rozpočtové období v rámci evropského semestru. Závisí to také na větší flexibilitě našeho trhu práce a na větší produktivitě.
<P>
Podobně jako maďarské předsednictví Rady je skupina Evropské lidové strany (Křesťanských demokratů) přesvědčena, že budoucnost 500 milionů Evropanů závisí na silnější, jednotnější a soudržnější Evropě. Záleží na tom, abychom měli více Evropy, a zcela jistě ne méně Evropy.
<P>
Pane Orbáne, potřebujeme evropskou správu hospodářských záležitostí. Potřebujeme více komunitarismu a jsem si jist, že o něj budete usilovat.
<P>
Pane úřadující předsedo Rady, za jednu ze svých hlavních priorit jste označil vytvoření společné energetické politiky. Myslím, že máte pravdu. Pan Buzek, náš předseda, to také zcela oprávněně označil za jednu ze silných stránek tohoto předsednictví. V tomto bodě s vámi souhlasím, ale chci vás také varovat před hrozivými důsledky, které mohou vyplynout ze zvyšování cen surovin všeho druhu, jež bylo zvlášť výrazné v posledních několika měsících. Viděli jsme již sociální důsledky takového růstu cen základních potravin v některých středomořských zemích, zejména v nejchudších zemích. Doufám, že Evropa bude brát tento problém vážně a bude postupovat rozhodně proti spekulantům.
<P>
Doufám také, že maďarské předsednictví - myslel jsem si, že skupina Zelených bude potichu, ale slyším, jak hovoří; není to správné, lidé by měli zůstat po celou dobu zticha - podpoří Komisi v její pomoci Tunisku, které prochází velmi důležitým obdobím a musí být podporováno, neboť směřuje ke změně.
<P>
Pane Orbáne, víte, že k tomu, abyste úspěšně splnili svůj mandát a pomohli Evropě projít nynější obtížnou fází, potřebujete důvěru Parlamentu. V prosinci, když jsme byli vůči Radě v obtížné pozici, jste měl odvahu k tomu, abyste nám podepsal dopisy prvořadé důležitosti, které skutečně pomohly Parlamentu schválit svůj rozpočet. Děkuji vám za to, co jste učinil již v prosinci!
<P>
Dokonce ještě dříve než v lednu jste do definování svých priorit zapojil politické skupiny a pochopitelně jste vybral paní Győriovou, jednu z našich velmi dobrých bývalých kolegyň, do funkce ministryně pro záležitosti EU. To vše jsou pozitivní znamení, která, a o tom nepochybuji, bude doprovázet velmi dobrá vyváženost mezi reformami, které provádíte, a evropskými hodnotami, které zde brání každý z nás.
<SPEAKER ID="051" NAME="Martin Schulz">
jménem skupiny S&D. - (DE) Pane předsedo, domnívám se, že jsme v současnosti ve vážné situaci. Doba je vážná.
<P>
Za prvé, pane Orbáne, budete mnohým Evropanům znám jako oponent komunistického režimu a stoupenec svobody ve vaší zemi. My si toho vážíme.
<P>
Byl jsem potěšen, že jsme oba měli včera odpoledne možnost diskutovat o jiném muži, na kterého Maďaři mohou být hrdi a kterým je bývalý předseda vlády a ministr zahraničí vaší země, jenž spolu s Aloisem Mockem otevřel hranici mezi Maďarskem a Rakouskem a usnadnil německé sjednocení. Tímto mužem je vedoucí představitel mé strany, pan Gyula Horn. Vzdejme poctu dalšímu velkému Maďarovi.
<P>
(Potlesk)
<P>
Pane Orbáne, ve své funkci úřadujícího předsedy Rady jste ve své odpovědi na otázku pana Barrosa něco připustil. Řekl jste, že nebude-li maďarský zákon o médiích slučitelný s evropskými normami, změníte ho. To je dobře. Avšak tím jste také připustil, že nejde jen o vnitřní politickou diskusi v Maďarsku, ale také o evropskou diskusi. Je jasné, že tento zákon se dotýká základních pravidel a hodnot Evropské unie, což je společenství založené na právním státě.
<P>
Rád bych se zabýval dvěma prvky zákona o médiích. Vytvoří úřad pro sdělovací prostředky, jehož účelem je dohlížet na vyváženost zpravodajství v médiích. Kromě toho tento zákon zavede povinnost médií zaujímat vyvážený přístup. Máte dvoutřetinovou většinu v parlamentu a je to většina legitimní. S využitím této dvoutřetinové většiny jste vytvořili úřad pro sdělovací prostředky, který sestává výlučně z členů vaší strany, vlády nebo skupiny lidí, kteří s ní mají úzké vztahy. To znamená, že úřad pro sdělovací prostředky s členy jen jedné strany politického spektra bude odpovědný za monitorování vyváženého zpravodajství. V Evropském společenství založeném na právním státě to není přijatelné.
<P>
(Potlesk)
<P>
V demokracii, pane Orbáne, média kontrolují ty, kdo jsou u moci. Výsledkem tohoto zákona je, že ti, kdo jsou u moci, budou kontrolovat média. To je v demokracii také nepřijatelné, a to je důvod, proč jsou lidé v Evropě v souvislosti s tímto zákonem tak znepokojeni.
<P>
(Potlesk)
<P>
Správně jste poznamenal, že máme k řešení množství problémů. Nacházíme se uprostřed těžké finanční krize a máme potíže s rozpočtem. Dalším naléhavým problémem pro Evropskou unii je zvyšování cen potravin, zejména v regionech našich sousedů, ale v dohledné budoucnosti i v samotné Evropské unii. To je problém, který musíme rychle řešit. Musíme se také zaměřit na zaměstnanost v členských státech. Existuje jistě mnoho bodů ve vašem programu, ve kterých můžeme spolupracovat. V tomto ohledu jste skutečným představitelem skupiny Evropské lidové strany (Křesťanských demokratů).
<P>
Když byl úřadujícím předsedou Rady francouzský prezident pan Sarkozy, také zde v Parlamentu vystoupil s levicově laděným projevem a po návratu domů pokračoval v provádění pravicové politiky. Řekl jsem mu, že hovoří jako Karel Marx v exilu. Vše, co jste řekl, zní dobře. Dokážete-li nyní postupovat v souladu se svými slovy, bude to úplně stačit.
<P>
(Rozruch)
<P>
Proto se domnívám, že musíme - a jistě budeme - hodnotit vaše výsledky na základě programu, který jste zde představil. Zmínil jste se, pane Orbáne, o tom, že máte doma velkou většinu. To je dobře. Měli jsme co do činění s některými vládami, včetně některých představitelů z vaší strany, kteří nedělali nic jiného, než že tu seděli a volali domů, aby zjistili, zda jsou dosud ve funkci. Něco takového si nyní nemůžeme dovolit. Z tohoto hlediska je vaše dvoutřetinová většina výborná, protože vám poskytuje spoustu času. Avšak ukládá vám také povinnost využít vaší vysoké funkce k tomu, abyste učinil Maďarsko a také Evropskou unii silnějšími.
<P>
Rád bych se vás na něco zeptal. Jaký cíl má vámi darovaný koberec, který byl položen v budově Rady v Bruselu a který ukazuje Maďarsko v hranicích z roku 1848? Jakého druhu je to zpráva v kontextu evropské politiky gest? Pokud, jak se zdá, hodláte používat symboly z 19. století, rád bych vám řekl to, co v 19. století řekl německý filozof Friedrich Nietzsche německému lidu: "Velké vítězství je velkým nebezpečím. Lidská povaha se obtížněji vyrovnává s dosažením vítězství než s porážkou. Opravdu se téměř zdá, že je jednodušší dosáhnout vítězství, než ho přestát tak, aby se neobrátilo v porážku."
<P>
Domnívám se, že byste měl vzít v úvahu, že velká většina poskytuje velkou podporu, ale také ukládá velké povinnosti. Proto k vám hovořím ve vaší funkci úřadujícího předsedy Rady Evropské unie, a nikoli ve vaší funkci předsedy vlády. Úřadující předseda Rady musí učinit vše, co je možné, aby rozptýlil jakékoli pochybnosti o připravenosti předsednictví chránit základní evropské demokratické hodnoty. Bylo by lepší, abyste nečekal na šetření Komise. Pane Barroso, chtěl bych k vám poznamenat, že po zákazu nákladních automobilů zavedeném jedním rakouským krajem Komise utrpěla vážnou krizi identity a poté přijala vůči Rakousku okamžitá opatření. Avšak když je ohrožena jedna ze základních zásad evropské demokracie, vy sedíte a neděláte nic.
<P>
(Potlesk)
<P>
Musíte zajistit, abychom výsledky šetření dostali brzy, jinak tato rozprava těžce zatíží maďarské předsednictví. Všichni chceme, aby předsednictví bylo úspěšné, a nechceme, aby byl jeho postup blokován. Vy, pane Orbáne, můžete sám leccos učinit, abyste pomohl v této situaci. Zrušte tento zákon a zaveďte nový, lepší. Maďarsko potřebuje vyvážený zákon o médiích.
<P>
(Potlesk)
<SPEAKER ID="052" NAME="Guy Verhofstadt">
jménem skupiny ALDE. - Pane předsedo, především bych chtěl říci panu Orbánovi zcela jasně, že moje skupina priority maďarského předsednictví podporuje. Pane předsedo vlády, i my, stejně jako vy, věříme v silné euro, takže vás plně podporujeme ve vašich prioritách pro toto předsednictví. Myslím si, že v šesti měsících tohoto předsednictví máte jednu absolutní prioritu, a sice, zavést v Evropské unii a v eurozóně co nejrychleji správu hospodářských záležitostí. Buďme totiž upřímní: rok 2010 nebyl pro euro a pro Evropskou unii dobrým příkladem. Vždy jsme zaostávali za fakty, za událostmi. Nyní pod vaším vedením a pod vedením pana předsedy Komise potřebujeme co nejrychleji globální balíček o správě hospodářských záležitostí, skutečné hospodářské a fiskální unii, protože je nesmysl mít monetární unii a nemít současně hospodářskou a fiskální unii.
<P>
Nežádám vás, abyste vymýšlel něco nového, ale abyste vzal balíček předložený minulý týden panem předsedou Komise a panem komisařem Olli Rehnem a předložil tento balíček s jeho čtyřmi základními kameny na jednací stůl Rady a na stůl svých kolegů. Pane Orbáne a pane Barroso, v tomto balíčku chybí jen jeden prvek, jeden základní kámen. Nikde ve světě neexistuje měna, která by se neopírala o trh s dluhopisy. V Evropě máme dosud 27 trhů s dluhopisy, 27 spekulací a 27 obligačních rozpětí. V eurozóně dosud máme 17 trhů s dluhopisy, 17 obligačních rozpětí a 17 spekulací. To, co nyní na trzích probíhá, nejsou spekulace proti euru, ale spekulace na vnitřních rozdílech v rámci eura. Jediným způsobem, jak to řešit, je mít v Evropě skutečný trh s dluhopisy v rozsahu 4 000 nebo 5 000 miliard EUR, což bude srovnatelné s tím, co existuje v jiných částech světa, se zvláštním přístupem k zemím s ratingem AAA.
<P>
(Potlesk)
<P>
Na závěr, pane Orbáne, chci říci něco o slonovi v porcelánu. Slonem v tomto krásném porcelánu je přirozeně zákon o médiích v Maďarsku. Nechci se vyjadřovat k zákonu jako takovému; uvedu raději jako příklad jednoho ze svých oblíbených spisovatelů, maďarského spisovatele Sándora Máraie. Při jazykové politice bývalé slovenské vlády a současném zákoně o médiích v Maďarsku pochybuji, že by Márai vůbec existoval. Proč? Víte, Márai žil v Kasse, kterou dnes známe jako Košice. Psal maďarsky, což, jak víte, byl donedávna na Slovensku problém. Co je důležité, byl to také novinář, což se stává problémem pro zítřek, protože s novým zákonem, který ukládá médiím povinnost poskytovat objektivní a přiměřené informace o veřejném životě, by, myslím si, nikdy neexistoval Márai ani jeho knihy. Jeho mistrovské dílo Zpověď je zcela neobjektivní a v mnohém ohledu naprosto nepřiměřené, ale je to mistrovské literární dílo.
<P>
Smyslem správy médií podle mého názoru není zaručit objektivní a přiměřené informace. Nikoli, smyslem správy médií je zachovat pluralitu a zaručit, aby každá iniciativa v médiích mohla být rozvíjena.
<P>
(Potlesk)
<P>
Doufám, že využijete své většiny, své dvoutřetinové většiny, o které sní všichni politici...
<P>
(Zvolání pana Cohn-Bendita: "Ne! Ne!")
<P>
Vy ne - vy jste výjimkou.
<P>
Doufám, že využijete své dvoutřetinové většiny a zaručíte tuto pluralitu a že tento zákon co nejdříve změníte.
<SPEAKER ID="053" NAME="Daniel Cohn-Bendit">
jménem skupiny Verts/ALE. - (FR) Pane předsedo, především mi dovolte říci jednu věc, aby zde neexistovala žádná nejasnost.
<P>
Skupina Zelených i já osobně máme Maďarsko rádi. V roce 1954, kdy Maďarsko prohrálo ve finále mistrovství světa v kopané, jsem plakal. Moje první demonstrace, při které jsem se držel bratra za ruku, byla v roce 1956 proti sovětské invazi do Budapešti. Jak řekl pan Verhofstadt, po léta nás politicky i intelektuálně podporovali mnozí intelektuálové, mnozí maďarští spisovatelé.
<P>
Byl jsem na straně pana Orbána, když koncem 80. a počátkem 90. let bojoval proti komunistům. Byl jsem na straně pana Orbána, když žádal liberální Evropany, aby vyloučili Jörga Haidera z Evropské liberální strany. Viktor Orbán byl pro mě politikem, kterého je třeba si vážit. Dnes, pane předsedo vlády Orbáne, jste na cestě stát se evropským Chávezem, nacionálním populistou, který ne zcela chápe podstatu a systém demokracie.
<P>
Řeknu vám, pane předsedo vlády Orbáne, jeden velmi prostý fakt: žádné vyvážené informace neexistují. Myslíte si, že pan Nixon považoval informace o Watergate za vyvážené? Samozřejmě že ne! Myslíte si, že pan Bush považoval informace o Abú Ghraibu za vyvážené? Samozřejmě že ne! Jste obeznámen s jednou z velkých politických kauz - Dreyfusovou aférou ve Francii -, kdy vláda došla k závěru, že informace byly vyvážené? Co se týče zkoumání života a politik pana Berlusconiho, myslíte si, že považuje tyto informace za vyvážené? Samozřejmě že ne! Informace by měly politiky rozrušovat. Nás také rozrušují, a občas to bolí.
<P>
Proto, pane předsedo vlády Orbáne, váš dnešní zákon není zákonem, který odráží hodnoty Evropské unie. Říkáte, pane předsedo vlády Orbáne, že chcete silnou Evropu. Silná Evropa, pane předsedo vlády Orbáne, musí být důvěryhodnou Evropou. Připustíme-li takové zákony v Evropě, jak povedeme diskuse s panem Lukašenkem? Jak povedeme diskuse s Čínou? Ti všichni chtějí vyvážené informace.
<P>
Pane předsedo vlády Orbáne, uvědomujete si, že Evropa vzešla z odporu vůči totalitarismům? A že základem demokracie, základem svobody je právě svoboda projevu? Žádná demokracie nikdy nezahynula proto, že měla příliš mnoho svobod. Demokracie zahynuly, když lidé začali omezovat svobody, pane předsedo vlády Orbáne. Před dvaceti lety jste to věděl. Vzpomeňte si na dobu, kdy tomu tak bylo - a navíc to má i smysl. Uvidíte, že to, co vám říkám, je pravda.
<P>
Závěrem chci říct jednu věc, pane předsedo vlády Orbáne. Chcete-li bojovat za křesťany ve světě, jsme s vámi, ale představoval bych si, a představoval jsem si, že přivítáte jasmínovou revoluci v Tunisku, která je stejnou revolucí, jakou jste prošel i vy, pane předsedo vlády Orbáne: osvobodit se od diktatury. Vy jste neměl pro Tunisany ani jediné slovo, a já vám to proto vytýkám.
<P>
Jsme s vámi za křesťany ve světě. Věřím, že vy budete s námi, pokud jde o boj proti diktaturám ve světě, ať jsou v Bělorusku nebo ať jsou v Tunisku, Alžírsku, Egyptě, Číně nebo Rusku - ať jsou kdekoli. To jsou společné hodnoty Evropy, které my všichni musíme společně bránit.
<P>
(Potlesk)
<SPEAKER ID="054" NAME="Lajos Bokros">
jménem skupiny ECR. - (HU) "Nevím, co tato země znamená pro jiné. / Pro mne je to mé rodiště, tento malý národ obklopený / plameny, svět mého dětství mihotající v dáli. / Vyrostl jsem z ní jako křehká větévka ze stromu / a doufám, že jednoho dne mé tělo v ní spočine. / Jsem doma." - napsal Miklós Radnóti. Maďarsko je doma zde, v Evropě, a předsednictví si zaslouží. Avšak je doma maďarská vláda? Zaslouží si toto postavení? Nemám teď na mysli jen zákon o médiích; je zde dalších devět slonů v porcelánu. Je zde trvalé a hrubé porušování citlivého systému kontrol a rovnováh, jimiž se vyznačuje demokracie.
<P>
Propouštění státních úředníků bez uvedení důvodu. Nadměrná, diskriminující a strukturálně deformující krizová daň. Podpora bohatých na úkor chudých. Rozpuštění Rady pro rozpočet, stejně jako ve Venezuele. Zavedení, a brzy poté zrušení autonomie ústřední banky. Zvláštní 98% daň z odstupného se zpětnou platností. Devět změn ústavy v průběhu sedmi měsíců. Omezení pravomocí Ústavního soudu. Znárodnění soukromého penzijního systému s použitím otevřeného vydírání, stejně jako v Bolívii. Povznesení daňových podvodů na úroveň vládní politiky: Destilace pálenky. Populistické zpracování lidí, jako byste chodili po botanické zahradě se sekerou. Destrukce jemného pletiva společnosti, její solidarity. Píšou o tom maďarští vědci světového významu: Ágnes Heller, János Kornai, Jenő Ranschburg. Pan Verhofstadt včera řekl, že belgické předsednictví bylo úspěšné, protože jejich vláda nedovolila, aby domácí úkoly odvracely její pozornost od evropských záležitostí. Nyní nám hrozí zcela opačné riziko. Chaos a diplomatická pohroma doma budou odvracet pozornost vlády a zrak evropské veřejnosti od Evropy. To by byla skutečně ostuda. Na mně, jako na Maďarovi, nezůstane nic z této ostudy. Ještě není pozdě zvrátit naše směřování.
<SPEAKER ID="055" NAME="Lothar Bisky">
jménem skupiny GUE/NGL. - (DE) Pane předsedo, pane Orbáne, měl bych několik stručných poznámek k zákonu o médiích. Hovořilo o tom mnoho řečníků, ale to, co řekli, nebudu opakovat. Rád bych poznamenal jen jedno. Nejedná se o vměšování do maďarských záležitostí. Domnívám se, a zjistil jsem to v životě až později, že média jsou odpovědná za kontrolu těch, kdo jsou u moci, a za kontrolu hospodářství. Tato situace musí zůstat beze změny. Proto samotná média nesmí být kontrolována jinými orgány na vyšší úrovni a takovýto úřad pro sdělovací prostředky by to měl umožňovat.
<P>
Složení úřadu pro sdělovací prostředky proto není podle našeho názoru ideální. Jasně jste prohlásil, že jste připraven to změnit, a doufám, že budete postupovat tímto směrem. Jinak, a to bych chtěl říci zcela jasně, je to maďarská záležitost. Samozřejmě existují jiné členské státy, o jejichž zákonech o médiích bychom se v této souvislosti mohli zmínit. Netýká se to jen Maďarska.
<P>
V souvislosti s vašimi plány předsednictví Rady bych chtěl zcela jasně říci, že za prvé vítám to, že jste mezi své hlavní cíle zařadil podporu kulturní rozmanitosti. Domnívám se, že je to velmi důležité. Těším se na vaše iniciativy ke zlepšení integrace, včetně integrace menšin, a vy sám jste se zmínil o Romech. Evropská strategie pro efektivnější integraci Romů je velmi důležitá otázka.
<P>
Za druhé, jsem potěšen, že cítíte závazek vůči jednáním o rozšíření a politice vůči našim východním sousedům. Větší obohacení Evropské unie o východoevropskou kulturu, spolu s historickými a sociálními zkušenostmi této oblasti, může být jen dobré. Z mnoha důvodů, které zde nechci rozebírat, je Evropská unie dosud převážně západoevropskou institucí. Byl bych rád, kdyby vaše předsednictví Rady posílilo východoevropský vliv.
<P>
Za třetí, bude pro mne zajímavé, jak budete řešit nadcházející reorganizaci zemědělství a politiku soudržnosti a přípravu víceletého rozpočtového výhledu Evropské unie. Má skupina vás vyzývá, abyste zajistili, že Parlament bude do toho všeho plně zapojen, a očekáváme, že budete brát vážně svůj slib podporovat malé a střední podniky a zlepšit ochranu životního prostředí, udržitelné využívání zdrojů a potravinovou bezpečnost.
<SPEAKER ID="056" NAME="Nigel Farage">
jménem skupiny EFD. - Pane předsedající, vítám pana Orbána. Po šestiměsíční frašce belgického předsednictví je milé se setkat se zvoleným předsedou vlády normální země. Měl jsem velkou radost, že jste odsoudil komunismus jako nebezpečnou ideologii, a všiml jsem si, že jste hrdý na to, že Maďarsko bylo první zemí, která se postavila se zbraní v ruce proti Sovětskému svazu.
<P>
Dvacet let poté, co jste si vybojovali zpět svou schopnost vládnout si demokraticky sami, jste nyní součástí nové politické unie, která vykazuje stále více podobností se starým Sovětským svazem. Ve skutečnosti se budete v příštích šesti měsících setkávat se spoustou komunistů, včetně šéfa zdejší Komise, starého Barrosa, který býval stoupencem předsedy Maa! Setkáte se s centralizovaným hospodářským plánováním a kontrolou, a především se setkáte s touhou vnutit národům Evropy politickou unii bez jejich souhlasu.
<P>
Probuďte se, pane Orbáne. Podívejte se, jak se vás dnes ráno pokoušejí šikanovat. Pokoušejí se vám říci, jak máte řídit svou vlastní zemi. Pošlete je někam. Vytrvejte a znovu bojujte za demokracii.
<SPEAKER ID="057" NAME="Krisztina Morvai" AFFILIATION="NI">
(HU) Pane předsedo, dámy a pánové, v roce 1956 Maďarsko ukázalo světu, že je nutné se postavit proti útlaku a lžím, i když se zdá, že je to beznadějné úsilí. Tehdy to bylo naše historické poslání. A nyní je to stejné. V dnešním světě lži a útlak spočívají na dvou pilířích. Jedním z nich je to, že světová plutokracie a banky privatizují zisky, a zároveň znárodňují ztráty a náklady, a přenášejí je tak na hasiče, zdravotní sestry, učitele a důchodce, kteří trpí stále více.
<P>
Druhým pilířem je to, že se - a nyní hovořím hlavně o politicích, kteří místo aby zastupovali zájmy lidí, vytrvale působí dokonce i zde, v Evropské unii, jako zástupci světové plutokracie a bank - všichni tváří, jako by to bylo něco přirozeného, nebo přinejmenším že neexistuje žádná jiná cesta. Maďarské předsednictví a Maďarsko, má vlast, musí ukázat, že to není pravda, že král je nahý. Místo abychom se zaměřovali hlavně na zisky a na peníze, musíme ukázat, že je možný také přístup zaměřený na člověka a na spravedlnost, kde otázkou, kterou si klademe, není, co je nejlepší z hlediska peněz a zisků, ale naopak, co je nejlepší pro lidi a pro spravedlnost. Přeji Maďarsku, mé vlasti milující svobodu, hodně štěstí.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="059" NAME="Hannes Swoboda" AFFILIATION="S&amp;D">
(DE) Paní předsedající, paní Morvaiová, již včera jsme měli krátkou výměnu názorů. Mám na vás dvě otázky. Nepřekvapuje, že podporujete předsednictví ze své krajně pravicové pozice. Jiná věc však je, zda to vyhovuje panu Orbánovi. Uvědomujete si, že maďarskou revoluci podporovalo velké množství lidí, a nejen konzervativci z pravé části politického spektra, jak řekl pan Schulz? Všimla jste si, paní Morvaiová, že kritika maďarského zákona o médiích přišla nejen od sociálních demokratů, ale také od velmi mnoha občanů, včetně pana Györgye Konráda, který nemá se sociální demokracií nic společného? Uvědomujete si to?
<SPEAKER ID="060" NAME="Krisztina Morvai" AFFILIATION="NI">
(HU) Pane Swobodo, kdysi jsem sice věřila, že má smysl používat přívlastky "pravicový" a "levicový", avšak rok a půl mého pobytu v Evropské unii mne přesvědčily, že to nemá smysl. Vy, levičáci, i nadále zastupujete zájmy plutokracie a bank a vůbec se nestaráte o to, co chtějí lidé. Zcela jste zapomněli na své původní ideály. Byla zde dnes zmínka o vašem předchůdci, který se jmenoval Marx. O tom, co říkal o spravedlnosti, se zde však již nehovoří. Vy jste největšími utlačovateli pracujícího lidu. To je jedna věc. Druhá věc je zákon o médiích, který je vnitřní záležitostí Maďarska...
<P>
(Předsedající řečníka přerušila)
<SPEAKER ID="061" NAME="Ádám Kósa" AFFILIATION="PPE">
- (HU) Paní předsedající, dámy a pánové, především vám děkuji za možnost vystoupit jménem maďarské delegace v Evropské lidové straně. Sám jsem osobou s postižením a jsem možná citlivější než průměrná osoba vůči diskriminaci nebo měření dvojím metrem. Proto jsem se znepokojením sledoval politický hon na čarodějnice v souvislosti s maďarským zákonem o médiích, jehož svědky jsme dnes mohli být také v této sněmovně. Fidesz - Maďarská občanská unie nesčetněkrát prokázala, že pracuje v duchu našich společných evropských hodnot, a dělá to pro svobodu tisku a se ctí.
<P>
Naše evropské hodnoty znamenají zodpovědnost. Dokazuje to i nadcházejících šest měsíců maďarského předsednictví. Dokazují to i jeho cíle. Správa hospodářských záležitostí, energetická politika a ostatně i strategie pro Romy - tyto směry a strategie dokazují existenci sdílených hodnot, stejně tak jako jsou společné naše cíle, abychom zajistili silnou Evropu. Evropa koneckonců není jen společenstvím zájmů, ale i společenstvím hodnot. Ve skutečnosti nyní projevujete pohrdání právě těmito cíli a hodnotami. Dokonce aniž byste vyčkali stanoviska Evropské komise, činíte již nyní prohlášení, předkládáte svévolná obvinění a pronášíte zbytečné a neopodstatněné komentáře. Děláte to snad proto, že je vaším cílem oslabit maďarské předsednictví? Po pravdě řečeno tím poškozujete Evropskou unii, celé evropské společenství.
<P>
V současnosti čelíme nejtěžší krizi, a vy předvádíte nezodpovědné chování. Jako člen delegace Evropské lidové strany to odmítám. Vyzývám maďarské předsednictví, aby bez ohledu na tato obvinění pokračovalo ve své práci a aby samozřejmě pokračovalo ve svém programu "Silná Evropa". Souhlasím s názvem tohoto programu. V jednotě dosáhneme mnohem více, a musíme usilovat o pokrok.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Paní předsedající, pane předsedo vlády, dámy a pánové, je v zájmu Evropské unie a Maďarska a také všech maďarských vlastenců bez ohledu na stranickou příslušnost, aby maďarské předsednictví bylo úspěšné. Ještě důležitější to je, uvážíme-li, že EU včetně eurozóny čelí mimořádným výzvám. Pane předsedo vlády, vy jste cílevědomý člověk. Žádám vás, abyste jako úřadující předseda Evropské unie dal tuto svou schopnost do služeb Evropě, tak aby se Evropa mohla stát mnohem dynamičtější a efektivnější. Současně vás však žádám, abyste zachovával pravidla demokracie a chránil hodnoty evropského sociálního modelu.
<P>
Bohužel, jak také ukázala nynější rozprava, je začátek maďarského předsednictví neklidný. Cítíte, pane předsedo vlády, jak nízká je v Evropě důvěra ve vaši vládu? Lidé v mnoha členských státech bez ohledu na stranickou příslušnost považují protidemokratická opatření vaší vlády, její hospodářský populismus, zákon o médiích a její toleranci vůči krajní pravici za odporující normám a hodnotám EU. Předsednictví EU vás nemůže zprostit kritiky; navíc byste v dodržování základních hodnot EU měl jít příkladem.
<P>
Pro tento případ platí známý citát Attily Józsefa "hněvám se pro vás, ne proti vám", protože když zazní dobře podložená kritika, EU se nehněvá na maďarskou vládu; hněvá se pro ni. A tato kritika zejména není zaměřena proti maďarskému lidu. Pane předsedo vlády, jako Maďar a jako Evropan bych rád absolvoval šest měsíců maďarského předsednictví s hrdostí a s hlavou vysoce vztyčenou.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Paní předsedající, pane Orbáne, v článku, který se včera objevil v jedněch předních německých novinách, jste se zmínil, že jedním z vašich vzorů je hrabě Otto Graf Lambsdorff. Naposledy jsme se setkali na jeho pohřbu v prosinci 2009, kterého jste se účastnil jako soukromá osoba a my si toho velmi vážíme. Chtěl bych vás požádat, abyste uctil jeho památku respektováním, dodržováním a hájením zásad liberálního konstitučního státu ve všech opatřeních, jež přijímáte.
<P>
Na kritiku týkající se zákona o médiích jste reagoval dvěma argumenty. Řekl jste, že jde o kampaň proti Maďarsku a proti vám osobně a že tato kampaň je nekonkrétní. Rád bych jménem skupiny Aliance liberálů a demokratů pro Evropu zcela jasně řekl, že to žádná kampaň není. Je to problém Evropy, je-li v některém z členských států Evropské unie zasahováno do základních svobod a jsou-li tyto svobody zpochybňovány.
<P>
Komisi a panu Barrosovi bych rád řekl, že právní posouzení musí provést paní Kroesová. Komise však není jen právní kancelář; je to také politický orgán. Posouzení musí mít politickou formu a musí být provedeno rychle.
<P>
Váš druhý argument zní, že kritika je nekonkrétní. Pane Orbáne, rád bych poukázal na několik konkrétních momentů: urážka, pomluva a podněcování k nenávisti jsou v Německu a jiných demokraciích protiprávní. Kvůli tomu existuje trestní právo. Prosím uplatněme v daném případě toto trestní právo. Budete muset zlepšit právní ochranu v článku 163, změnit složení a pravomoci úřadu pro sdělovací prostředky v článcích 123 a 183 a mnoho a mnoho dalších věcí. Existuje mnoho konkrétních momentů. Navrhuji, abyste odložili použití tohoto zákona, dokud nebude provedeno posouzení ze strany Komise, a to musí být uděláno co nejrychleji.
<SPEAKER ID="064" NAME="Judith Sargentini" AFFILIATION="Verts/ALE">
(NL) Paní předsedající, Evropský parlament a členské státy používají dvojí normy. Donekonečna mluvíme o občanských právech a svobodách, když jde o země, které chtějí vstoupit do EU, ale pro existující členy tohoto klubu to, jak se zdá, neplatí. Jsou kodaňská kritéria posvátnou povinností pro nás všechny, nebo jen pro nové členy?
<P>
Členské státy zavírají oči nad tím, co dělá ten druhý. Nebudu-li strkat nos do vašich věcí, pak ani vy nebudete strkat nos do mých věcí! Maďarsko dokonce žádá všechny, aby nestrkali nos do jeho věcí. Je to divný postoj u předsednictví Evropské unie. Vaším úkolem, pane předsedo vlády Orbáne, je vést Evropskou unii a ovšem povzbuzovat členské státy, aby se do určité míry navzájem zajímaly o záležitosti těch druhých. Zde není místa pro zdrženlivost.
<P>
A nyní se obracím na náš Parlament, jehož úkolem by mělo být to, aby dbal na vysokou úroveň evropských hodnot. My to ale neděláme! Paní předsedající, bylo mi potěšením, že jsem mohla vyslovit pravdu a přednést zde svůj vyvážený názor.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Paní předsedající, to, že předsednictví EU se ujímá vláda, která má tak velkou podporu ve své vlastní zemi, je dobrá zpráva. Maďarská vláda má tuto podporu, protože působí v zájmu Maďarů a protože provádí přestavbu Maďarska po zkrachovalých, skandály otřásaných vládách maďarských socialistů. Není však už tak dobrou zprávou to, že Maďarsko je v předvečer svého předsednictví vystaveno nespravedlivým, ideologicky motivovaným útokům. Celá ta záležitost se zákonem o médiích ukazuje pokrytectví těchto útoků. V Polsku existuje stejná Rada pro sdělovací prostředky, kterou ovládá vládnoucí strana, a dnes je odpovědná za to, že z polských veřejnoprávních médií byly vyhozeny desítky lidí - novinářů s konzervativními sklony. Nezastává se jich nikdo v Evropě, a pan Schulz ze všech nejméně. Taková jsou prostá fakta o celé této záležitosti.
<P>
Pokrytectví těchto útoků ukazuje bizarní dopis podepsaný bývalými prezidenty České republiky a Maďarska a také šéfem listu Gazeta Wyborcza v Polsku zveřejněný minulý týden a útočící na Maďary. Je to stejná Gazeta Wyborcza, která se stará o to, aby lidem, kteří mají odlišné názory, byl konfiskován jejich majetek. Pravda o dnešním útoku proti Maďarsku je taková, že to není nic jiného než odveta za to, že úspěšně uskutečňuje konzervatismus v praxi. Doufám, že vaše předsednictví EU bude stejně úspěšné, pane Orbáne, jako...
<P>
(Předsedající řečníka přerušila)
<SPEAKER ID="066" NAME="Jaroslav Paška" AFFILIATION="EFD">
(SK) Paní předsedající, od 1. ledna převzala předsednictví Evropské unie maďarská vláda, která nám to připomněla tzv. kulturním kobercem. Nebudu hovořit o mapě, zmíním se, pane premiére, jen o kultuře, kterou jste do Bruselu přivezli.
<P>
Vzácné symboly, portréty osobností, na které je váš lid právem hrdý, na zemi, pod nohama, na veřejném prostranství, pošlapané a pošpiněné lidmi z celé Evropy. Vám se to zdá kulturní? Je to důstojné představení hrdého Maďarska?
<P>
Nevím, co vedlo maďarskou diplomacii k tomu, aby znevážila symboly vlastní historie. Mohla je přece důstojně umístit na panelech nebo stěnách téhož atria. Jen se, Viktore, podívejte, kde v tomto sále jsou umístěny symboly, kterých si vážíme? Jsou na čestném místě, zdobí předsednický stůl.
<P>
Vím, pane premiére, že vaše země má mnoho problémů, ale jsem přesvědčen, že hrdý maďarský lid si nezaslouží takovou neúctu ke svým osobnostem a symbolům ze strany své vlastní vlády.
<SPEAKER ID="067" NAME="Csanád Szegedi" AFFILIATION="NI">
(HU) Paní předsedající, pane předsedo vlády, dámy a pánové, v zásadě jsem chtěl hovořit o maďarském předsednictví, ale moji předřečníci mne rozhněvali a nyní se musím poněkud poddat této provokaci a pohovořit o maďarském zákoně o médiích. Řečeno jednoduše, Jobbik - Hnutí pro lepší Maďarsko - tento jazykový zákon v Maďarsku také kritizovalo. Ani my s ním nesouhlasíme. Avšak potkat tolik převlékačů kabátů a pokrytců na jednom místě je šokující. Kde byli ti, kdo teď vystupují jako ochránci práv, kde jste byli, když byl zaveden slovenský jazykový zákon? Kde byl pan Cohn-Bendit, když byli Maďaři ve Vojvodině terorizováni srbskými extremisty? Kde byl pan Martin Schulz, když byly znesvěcovány hroby ve Vojvodině, maďarské hroby, a hroby Maďarů v Transylvánii? Proto v tom spatřuji dvojí metr. Nemohu přijmout kritiku, kterou si dovolujete vůči maďarské vládě a proti maďarskému předsednictví.
<P>
Na rozdíl od prázdného krákorání MSZMP nebo MSZP měl Jobbik vždy pozitivní návrhy. Ano, musíme nastolit na pořad dne otázku slovenského jazykového zákona. Ano, musíme nastolit otázku zrušení Benešových dekretů. Ano, musíme nastolit územní autonomii Sikulů. Ano, musíme zastavit a odstranit romskou kriminalitu v Maďarsku a v celé Evropě, a bylo by vítáno, kdyby se maďarská vláda mohla zaměřit stejně tak na svůj domácí úkol naplnit vůli milionů maďarských voličů a posadit bývalého maďarského diktátora Ference Gyurcsányiho konečně za mříže. Toto jsou skutečné problémy, a přeji vám úspěch v předsednictví.
<SPEAKER ID="068" NAME="Werner Langen" AFFILIATION="PPE">
(DE) Paní předsedající, pane Orbáne, čekají vás dva obtížné úkoly. První znamená překonat osm let špatného socialistického vládnutí, navrátit Maďarsku politickou a hospodářskou dynamiku a snížit úroveň zadlužení. Voliči vám k tomu dali jasný mandát.
<P>
Vaším druhým úkolem je ve vaší funkci úřadujícího předsedy Rady vést Evropu v těchto obtížných dobách a učinit vše, co je ve vašich silách, pro vyřešení hospodářské a finanční krize. Budete mít aktivní podporu Parlamentu a mé skupiny. Jsme potěšeni, že jste nám dnes nepředložil seznam přání, jak to v posledních letech dělali mnozí socialističtí úřadující předsedové Rady, ale místo toho jste vysvětlil vaše priority.
<P>
Za třetí, jsme potěšeni, že Maďarsko je od roku 2004 členem Evropské unie a že vládnoucí strana v Maďarsku patří do skupiny Evropské lidové strany (Křesťanských demokratů). Kampaň související s novým zákonem o médiích, jejíž součástí jsou i výzvy ke zrušení práva hlasovat podle článku 7 a která byla vyvolána zde v Parlamentu, a nikoli vámi, ale stranami, které ve volbách v Maďarsku v roce 2010 prohrály, seděly zde a ještě stále zde vpředu sedí, alespoň ti, kteří neběželi přímo k tisku, je pokrytecká a nepřijatelná. Hodnocení ukážou, že právní předpisy týkající se médií v Maďarsku se neliší od předpisů v mnoha jiných státech.
<P>
V případě pana Schulze, který vyzval ke zrušení tohoto zákona, mohu jen říci, že očividně nečetl zákon, který byl odhlasován většinou za socialistické a zelené zemské vlády v Severním Porýní-Vestfálsku. Obsahuje ustanovení o vytvoření úřadu pro sdělovací prostředky, o sankcích a o názorové rozmanitosti. To je přesně to, co děláte. Tento pokrytecký přístup nesmí v této sněmovně získat většinu.
<P>
(Potlesk)
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="069" NAME="Rebecca Harms" AFFILIATION="Verts/ALE">
(DE) Paní předsedající, pane Langene, je pravda, že zemský zákon o médiích v Severním Porýní-Vestfálsku vkládá odpovědnost za dohled nad médii do rukou jedné strany? Je to tak, že orgán pro dohled nad médii v Severním Porýní-Vestfálsku bude vládou využíván devět let? Je to tak, že v Severním Porýní-Vestfálsku jedna strana rozhoduje o tom, zda zpravodajství je či není vyvážené? Pokud ano, pak je tam situace stejná, jako je v Maďarsku. Nemyslím si, že to tak chcete. Ráda bych se také zeptala, proč paní Merkelová kritizuje maďarské zákony, protože je členkou...
<P>
(Předsedající řečníka přerušila)
<SPEAKER ID="070" NAME="Werner Langen" AFFILIATION="PPE">
(DE) Paní předsedající, jsem si jist, že mi povolíte pět minut.
<P>
(Předseda řečníka přerušila)
<P>
Za prvé, paní Merkelová se dotázala, zda tento zákon ve všech ohledech vyhovuje evropským nařízením, a pan Orbán souhlasil s tím, že po posouzení ze strany Komise, bude-li to nutné, ustanovení zákona změní. Myslím si, že tento přístup je správný, čestný, otevřený a spravedlivý vůči všem zúčastněným.
<P>
Má druhá poznámka se týká zákona o veřejnoprávních médiích v Severním Porýní-Vestfálsku. Rozhlasovým programům se podle ustanovení článku 31 nedovoluje prezentovat jen jeden názor nebo poskytovat hlas jen jedné straně, skupině, lobby, náboženskému přesvědčení nebo filozofickému názoru.
<P>
(Rozruch)
<P>
Tento zákon také stanoví, že hlava státu Severní Porýní-Vestfálsko může vydávat pokyny zemskému úřadu pro sdělovací prostředky a ukládat pokuty až do výše 500 000 EUR.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Paní předsedající, vrátím se k předsedovi maďarské vlády. Pane Orbáne, vítejte v Evropském parlamentu.
<P>
Maďarsko se ujímá předsednictví v době, která jistě není snadná, a program, který jste nám představil, je určitě plný velkých výzev. Požádal jste několikrát, abychom jako Parlament pomohli tento program naplňovat, a věřte, pane Orbáne, že jsme zde skutečně proto, abychom to dobré a to evropské ve vašem programu podpořili.
<P>
Ve vašem vystoupení však zazněla i výzva k silné Evropě a musím říci, že mi není zcela jasné, kde vaše evropanství začíná a kde má své meze, protože jinak si nedokážu vysvětlit, proč právě vaše vláda začala své předsednictví prezentací neexistujícího územního celku místo toho, aby nabídla jako předsedající země novou vizi Evropy.
<P>
Takže, pane Orbáne, chci vám popřát, aby to dobré evropanství ve vás bylo nadále pozitivně rozvíjeno a aby ve vás bylo i to pozitivní maďarství.
<SPEAKER ID="072" NAME="Adina-Ioana Vălean" AFFILIATION="ALDE">
Paní předsedající, naše Unie po dlouhou dobu šla cestou stanovování jednoho cíle za druhým, ale nikdo se neohlíží dozadu, aby zjistil, zda všech těchto cílů bylo dosaženo nebo byly řádně prováděny. Růst, pracovní místa, Unie vstřícná k občanům: to vše má tendenci stát se věčnými cíli. Nyní se nacházíme v bodě, kde bychom si měli uvědomit neúspěch alespoň některých našich politik a univerzálních řešení, která jsou rovněž až příliš často uplatňována.
<P>
Abychom povzbudili hospodářský růst EU, možná bychom měli vyjít za obvyklý myšlenkový rámec a akceptovat různé zájmy a specifika našich 27 členských států.
<P>
Komise navrhuje a předsednictví schvaluje, jednoduchá koordinace našich hospodářských politik. Mohla by se z toho stát past právě pro ten hospodářský růst, o který usilujeme, s čistě makroekonomickými a finančními cíli a politikami. Máme sice neúplný jednotný trh, byrokracii zatěžující podniky a podnikatele a neuspořádaný trh práce, ale může se ukázat, že náš růst EU se stane velrybou v nádrži plné barracud - protože takový je světový trh v dnešních krizových podmínkách.
<P>
Pokud jde o další věčné cíle vytyčené v programu předsednictví, jako je dosažení společné energetické politiky, musíme zjistit, které energetické zájmy a potřeby jsou společné všem členským státům. Nejsem přesvědčena, že odpovědí je vydávání miliard eur na gigantické projekty infrastruktury.
<P>
Pan Orbán hovořil také o rozšíření: Doufám, že to neznamená maďarský přístup udělování občanství všem občanům patřícím k maďarskému etniku v sousedních zemích. Je rozšiřování EU v euroskeptickém prostředí a za hospodářské krize skutečně realistické?
<P>
Závěrem nám všem přeji hodně štěstí.
<SPEAKER ID="073" NAME="Peter van Dalen" AFFILIATION="ECR">
(NL) Paní předsedající, maďarské předsednictví má nepříznivý start. Příklad, který dala maďarská vláda Evropské unii svým novým zákonem o médiích, není pozitivní. Nový zákon dává orgánu pro dozor nad médii velmi rozsáhlé pravomoci, což vrhá na počátek maďarského předsednictví znepokojivý stín. Tento zákon je jen jedním prvkem v řadě znepokojivých událostí v Maďarsku.
<P>
Tam, kde dominuje jediná politická strana, hlasy ostatních slábnou. Francouzský autor 17. století Rochefoucauld před tím již dávno varoval: "Málokdo je tak moudrý, aby dal přednost užitečnému pokárání před zrádcovskou pochvalou." Moje rada předsednictví je taková, že by mělo vzít Rochefoucauldova slova vážně, jak v pozici nositele předsednictví EU, tak v pozici maďarské vlády.
<SPEAKER ID="074" NAME="Mario Mauro" AFFILIATION="PPE">
(IT) Paní předsedající, dámy a pánové, vítejte ve Štrasburku, pane Orbáne. Jak poznamenal pan Cohn-Bendit, každý zde má rád Maďarsko, ale ne každý má rád maďarskou vládu, jak zjistíte.
<P>
My, na druhé straně, máme Maďarsko rádi, vysoce si vážíme maďarské vlády, ba co víc, bez studu vaší straně provoláváme slávu. Proč provoláváme straně Fidesz slávu? Protože tato strana sehrála rozhodující úlohu při návratu Maďarska k demokratickému životu po dlouhé a hrozné diktatuře.
<P>
Provoláváme Fidesz slávu, protože po léta, po všechny tyto roky prosazovala stejné hodnoty demokracie a svobody jak ve vládě, tak v opozici. Provoláváme Fidesz slávu, protože Fidesz je dnes jedinou reálnou alternativou k populistickému trendu, který, jak se zdá, nabývá na síle v tolika zemích Evropské unie.
<P>
Provoláváme Fidesz slávu také proto, že prostřednictvím priorit, o kterých jste se zmínil, nás Fidesz nutí si uvědomit, že bitva za jednotnou, svobodnou Evropu ještě neskončila. Podporujeme vás, pane Orbáne, a provoláváme vám slávu, protože to znamená provolávat slávu Maďarsku a provolávat slávu Evropě jako celku.
<SPEAKER ID="075" NAME="Edit Herczog" AFFILIATION="S&amp;D">
(HU) Pane předsedo, dámy a pánové, již od založení Evropské unie je jednou z nejdůležitějších otázek a výzev energetická bezpečnost. Po dlouhou dobu jsme věřili, že nejzásadnějším momentem je snižování závislosti na energetických zdrojích. Hospodářská krize však jasně ukázala, že nejdůležitější je přístupnost a cenová dostupnost. Letos to bylo v Maďarsku vůbec poprvé, kdy umrzlo více lidí v nevytopených bytech než na ulicích. Před několika dny obyvatelé jednoho bytového domu požádali, aby jim bylo vypnuto topení, protože si ho již nemohli dovolit. Dámy a pánové, je velmi důležité, abychom otázku energetické bezpečnosti řešili jako jeden z důsledků hospodářské krize, a musíme to učinit kvůli naší zastaralé energetické infrastruktuře.
<P>
Nejdůležitějším úkolem maďarského předsednictví na energetickém summitu bude položit základy této nové infrastruktury, nejen pokud jde o plyn, ale i o elektrické rozvody. Naším úkolem není zdokonalit sítě z minulosti, ale zajistit investorům a kapitálovým fondům inteligentní energetické sítě budoucnosti. Úkolem maďarské vlády je přesvědčit všechny členské státy, aby jednomyslně podpořily zvýšení bezpečnosti nakládání s jaderným odpadem. Musíme zajistit, aby toto vše zůstalo v mezích cenové dostupnosti. Pane předsedo, nemůžeme k tomu přistupovat s horkou hlavou a chladnokrevně, ale jen s čistou hlavou, otevřeným srdcem a jasnou vizí. Budeme vašimi partnery při řešení těchto problémů.
<SPEAKER ID="076" NAME="Marielle De Sarnez" AFFILIATION="ALDE">
(FR) Paní předsedající, národy Evropy zažívají těžkou, destabilizující krizi. Myslím si, že právě v dobách, jako je tato, se musíme vrátit k základním hodnotám, na kterých stojí Evropa.
<P>
První z těchto hodnot je boj proti všem formám nacionalismu. Chci vám říci, jak mne znepokojuje, že poté co jste nabídli maďarské státní občanství maďarským komunitám, hovoříte nyní v rozporu se všemi mezinárodními konvencemi o možnosti udělit jim hlasovací právo.
<P>
Druhou z těchto evropských hodnot je obrana demokracie a svobod. Nyní, od chvíle, kdy jste převzali funkci, jsou přijímána některá opatření, která jsou takové povahy, že u nás vzbuzují znepokojení, a ke kterým nám dnes možná poskytnete odpovědi. Pravomoci ústavního soudu byly omezeny, nezávislost Evropské centrální banky byla podkopána - v rozporu se Smlouvou o přistoupení - a vy necháváte lidi hlasovat o zákoně o médiích, který pod záminkou provedení evropské směrnice do vnitrostátního práva je ve skutečnosti zákonem, který likviduje svobody tisku, jak na to nedávno poukázala Organizace pro bezpečnost a spolupráci v Evropě.
<P>
Vysvětlujete, že váš zákon je podobný zákonům jiných členských zemí, ale i když některé z nich - a mám na mysli zejména mou vlastní zemi - musí zjevně dosáhnout ještě pokroku, ve které jiné zemi Unie hrozí některému z médií pokuta 700 000 EUR za porušení morálních norem? Celá záležitost je nyní v rukou Evropské komise, která kromě čistě právních aspektů musí s námi hovořit o hlavní otázce, zda tento zákon porušuje svobodu projevu. Kdyby tomu tak bylo, Unie má nástroje, aby zaručila úctu k základním právům. Je to signál pevného postoje, který nyní očekáváme.
<SPEAKER ID="077" NAME="Jean-Pierre Audy" AFFILIATION="PPE">
(FR) Paní předsedající, pane předsedo vlády, Maďarsko je evropská země. Má rádo Evropský parlament. Za svého prezidenta republiky si Maďarsko zvolilo jednoho z našich skvělých bývalých kolegů, pana Pála Schmitta, a byl jste natolik moudrý, abyste vybral za jednoho ze svých ministrů naši skvělou kolegyni paní Győriovou, které vzdávám hold.
<P>
Demokracie funguje. Byli jste zvoleni. Dobrá práce! Evropa funguje. Jeden z vašich zákonů je podroben kritice a vy odpovídáte, "změním ho". Je kritizován váš způsob uplatňování hodnot. Prohlásil jste, že až budete reformovat ústavu, která je bývalou komunistickou ústavou, přijmete celou Listinu základních práv. Dobrá práce! Politika funguje. Kdyby o tom někdo pochyboval, máme politickou Evropu. To je dobrá zpráva!
<P>
Čelíte hospodářským výzvám. Dáváte hospodářství Maďarska do pořádku, pane Orbáne. Jste pravděpodobně předsedou vlády, kterého v této době potřebujeme. Není to však poprvé, co jste něco takového udělal. Udělal jste to již v roce 1998, kdy jste byl rovněž předsedou vlády.
<P>
Závěrem bych chtěl upozornit na Chorvatsko. Chcete, aby přistoupilo. Podporujeme to. Chtěl bych vás upozornit na pochybnosti určitých skupin evropského veřejného mínění a navrhnout, abyste zorganizoval široce založenou veřejnou kampaň, která by dokázala přesvědčit evropské občany, že Chorvatsko splňuje všechna kritéria pro členství, protože se již nezaměřujeme na hromadné přistupování k EU, jak jsme to dělali po pádu Berlínské zdi.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Paní předsedající, pane Orbáne, jménem španělských socialistů bych chtěl pozdravit maďarské předsednictví, třetí předsednictví z prvních tří předsednictví v rámci nové dynamiky nastolené v Lisabonské smlouvě. To vyžaduje konzistentnost se společným rukopisem založeným těmito třemi zeměmi - Španělskem, Belgií a Maďarskem -, ale také především konzistentnost se zásadami, hodnotami a cíli zakotvenými v samotné Lisabonské smlouvě, protože její provádění a plnění je absolutní prioritou.
<P>
Některé z těchto společných hodnot a zásad jsou zakotveny v článku 2 Lisabonské smlouvy: respektování svobod, ochrana menšin a pluralismus, což zahrnuje pluralitu informací. Proto sdílím znepokojení, které jste vyjádřil, totiž že takové důležité cíle mohou být narušeny vnitrostátními diskusemi nebo zvláštnostmi než tím, co nás spojuje.
<P>
K maďarskému zákonu o médiích nemůže a nesmí být přistupováno jako k otázce vnitřního trhu ve vnitrostátní transpozici směrnice o audiovizuálních službách. Jde o diskusi, která se nedotýká jen vnitřního trhu nebo jen Maďarska. Dotýká se základních práv a celé Unie, a proto se připojuji k těm, kdo jsou přesvědčeni, že jediná cesta, po které vyjdeme z krize, vede přes větší integraci, a nikoli přes soupeřivý nacionalismus.
<P>
Předsednictví bude hodnoceno podle své ochoty postavit se do čela při naplňování hodnot a cílů Lisabonské smlouvy, a přitom zachovat věrnost závazkům, které jako součást Evropské unie přijalo.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Paní předsedající, vyslechl jsem velmi pozorně to, co říkal pan López Aguilar, a rád bych mu připomněl, že španělská vláda - vedená jeho stranou - v současné době připravuje vytvoření Státní rady pro média a zákona proti nerovnému zacházení a diskriminaci, jež jako Damoklův meč hrozí každému případnému politickému protivníkovi a mohly by se vměšovat do obsahu médií.
<P>
Proto, pane Lópezi Aquillare, než budete kritizovat druhé - a nechci zacházet do podrobností v otázce maďarského zákona -, pomyslete trochu na to, že není dobré měřit dvojím metrem a uplatňovat dvojí normy. Nezapomínejte, že jste byl ministrem spravedlnosti.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Paní předsedající, není to poprvé, co jsme zde vyslechli zcela nevhodné srovnání zákona, který vyvolal znepokojení v celé Evropské unii a také mezi velmi váženými představiteli vaší vlastní politické rodiny, pane Vidale-Quadrasi, s právními předpisy, které respektují právo na svobodu projevu, svobodné utváření veřejného mínění v pluralitní společnosti a samozřejmě pluralitu médií. Posledně jmenované předpisy zřizují audiovizuální rady, jejichž úkolem v žádném případě není vměšovat se do plurality médií a už vůbec ne předurčovat obsah médií.
<P>
Tak je tomu ve Španělsku, stejně tak jako v mnoha jiných případech, které byly uvedeny v této sněmovně a které nemají nic společného s tématem, které vyvolalo během této diskuse tak velké znepokojení.
<SPEAKER ID="081" NAME="Jacek Saryusz-Wolski" AFFILIATION="PPE">
Paní předsedající, maďarské předsednictví má jedinečnou příležitost uvést do praxe energetickou bezpečnost pro Evropu. Budou zde dvě po sobě jdoucí předsednictví - maďarské a polské - se silným politickým odhodláním využít všech možností, které jsou k dispozici. Problémy, kterým dosud čelíme, jsou konsolidace nebo monopol v přepravě a tranzitu, neexistence vzájemně propojeného jednotného trhu a velká zranitelnost východního křídla Unie.
<P>
Od maďarského předsednictví očekáváme, že využije geometrie Unie ve formě trojúhelníka: baltsko-jaderská osa nebo koridor, s energetickými porty v Polsku a Chorvatsku, doplněné o kaspický plynovod dodávající EU přímo, odděleně a nezávisle, původně z Ázerbájdžánu a Turkmenistánu. Jižní koridor by měl samozřejmě zahrnovat projekt Nabucco.
<P>
Největší výzvou pro maďarské předsednictví je tak nový zdroj energetické bezpečnosti pro Evropu. Třemi naléhavými cíli je vybudovat interkonektory, zajistit přiměřené financování a posílit vnější dimenzi energetické politiky EU, protože energie je pro Unii veřejným statkem, musí být evropeizována, politika musí být založena na solidaritě a naše politická vůle by měla garantovat její provádění.
<SPEAKER ID="082" NAME="Glenis Willmott" AFFILIATION="S&amp;D">
Paní předsedající, toto je doba, kdy bychom měli diskutovat o otázkách správy hospodářských záležitostí, zaměstnaneckých právech a životním prostředí, všechny zaujímají významné místo v naší agendě; doba, kdy bychom měli oslavovat fantastický úspěch Maďarska, které poprvé má tu čest vykonávat prezidentství, a jsem zarmoucen tím, že maďarský lid - který vystoupil proti útlaku a tak dlouho bojoval za demokracii - nyní tuto demokracii zpochybňuje pomocí nových zákonů o médiích v Maďarsku a protekcionistických politik používaných k útoku na cizí společnosti, čímž vrhá stín na to, co by mělo být hrdinným obdobím i pro maďarský lid.
<P>
Je to velice důležité období pro naše občany a musíme pokračovat v našem programu reforem. Musíme však také dbát na to, abychom zajistili, že Evropa nesklouzne zpět do temných dnů minulosti. Musíme i nadále vystupovat proti jakýmkoli formám státní cenzury a protekcionářských politik. Musíme oslovit maďarský lid, ale nesmí být zkompromitována naše budoucí demokracie.
<SPEAKER ID="083" NAME="Lívia Járóka" AFFILIATION="PPE">
(HU) Paní předsedající, pane předsedo vlády, dámy a pánové, zahájení evropské strategie pro Romy bylo poprvé navrženo Evropským parlamentem na počátku roku 2008 a za tři roky, které od té doby uplynuly, celý soubor opatření a dokumentů EU prokázal význam boje proti segregaci a chudobě dotýkající se 12 milionů Romů v Evropě. Jako člen Fidesz a jediný romský poslanec Evropského parlamentu jsem hrdý na to, že nová maďarská vláda jako první z předsednictví Rady na sebe plně vzala závazek a poslání zajistit řešení na evropské úrovni.
<P>
Sociální začlenění Romů je jednou z nejzávažnějších výzev v dnešní Evropě, a zároveň jednou z neslibnějších příležitostí pro naše stárnoucí společenství. Integrace Romů vlastně není jen povinností z hlediska lidských práv, ale také hospodářskou nutností. Jako zpravodaj Evropského parlamentu pro toto téma upřímně doufám, že na základě zprávy Parlamentu a nadcházejícího sdělení Komise se maďarskému předsednictví podaří vypracovat strategii, která bude plně v duchu Společenství a která definuje tuto cílovou skupinu spíše na hospodářském než na etnickém základě, a současně posílí provádění směrnic o rovných příležitostech, zohlední územní povahu segregace a zmírní znevýhodnění občanů žijících v mikroregionech.
<P>
Pane předsedo vlády, v tomto procesu jde o mnohem více než o evropskou strategii pro Romy: jde o vzájemnou důvěru a schopnost Evropy vybudovat společenství hodnot a překonat výzvy, které před námi stojí. Při plnění těchto obrovských úkolů vám přeji mnoho štěstí. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Paní předsedající, dámy a pánové, tisk v Evropě není povinen zachovávat vyvážený přístup. V Evropě máme svobodu tisku. Je-li v Evropě zřízen orgán, jehož cílem je dosáhnout takzvané vyváženosti pokutami, které nemohou být prověřeny, ukončením ochrany zdrojů a vytvářením ovzduší strachu, očekávám, že Komise, která je strážcem evropského práva, bude reagovat. Neměla by však reagovat váhavě, polovičatě a defenzivně. Naopak by měla přijmout rychlá, rozhodná a účinná opatření. Dosud tak neučinila.
<P>
Pane Orbáne, agresivní a nepřiměřená obrana, kterou zaujali vaši spojenci, mne nepřesvědčila. Mysleli jsme si, že jste liberál. Umím si představit, že to není vždycky příjemné. Chtěl bych se vás však zeptat, jak se cítíte nyní, když jste považován za někoho, kdo odvádí zemi od demokracie a k totalitarismu.
<P>
(Rozruch)
<P>
Jak se cítíte jako člověk, kterého musí bránit lidé sedící tam nahoře, pane Orbáne? Na to bych se vás chtěl zeptat.
<SPEAKER ID="085" NAME="Paulo Rangel" AFFILIATION="PPE">
(PT) Paní předsedající, především bych chtěl říci, že dnes, kdy diskutujeme o maďarském předsednictví, aniž bych popíral naši schopnost projednat všechna zamýšlená témata, by se Parlament měl zaměřit na problémy Evropské unie, a to se zde neděje. Navíc abychom se mohli zaměřit na problémy EU, je nezbytné toto pečlivě pročíst a prodiskutovat, zda se to shoduje s prioritami maďarského předsednictví, či nikoli, místo abychom diskutovali o bodech nebo otázkách týkajících se života v Maďarsku, který může být regulován v rámci normálních, zdravých vztahů mezi Komisí a maďarskou vládou a parlamentem, má-li být vůbec regulován.
<P>
Proto bych zde chtěl říci, že vedle priority, kterou maďarské předsednictví hodlá zcela přirozeně udělit aktuálním hospodářským a finančním otázkám, jsem velmi potěšen tím, že maďarský plán na příštích šest měsíců je velmi jasný a ambiciózní, klade důraz na tři priority, které budou nezbytné pro budoucnost Evropy: potraviny, které vstupují do fáze vážné globální krize; energii, která je životně důležitá pro naši bezpečnost a hospodářskou udržitelnost; a vodu, o které tu bylo málo řečeno, ale která představuje další výzvu, jíž budou muset Evropané čelit po potravinách.
<P>
Doufám, že budete při naplňování svých cílů úspěšní.
<SPEAKER ID="086" NAME="Kristian Vigenin" AFFILIATION="S&amp;D">
- (BG) Paní předsedající, pane předsedo vlády, rok 2011 bude prvním rokem, ve kterém budou v čele Evropské unie stát dvě země ze střední a východní Evropy, Maďarsko a Polsko. Obě tyto země obzvláště přispěly k rozvoji demokracie, k integraci Evropy a zdá se mi, že těmito zásluhami, které tyto země mají, by nemělo být mrháno, tak jak jsme to dnes viděli.
<P>
Pane Orbáne, snažně vás žádám, abyste se vymanil ze stínu, který padl na vaše předsednictví. Pak budeme moci na závěr předsednictví říci, že jste své priority splnil. Právě na ně bychom se podle mého měli soustředit, a ne na usnesení a opatření maďarského parlamentu, jež zaostávají za základními zásadami demokracie.
<P>
Za svého předsednictví budete mít plnou podporu socialistů a demokratů pro dokončení jednání s Chorvatskem.
<P>
Ve vašem vystoupení jsem neslyšel nic o přezkumu politiky sousedství. Doufám, že projevíte nezbytnou iniciativu, a doufám, že v tomto období dokážete navrátit Bělorusko na cestu demokratického vývoje.
<P>
Dovolím si nesouhlasit s panem Cohn-Benditem. Nedomnívám se, že pana Orbána je možné srovnávat s panem Chávezem; existují v Evropě jiní premiéři, kteří se pro tuto roli hodí mnohem lépe.
<SPEAKER ID="087" NAME="Ernst Strasser" AFFILIATION="PPE">
(DE) Paní předsedající, pane Orbáne, je pravdou, že vaše země velmi trpěla a že vaše země, vy sám a vaše strana jste výrazně přispěli k míru a jednotné Evropě. Jako dobrý soused a jako Rakušan bych to chtěl jasně říci, se skutečnou úctou k této - pro vás historické - chvíli.
<P>
Prioritami vašeho předsednictví jsou vytváření pracovních míst, podpora růstu a posilování bezpečnosti a my je s radostí budeme podporovat. Další priority zahrnují posilování vnitřního trhu, dosažení pokroku v energetické politice, strategie pro dunajský region a dokončení jednání s Chorvatskem. To vše jsou oblasti, kde vás chceme a hodláme podpořit.
<P>
Rád bych vám poděkoval zvláště za vaši obranu svobody náboženství. Křesťanství je jedním z úhelných kamenů evropského počinu a evropského myšlení a velice si vážíme toho, že jste v Maďarsku reformoval zákony týkající se komunistických médií, které pocházejí z roku 1986. Myslíme si, že mnohé z názorů, které jsme v této souvislosti, i v této sněmovně, vyslechli, jsou mylné. Některé z těchto hlasů mi připomínají sankce, které byly nespravedlivě uvalené na rakouskou vládu v roce 2000. Myslím, že se k vám chovají nespravedlivě, podobně jako tehdy k rakouské vládě.
<P>
Chtěl bych vám poděkovat za to, co jste vykonal, a přeji novému maďarskému předsednictví mnoho úspěchů.
<P>
(Potlesk)
<SPEAKER ID="088" NAME="Victor Boştinaru" AFFILIATION="S&amp;D">
(RO) Paní předsedající, pane předsedo vlády, jako evropský občan a socialista vítám váš závazek uvést do života strategii pro dunajský region, ucelenou strategii pro Romy na úrovni EU, a jako rumunský občan vítám podporu vašeho předsednictví pro přistoupení mé země a Bulharska k schengenskému prostoru.
<P>
Začátek maďarského předsednictví byl však zastíněn vášnivými debatami o ostudném zákoně, který poskvrňuje základní hodnoty Unie. Zdá se, jako by přípravu tohoto zákona politicky ovlivňoval Horthy, Kádár, Antonescu nebo Ceauşescu. Tento zákon podkopává důvěryhodnost a prestiž Maďarska jako členského státu EU a je ponižující pro maďarský lid, kterého si vážíme za jeho přínos ke svobodě. Tento zákon ostře kritizovaly vlády dvou velkých zemí EU, Německa a Francie, které patří do vaší politické rodiny. Vážení poslanci ze skupiny Evropské lidové strany (Křesťanských demokratů) tento zákon kritizovali a předpokládám, že nebudou ze skupiny PPE brzy vyloučeni.
<P>
Nesmíme připustit, aby se věci vyvíjely tímto směrem. Nesmíme dovolit, aby to pokračovalo.
<SPEAKER ID="089" NAME="Wim van de Camp" AFFILIATION="PPE">
(NL) Paní předsedající, v důsledku diskuse o maďarském zákoně o médiích všichni v Evropě vědí, kdo nyní vykonává předsednictví Evropské unie. Ne vždy v minulosti tomu tak bylo. Myslím si, že je pozitivní, že pan předseda vlády předložil tento zákon Evropské komisi, a tak s důvěrou očekáváme stanovisko Evropské komise.
<P>
A nyní ke čtyřem prioritám maďarského předsednictví. Růst a pracovní místa. Především administrativní zátěž pro malé a střední podniky. Jaká konkrétní opatření k tomu zamýšlíte přijmout? Digitální program: Čína nebude čekat na to, až ji Evropa dohoní. Druhou prioritou je silnější Evropa. My v Evropě jsme nyní ve vodě až po krk. Nehovořím o zvyšování úrovně hladiny moří, ale o zvyšování vodní hladiny Rýna, Pádu a Mosely. Byl bych vám vděčný, kdybyste mohli věnovat pozornost i této otázce.
<P>
Dále, přívětivý přístup k občanům: co budete dělat se Schengenem, Rumunskem a Bulharskem a s přijetím Chorvatska?
<P>
A konečně, paní předsedající, Maďarsko zavedlo mimořádnou daň pro podniky z jiných zemí. Tato daň je v rozporu s vnitřním trhem. Kdy bude zrušena?
<SPEAKER ID="091" NAME="László Tőkés" AFFILIATION="PPE">
(HU) Pane předsedající, dovolte mi prosím v souvislosti se zákonem o médiích učinit toto srovnání: v roce 1956 většina západních komunistických stran a také velký počet západních levicových liberálních intelektuálů odsoudili maďarské revolucionáře a vystupovali proti nim, na obranu sovětských bolševiků. Mutatis mutandis, k něčemu podobnému dochází i dnes. Mnozí naši západní socialističtí a liberální kolegové jsou spolu se stranou bývalých komunistů a pseudoliberálů proti skutečné síle, která stojí za změnou režimu, proti stoupencům zesnulého Józsefa Antalla, bojovníkům za svobodu Viktora Orbána. To je zjevné v souvislosti se zákonem o médiích. Dámy a pánové, nepleťme si v žádném případě někdejší šampióny a dědice minulosti, tyto postkomunisty, se skutečnou a věrohodnou levicí. Tyto dvě skupiny nejsou totéž: I Albert Camus si svého času musel uvědomit, co jsou sovětští stalinisté skutečně zač, a postavil se na stranu maďarské revoluce.
<SPEAKER ID="092" NAME="Hannes Swoboda" AFFILIATION="S&amp;D">
(DE) Pane předsedo, pane Orbáne, souhlasím s vámi ve třech bodech. Prvním je otázka Chorvatska. Zastáváme stejný přístup a doufáme, že společně s vaším ministrem zahraničí najdeme řešení. Druhý bod se týká důležitosti integrace Romů a třetím je evropský význam maďarské revoluce.
<P>
Pocházím z Rakouska a narodil jsem se poblíž hranice s Maďarskem. Věděl jsem, co se děje, naštěstí z lepší strany této hranice. Dostal jsem za úkol doučovat dva ze svých spolužáků němčinu. Vím vše o významu této revoluce. Byla to však revoluce proti mocenskému nároku, proti mocenskému monopolu. Jejím cílem bylo dosáhnout svobody, včetně svobody tisku.
<P>
Pane Orbáne, popřemýšlejte prosím znovu o tom, zda je tento zákon skutečně v souladu se smyslem, duchem a cíli maďarské revoluce. Porovnáte-li ho s těmito cíli, dokážete vypracovat lepší zákon. Proto vás ještě jednou vyzývám, abyste sám zvážil, jak můžete připravit návrh nového zákona o médiích, který bude v souladu s maďarskou revolucí a duchem této revoluce.
<P>
(Potlesk)
<SPEAKER ID="093" NAME="Ivo Vajgl" AFFILIATION="ALDE">
(SL) Pane předsedo, chtěl bych říci několik povzbudivých slov a vyjádřit podporu maďarskému předsednictví a Maďarsku, zemi, která je Slovinsku dobrým sousedem a s kterou máme mnoho věcí společných. Chtěl bych také podpořit hlavní priority, které jste, pane Orbáne, dnes vytyčil pro vaše předsednictví.
<P>
Maďarsko může významně přispět k dalšímu upevnění stability regionu, ve kterém všichni žijeme, a zejména zajistit, že tento region jako celek přijme moderní hodnoty a svou budoucnost.
<P>
Proto vám řeknu něco, co možná uslyšíte nerad: myslím si, že by bylo lepší, kdybyste záležitost Trianonu ponechali minulosti. Nepoužívejte ji jako důvod k tomu, abyste zneklidňovali sousedy nebo otvírali staré rány. Každý se musí naučit žít se svou historií.
<SPEAKER ID="094" NAME="Emilie Turunen" AFFILIATION="Verts/ALE">
(DA) Pane předsedo, ráda bych řekla pár slov k záležitosti, které zde dnes dopoledne již byla věnována dost velká pozornost. Jedná se o zákon o médiích v Maďarsku. Tato otázka, pane Orbáne, se netýká jen Maďarska nebo maďarské vnitřní politiky; hovoříme o základních právech EU a o naší důvěryhodnosti z pohledu ostatního světa. Jestliže bude mít Maďarsko radu pro média jmenovanou politicky a bude muset zaplatit milionové pokuty, bude ohrožena svoboda tisku v celé EU.
<P>
Pane Orbáne, patřím k mladé evropské generaci, která možná bere svobodu tisku jako samozřejmost, ale dnes vidím, že to není hotová věc. Jsem potěšena, že jste slíbil zákon zrevidovat v případě, že odporuje právu a smlouvám EU, a domnívám se, že se hned teď můžete vrátit domů a provést změny. Dlužíte to všem, kdo bojovali za základní práva a za svobodu tisku, a dlužíte to mé generaci, která nikdy nepoznala nic jiného. Domnívám se, že demokracii v EU musíme posilovat, a ne ji odstraňovat.
<SPEAKER ID="095" NAME="Othmar Karas" AFFILIATION="PPE">
(DE) Pane předsedo, posilovat Evropu znamená také posilovat Komisi a rozšiřovat bezpečnou síť z hlediska jejího financování i jejího obsahu. Znamená to posilovat demokracii v Evropě a znamená to společenství Evropy. Proces posilování Evropy začíná doma. Pomozte nám dosáhnout pokroku v "evropeizaci" vnitřní politiky a zajistit, aby Evropa nebyla oslabována nacionalismem.
<P>
Chceme-li, pane Orbáne, posilovat Evropu, musíme posilovat svůj společný základ a odstraňovat svá slabá místa. K našim silným stránkám patří stejné právní systémy, stejné hodnoty, stejné svobody, metoda společenství, vnitřní trh s jeho čtyřmi svobodami a společná měna. Strany jsou pouze nástroji demokracie, a ne naopak. Našimi slabými místy jsou nacionalismus, egoismus, polarizace a protekcionismus. Využijme těchto šesti měsíců k tomu, abychom posílili Evropu a společenství Evropy.
<SPEAKER ID="096" NAME="Maroš Šefčovič">
místopředseda Komise. - Pane předsedo, nejprve bych chtěl poděkovat panu předsedovi vlády Orbánovi za prezentaci velmi ambiciózního programu. Rád bych také poděkoval poslancům za živou rozpravu a intenzivní výměnu názorů.
<P>
Myslím si, že demokratická diskuse je nejlepším způsobem, jak najít nejlepší řešení pro Evropu. Existuje však jedna podmínka, a sice ta, že účastníci diskuse musí mít společný cíl. Věřím, že takový společný cíl máme, protože většina z nás v této sněmovně chce silnější Evropu. Motto zvolené maďarským předsednictvím je tak velmi vhodné a dobré. Jménem Komise bych proto zdůraznil, že cíle maďarského předsednictví musíme podpořit.
<P>
Jak ukázala diskuse, na toto pololetí jsou kladeny velké požadavky. Musíme zavést správu hospodářských záležitostí, najít řešení krize státních dluhů a rychleji uskutečňovat strategii EU 2020 - abych jmenoval jen několik z cílů v hospodářské oblasti. Avšak velmi vítáme zaměření maďarského předsednictví na hledání lepšího řešení pro integraci Romů a na strategii pro dunajský region.
<P>
Chtěl bych se vyjádřit k otázce, jak efektivněji integrovat Romy v Evropské unii. Jak víte, zahájili jsme velmi široký program zaměřený na zvyšování povědomí a podporu koordinovaného dialogu v členských státech o možnostech, které nabízejí fondy EU. Po Maďarsku v roce 2009 a Rumunsku v roce 2010 se letos zaměří na Slovensko a Bulharsko. Domnívám se, že spolu s vámi a s maďarským předsednictvím budeme moci v dubnu předložit nový rámec EU pro vnitrostátní strategie integrace Romů.
<P>
Chtěl bych reagovat na poznámky pana Cohn-Bendita, protože považuji za velmi důležité jasně v této době ukázat, že EU stojí při Tunisku a jeho lidu. Chtěl bych zejména ocenit odvahu, kterou všichni Tunisané projevili v posledních dnech. Jsem si jist, že EU Tunisany podpoří při uskutečňování jejich mírových a demokratických přání.
<P>
Nová vláda jednoty by měla skutečně reprezentovat přání tuniské společnosti. Měla by zemi provést mírovou a demokratickou přeměnou a zorganizovat brzké volby. Rád bych tento Parlament ujistil, že jsme připraveni poskytnout okamžitou pomoc při přípravě a organizaci volebního procesu a také dlouhodobou podporu skutečného přechodu k demokracii. Bude-li to zapotřebí, jsme také připraveni poskytnout nezbytnou podporu na pomoc tuniským orgánům při řešení naléhavých potřeb.
<P>
V odpověď na výzvy k přijetí urychlených opatření Komise v otázce zákona o médiích bych chtěl vážené poslance informovat, že stále vedeme intenzívní diskusi s maďarskými orgány na politické úrovni a na expertní úrovni. Komise zašle tento týden do Budapešti vysvětlující dopis, ve kterém požádá o další vysvětlení. Chtěl bych znovu zdůraznit, že vzhledem ke složitosti této otázky postupujeme velmi rychle. Musím také zopakovat to, co řekl pan předseda Barroso: že jsme velmi povzbuzeni politickým závazkem pana předsedy vlády Orbána, že zákon bude v případě potřeby upraven.
<P>
Jsme si zcela jisti, že Maďarsko přijme veškerá potřebná opatření, aby zajistilo, že nový zákon o médiích bude prováděn se vší úctou k evropským hodnotám týkajícím se svobody médií a k příslušným právním předpisům EU a také k Evropské úmluvě o lidských právech. Komise v tomto ohledu bude postupovat plně v souladu se svou úlohou strážce Smluv.
<P>
Na závěr bych rád uvedl, že máme plnou důvěru v odhodlání a entuziasmus maďarského předsednictví. Vidíme, že maďarské orgány se na tento úkol řádně připravují s cílem vést velmi energické předsednictví v tomto důležitém pololetí. Věříme, že společně můžeme evropský projekt posunout kupředu. Jsem si jist, že Evropský parlament tuto práci podpoří a splní svou úlohu v duchu loajální spolupráce. V tomto pololetí jednoznačně musíme dosáhnout velmi podstatného pokroku v našich nejdůležitějších prioritách.
<P>
Přeji předsednictví v příštích šesti měsících mnoho štěstí. Těšíme se na společnou práci ve prospěch Evropy.
<P>
[Potlesk]
<SPEAKER ID="097" NAME="Viktor Orbán">
úřadující předseda Rady. - (HU) Pane předsedo, především bych chtěl poděkovat poslancům Parlamentu, kteří nás při dnešní vzrušující a hodnotné rozpravě poctili svými vystoupeními. Tato rozprava byla pro nás příliš důležitá, než abych mohl reagovat na předložené argumenty v krátké jednominutové odpovědi. Časový limit dodržím, ale nemohu si pomoci, abych nereagoval alespoň na některé otázky.
<P>
Nejprve budu mluvit v roli maďarského předsedy vlády. Dovolte mi vyjádřit překvapení, že tolik seriózních a úctyhodných lidí, kteří vystoupili se svými komentáři, se dopouští věcné chyby. Bylo by nezasloužené a trapné, nejen pro vás, ale i pro mne, kdybych předložil úplný seznam všech faktických chyb, kterých se zde lidé, počínaje panem Schulzem, dopustili, pokud jde o maďarský zákon o médiích a maďarskou demokracii. Jen pro objasnění rozsahu vašich faktických chyb uvedu jeden příklad: maďarský zákon o médiích nemůže sankcionovat nevyvážené zpravodajství a nemůže za něj ukládat žádné finanční pokuty. Proti čemu tedy protestujete? A v tomto výčtu bych mohl dále pokračovat. Proto bych chtěl jasně říci, že mi je líto, když vidím, jak jste se nechali zmást a oklamat. Nyní jasně vidím, že nemohu ani doufat, že se mi v této rozpravě dostane spravedlivého zacházení, a naopak musím věřit, že Evropský parlament si dokáže utvořit nestranný, objektivní názor, který já osobně skutečně rád akceptuji, a bude postupovat podle zavedeného postupu.
<P>
Nicméně vám chci připomenout, že se domnívám, že myšlenka pana Schulze, že maďarské předsednictví bude posuzováno nikoli na základě představeného programu, ale na základě předvedených výsledků, je cenná. Mohu vám jen doporučit, abyste se ve vztahu k maďarskému zákonu o médiích, který je dnes v platnosti několik týdnů, přidržovali stejné zásady. Rád vám pošlu výstřižky z maďarského tisku v němčině a uvidíte, že ohnivá vystoupení pana Cohn-Bendita jsou jen nevinnými dětskými zvuky v porovnání s tím, co publikuje maďarský tisk. Tolik k faktické přesnosti.
<P>
Na druhé straně bych kritikům zákona o médiích rád připomněl, že žijeme ve 21. století. Jak jen můžete věřit, že kdokoli v Maďarsku nebo v kterékoli jiné evropské zemi by byl schopen ve věku internetu potlačovat svobodu názoru? Během maďarské předvolební kampaně jsme vyhráli volby do značné míry díky nekontrolovanému internetu a Facebooku. Jak můžete věřit, že ve 21. století by někdo mohl omezovat svobodný tok názorů? Jsem šokován tím, jak hluboce žijete v minulosti.
<P>
Podobně bych mohl jen pro zajímavost podotknout, že zákon o médiích, proti kterému vznášíte námitky, nahradil zákon o tisku přijatý v roce 1986, za komunistického režimu, který až do přijetí nového zákona o médiích umožňoval, aby vydávání novin bylo zastaveno pouhým vyškrtnutím z rejstříku. Nikdo si na něj za posledních dvacet let nestěžoval, ačkoli byl nanejvýš protidemokratický. Navrhuji proto, abychom v této diskusi o zákoně o médiích pokračovali v duchu zdravého rozumu a racionálních argumentů.
<P>
Zároveň bych vás, dámy a pánové, chtěl informovat, že v protikladu k některým názorům, které zde byly vyjádřeny, probíhá v Maďarsku proces přestavby právního státu. Chtěl bych poukázat na to, že ačkoli to nebylo předmětem vašich rozprav v minulých letech, byly v těchto minulých letech používány maďarské tajné služby pro politické cíle, a nyní je to předmětem soudního řízení. Policii v Maďarsku bylo nařízeno použít sílu proti mírumilovným masám a to je nyní předmětem trestního řízení. V Maďarsku byly falšovány informace veřejného zájmu a právě to vedlo k současnému stavu našeho hospodářství. Dnes je v Maďarsku posilován právní stát, po politice odstraňování právního státu, která z jakýchsi důvodů nikdy nevyvolala z vaší strany sebemenší kritiku. Když poslouchám diskusi o zákoně o médiích, musím bohužel dojít k závěru, že ve skutečnosti nemáte problém se zákonem o médiích, ale se skutečností, že maďarský lid hlasoval pro nějakou politickou sílu v Maďarsku dvoutřetinovou většinou, což je bezprecedentní projev solidarity v Evropě. To je bezpochyby velmi vzrušující a zajímavá otázka a jsem přesvědčen, že toho může být využito ve prospěch Evropy.
<P>
Protože pan Lambsdorff měl osobní poznámku, dovolte mi na ni odpovědět stejně. Pane Lambsdorffe, obracím se na vás tak, jako se Evropan obrací na Evropana, jako se Maďar obrací na Němce. Váš zákon o médiích není o nic demokratičtější než jeho maďarský protějšek, a pokud s tímto tvrzením nesouhlasíte, učiňte tak prosím v rámci objektivní diskuse. A nebudu akceptovat, od Němců ani od nikoho jiného, zpochybňování závazku maďarského lidu vůči demokracii jen proto, že jsme žili čtyřicet let pod diktaturou.
<P>
Zákon o médiích samozřejmě může a měl by být kritizován a já to přijímám jako přirozené, ale národ by urážen být neměl. A chtěl bych jasně říci, že zpochybňování závazku maďarského lidu a maďarské vlády vůči demokracii je urážkou maďarského lidu... (přerušení, potlesk). Dovolte prosím, abych se zmínil o výroku obviňujícím Maďarsko z přijímání opatření, jež směřují k nastolení diktatury. Byl jsem zde a slyšel jsem to na vlastní uši. Proti čemu protestujete? Byl jsem zde a slyšel jsem to na vlastní uši! Hrozíte mi, tvrdíte, že Maďarsko směřuje k nastolení diktatury. Co je to, když ne urážka adresovaná maďarskému lidu? A musím zcela jasně říci, že budu vždy vystupovat na ochranu své vlasti, Maďarska. To už není otázka zákona o médiích!
<P>
Pokud jde o evropské záležitosti, když dovolíte, nyní budu vystupovat v mé druhé roli. Otázku trhu s dluhopisy, o které se zmínil pan Verhofstadt, považuji za důležitou, a chtěl bych prohlásit, že maďarské předsednictví se domnívá, že vytvoření trhu s dluhopisy je nezbytné a z dlouhodobého hlediska nevyhnutelné. Proto podporujeme evropské politiky, jež vedou Maďarsko a členské státy EU v eurozóně a celou Evropskou unii tímto směrem. Chtěl bych poukázat na jednu věc: měli bychom přesvědčit své vlastní vlády, vnitrostátní vlády, aby nepoužívaly vytvoření trhu s evropskými dluhopisy jako výmluvu pro úspory v oblasti strukturálních reforem. Musíme proto nejprve provést nezbytné strukturální reformy, a poté, domnívám se, bude možné zavést trh s dluhopisy.
<P>
Pokud jde o problematiku Tuniska, chtěl bych poznamenat, že neustále vedeme konzultace se zahraničním zastoupením a že podporujeme také veškerá demokratická úsilí a hnutí za hranicemi Evropy a společně se zahraničním představitelem to budeme s náležitým důrazem demonstrovat. Nesmíme však stavět tuto otázku do kontrastu s celosvětovými trendy v oblasti pronásledování křesťanů. Musí být řešeny oba problémy.
<P>
Závěrem, dámy a pánové, zde zaznělo několik komentářů vyjadřujících znepokojení nad neklidným počátkem maďarského předsednictví a upozorňujících, že to může poškodit naše předsednictví EU. Dovolím si říci, že to vše bude záležet na vás. My za sebe a já osobně jsme připraveni během maďarského předsednictví sledovat a rozvíjet oba směry této dvousměrné debaty. Jestliže se tedy domníváte, že během maďarského předsednictví si přejete diskutovat jak o Maďarsku, tak o evropských politikách, chtěl bych prohlásit, že jsme na to připraveni a nebudeme takovou situaci považovat ani v nejmenším za nepohodlnou. Samozřejmě z toho nemáme nijak velkou radost. Nemáme radost z toho, že kritické názory vůči Maďarsku jsou směšovány se záležitostmi evropské politiky, ale nepovažujeme takovou situaci za nepřirozenou. Také Evropa se řídí zásadami demokracie, a my máme demokratické diskuse.
<P>
Nikdy jsem neočekával, že maďarské předsednictví bude jen vítězným pochodem, jako skvělá podívaná, kde se předvádějí modely a všichni jen tleskají. Nic takového jsem si nikdy nepředstavoval! Jsem si dobře vědom toho, že budeme vést seriózní politické diskuse. Jsem na to připraven, ať bude jejich téma jakékoli, a chci vás ujistit, že Maďarsko a maďarské předsednictví má dost sil, aby mohlo vést diskusi jak o Maďarsku, tak o evropských záležitostech s nezbytnou vážností a silou, a že žádné útoky týkající se vnitřních politik nebo maďarských záležitostí nás neodradí od toho, abychom pokračovali v našich programech a prioritách EU a zajistili, že toto předsednictví bude úspěšné. Mým cílem je dosáhnout toho, aby se toto pololetí, které vypadá, že bude pro Evropskou unii prozatím nejobtížnější, stalo jedním z nejúspěšnějších. Děkuji vám, že jste mne poctili svou pozorností.
<SPEAKER ID="098" NAME="Předseda">
Podle jednacího řádu mohou být na konci rozpravy přednesena osobní prohlášení. Pan Schulz požádal, aby mohl přednést takové osobní prohlášení.
<P>
(Nesouhlasný šum)
<P>
Dámy a pánové, postupujeme podle jednacího řádu, který jsme společně přijali.
<SPEAKER ID="099" NAME="Martin Schulz" AFFILIATION="S&amp;D">
(DE) Pane předsedo, pane Orbáne, mluvil jste ke mně osobně. Hovořil jste také přímo k některým dalším poslancům této sněmovny. Rád bych vám poskytl některé myšlenky, které si můžete vzít pro příštích šest měsíců a které se týkají poznámek o maďarském lidu a o vás jako představiteli maďarského lidu. Pan Cohn-Bendit ve svém životopise popsal své vztahy s maďarským lidem. V mé skupině jsou poslanci Evropského parlamentu, kteří byli zavřeni v komunistických věznicích. V mé skupině je také jeden poslanec, pan Miguel Angel Martínez Martínez, který byl podroben mučení ve Španělsku kvůli svému nesouhlasu vůči Frankovu režimu. Všichni máme společný úkol, vy a my všichni, kdo zde sedíme, totiž bránit demokracii, například proti takovým lidem, kteří nás zde dnes provokují.
<P>
Nikdo, kdo kritizuje nějaký zákon, neuráží maďarský lid. Můžete si být jist jednou věcí. Poslanci na levé straně spektra této sněmovny, a zejména moje skupina, vám slíbí, že hodnoty jako svoboda, demokracie a spravedlnost jsou našimi společnými hodnotami. Pokud se domníváme, že nějaký právní předpis těmto hodnotám nevyhovuje, budeme tento předpis kritizovat, ale to neznamená, že kritizujeme maďarský lid.
<P>
(Potlesk)
<P>
Jestliže si to všichni vezmeme k srdci, pane Orbáne, pak se stane něco, co potřebujeme oba, vy i já. Nemůžeme vytvořit úspěšnou Evropu tak, že ji rozkouskujeme. Evropa bude úspěšná pouze v případě, že svrchované členské státy a Unie se svým společenstvím budou postupovat společně. Nestavějte jednoho proti druhému. Na příštích šest měsíců jste převzal úlohu úřadujícího předsedy Unie. Chceme, abyste se k nám připojil při obraně hodnot Evropy, a ne abyste stavěl Maďarsko proti Evropské unii.
<P>
(Potlesk)
<SPEAKER ID="100" NAME="Předseda">
Děkuji vám, pane Schulzi. Pane předsedo vlády, děkuji vám za váš projev a vaši přítomnost. Pane Cohn-Bendite, přejete si také vystoupit s osobním prohlášením?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Pane předsedo, dámy a pánové, existují v historii chvíle - mohu vám to říci v kterémkoli jazyce - kdy člověk prostě nesmí přestoupit určitou mez.
<P>
Pane předsedo vlády Orbáne, vy jste hrdý na maďarský lid, a to zcela oprávněně, ale demokracie nás učí jednu věc, od Tocquevilla po všechny teoretiky demokracie: "pravda není vždy na straně většiny".
<P>
(Předseda řečníka přerušil)
<SPEAKER ID="102" NAME="Předseda">
Pane Cohn-Bendite, musí to být osobní prohlášení.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Budete tam zticha? Když pan Orbán v této sněmovně prohlašuje...
<P>
(Rozruch v jednacím sále)
<P>
Mobilizujete krajní pravici? A dobře děláte.
<P>
Když v této sněmovně prohlašuje, že jsme řekli něco proti maďarskému lidu, je to nacionalistický populismus; to jest, nechce diskutovat o obsahu něčeho, ale spíše postavit lidi proti sobě navzájem. To je nehodné Evropské unie, pane Orbáne. Pozval jste nás, abychom s vámi poveřečeřeli. Nyní jsem ztratil chuť; nebudu s vámi večeřet. Co jste učinil, je hanebné!
<SPEAKER ID="104" NAME="Gerard Batten" AFFILIATION="EFD">
Pane předsedo, chci vystoupit podle stejného článku, nevím kterého, jehož právě využil pan Cohn-Bendit. Potřeboval bych poradit, a vy jste mnohem zběhlejší v jednacím řádu než já. Jediný článek, který znám a který se týká osobních prohlášení, je článek 151, který praví, že řečníci se musí omezit na prohlášení, jež byla učiněna o nich samotných. Podle kterého článku bylo panu Schulzovi dovoleno vystoupit? Podle kterého článku je panu Cohn-Benditovi za těchto okolností dovoleno vystoupit? Jsou si všichni poslanci Parlamentu rovni, nebo někteří jsou si rovnější?
<P>
(Potlesk)
<SPEAKER ID="105" NAME="Předseda">
Dámy a pánové, pan Orbán fakticky mluvil přímo k panu Schulzovi - taková jsou fakta -, a vyjádřil své znepokojení nad tím, že by to mohlo znamenat urážku pro maďarský lid. Taková byla jeho slova.
<P>
Otázky, které byly vzneseny v této sněmovně, byly vysvětleny. Zachovejme si důstojnost. Maďarské předsednictví předneslo důležitou prezentaci. Program maďarského předsednictví jsme přijali, schválili jsme ho a vyslechli jsme některá velmi pozitivní vystoupení ohledně toho, co bude Maďarsko dělat po příštích šest měsíců. To je pro nás všechny mimořádně důležité. Projevme ještě jednou svůj souhlas a po rozpravě se v klidu rozejděme, neboť to byla velmi seriózní rozprava. V souladu s jednacím řádem jsem udělil slovo poslancům, kteří požádali, aby mohli vystoupit s osobním prohlášením. Chtěl bych poděkovat panu Orbánovi za jeho projev a za účast na tomto zasedání a za představení programu maďarského předsednictví.
<P>
Písemná prohlášení (článek 149)
<SPEAKER ID="106" NAME="Dominique Baudis" LANGUAGE="FR">
Příštích šest měsíců budete zastávat předsednictví Rady a očekává vás mnoho výzev. Za svou nejvyšší prioritu si stanovíte východisko z krize. Jsem přesvědčen, že pod vaším předsednictvím budou instituce a členské státy pokračovat v dobré spolupráci. Je naší povinností zajistit dlouhodobé přežití mechanismů solidarity a stabilizace, které již prokázaly svou hodnotu.
<P>
Abychom dosáhli svých cílů, budeme se muset také zaměřit na reformování mezinárodního finančního systému. My v Evropě jsme průkopníky regulace a dohledu nad finančními trhy. Příležitostí, které musíme využít, je francouzské předsednictví G20. Jednotná Evropa by měla svým zahraničním partnerům jít příkladem.
<P>
Velmi důležitým nástrojem zahraniční politiky Unie je evropská politika sousedství. Díky ní udržujeme stabilní vztahy se svými nejbližšími sousedy. Východní partnerství, které je jednou z vašich priorit, by nemělo být rozvíjeno na úkor Středomořského partnerství. Unie pro Středomoří ztrácí tempo a stejně tak zasluhuje naši pozornost. Evropa zůstává jejím pevným stoupencem. Co plánujete udělat, abyste ji oživili?
<SPEAKER ID="107" NAME="Ivo Belet" AFFILIATION="PPE">
písemně. - (NL) Je pozitivní, že maďarský předseda vlády jasně zdůraznil svou ochotu upravit nový zákon o médiích v případě, že o to EU požádá. Evropská komise musí nyní být schopna odvést svou práci naprosto nezávisle. Jedině tak lze skoncovat se stranickými politickými hrami. Pluralita médií a svoboda tisku jsou základní evropské hodnoty. Všichni členové EU, nejen Maďarsko, jsou oficiálně zavázány je ctít. Je to zakotveno ve Smlouvě o EU a Rada Evropy má oficiální dohody vztahující se k této problematice. Jsme přesvědčeni, že maďarská vláda zde neponechá žádný prostor pro nejednoznačnost.
<SPEAKER ID="108" NAME="Vilija Blinkevičiūt" AFFILIATION="S&amp;D">
písemně. - (LT) Chtěla bych přivítat Maďarsko, které zahájilo své první předsednictví v Evropské unii. Maďarsko, které převzalo žezlo předsednictví od starého členského státu, Belgie, zahajuje své předsednictví v dosti obtížné době, protože ne všechny členské státy Evropské unie zažívají stejně úspěšné hospodářské oživení po hospodářské a finanční krizi. Dále bude nutné vyvinout ještě větší úsilí, aby byla krize plně překonána, a proto souhlasím s prioritami stanovenými Maďarskem, které se týkají hospodářské stabilizace a otázek rozšíření EU, energetiky a integrace Romů. Chtěla bych upozornit na to, že směrnice o mateřské dovolené, která byla členskými státy zamítnuta, by měla být urychleně přezkoumána, nemluvě o nejistém výhledu směrnice o nediskriminaci, která je dosud blokována v Radě. Tyto právní předpisy jsou pro evropské občany velmi důležité, a proto o jejich budoucnosti musí být rozhodnuto co nejrychleji. Dále bych chtěla vyzvat předsednickou zemi, aby věnovala větší pozornost modernizaci vysokoškolského vzdělávání, které má dopad na nezaměstnanost mládeže. Jsem potěšena, že jako jednu z priorit svého programu Maďarsko zařadilo boj proti dětské chudobě, ale chtěla bych vyzvat předsednickou zemi, aby přijala v této oblasti konkrétní opatření a ve spolupráci s Evropskou komisí iniciovala strategii nebo právní předpis týkající se dětské chudoby. Přeji tedy Maďarsku v příštích šesti měsících úspěšné předsednictví, zlepšení situace evropských občanů a zajištění jejich práv a svobod.
<SPEAKER ID="108" NAME="Proinsias De Rossa" AFFILIATION="S&amp;D">
písemně. - Zákon o médiích přijatý v Maďarsku je jasně v rozporu s článkem 11 Listiny základních práv EU, který zaručuje svobodu projevu a informací. Úkolem orgánu pro dozor nad médii zřízenému na základě tohoto maďarského zákona je zajistit, aby bylo zpravodajství v médiích "vyvážené". To by mohlo vážně narušit svobodu tisku a připravit půdu pro svévolná rozhodnutí. Kromě toho je tentýž dozorčí orgán složen z volených členů jediné vládnoucí strany. Takové složení nezaručuje objektivitu rozhodování dozorčího orgánu ani jeho nezávislost na maďarské vládě. Vyzývám Evropskou komisi, aby neprodleně zahájila právní přezkoumání tohoto zákona a jeho provádění, a bude-li to nezbytné, aby přijala vůči Maďarsku opatření, a zajistila tak, že tento zákon bude změněn a uveden do souladu se základními hodnotami, na kterých je založena Evropská unie.
<SPEAKER ID="109" NAME="Ilda Figueiredo" AFFILIATION="GUE/NGL">
písemně. - (PT) Pan předseda vlády Orbán bohužel zahájil tuto rozpravu nejhorším možným způsobem, když začal svůj projev antikomunistickým výpadem ve snaze odpoutat pozornost od své vlastní viny na zhoršení hospodářské situace Maďarska a na prudkém růstu nezaměstnanosti a chudoby, kterými je tato země v současnosti postižena, aby se tak vyhnul přiznání, že byla narušena demokracie, svoboda projevu, práva odborových svazů a další pracovní a sociální práva a také svoboda tisku a základní lidská práva.
<P>
Vývoj v Evropské unii sledujeme s velkým znepokojením. Maďarské předsednictví nedalo na tyto problémy, které existují i v jiných evropských zemích, žádné věrohodné odpovědi. Právě naopak, pan předseda vlády Orbán potvrdil autoritativní postoje, naléhal na liberalizaci finančních trhů a na provedení strukturálních reforem nezbytných z hlediska plného dosažení cílů kapitalismu, kterým EU slouží.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
V roce 2011 budeme pracovat na mnoha důležitých tématech, jako je směrnice o právech spotřebitelů, právní předpisy v oblasti finančních služeb a intelektuálního vlastnictví a přípravy na budoucí finanční výhled 2014-2020. Vzhledem k tomu doufám, že maďarské předsednictví a polské předsednictví, které po něm bude bezprostředně následovat, přispějí k realizaci těchto konkrétních projektů tím, že promění naše dávné přátelství v plodnou spolupráci v rámci EU.
<P>
Začátek maďarského předsednictví byl rozhodně bohužel narušen a zastíněn kontroverzním zákonem o médiích přijatým nedávno touto zemí. Poté co celá řada evropských intelektuálů zaslala Bruselu dopis, by instituce EU tuto záležitost neměly ignorovat. Podle informací, které jsou dnes k dispozici, se zdá, že určitá ustanovení maďarského zákona, například ta, která se týkají postupů při jmenování a odvolávání členů vnitrostátního úřadu pro média a telekomunikace, a také ta, která se týkají rozsahu pravomocí tohoto orgánu, mohou vyvolávat pochybnosti ohledně nezávislosti maďarských médií.
<P>
Důrazná reakce mé politické skupiny Pokrokové aliance socialistů a demokratů v Evropském parlamentu však není míněna jako kritika maďarského národa, ale státu, který nyní vykonává předsednictví EU. Tato záležitost je naléhavá. Je v zájmu Maďarska a EU jako celku, aby to bylo neprodleně vyjasněno, tak abychom se mohli soustředit především na otázky nejvyšší naléhavosti, se kterými se musí potýkat celá EU.
<SPEAKER ID="111" NAME="Robert Goebbels" LANGUAGE="FR">
Pan Orbán tvrdí, že je demokrat. Každý demokrat, který si váží sám sebe, musí přijmout kritiku směřující proti jeho politickým činnostem. Avšak když pan maďarský předseda vlády označuje jakoukoli kritiku své politiky za útok proti maďarskému lidu, dopouští se vážné chyby. Tímto nacionalistickým pokusem ovládnout rozpravu zpochybňuje své kvality demokrata.
<SPEAKER ID="112" NAME="Kinga Göncz" LANGUAGE="HU">
Nikdo nemůže popřít, že maďarské předsednictví mělo bouřlivý start. Doufala jsem, že přesvědčivý úvod maďarského předsedy vlády ve Štrasburku obavy uklidní. S politováním konstatuji, že se tak nestalo. Pan Viktor Orbán se skupinám v Evropském parlamentu neuvedl jako evropský politik, který usiluje o konsensus a kompromis, ale jako "bojovník" hrající na populistické a nacionalistické tóny, který "hájí maďarský lid" před "útoky". Avšak ani maďarský lid, ani maďarská vláda nebyly poslanci Parlamentu uráženy, ale velký díl kritiky byl zaměřen proti znepokojujícím krokům ze strany hnutí Fidesz, včetně zákona o médiích. Urážlivá rétorika zazněla většinou od euroskeptiků a mluvčích krajní pravice, když se v nápadné shodě pustili do těch, kdo maďarskou vládu kritizovali. Mrzí mne, že provádění programu maďarského předsednictví by mohlo být ohroženo vládními útoky proti právnímu státu. To, jak se po takovém bouřlivém startu věci vyvinou, nebude na rozdíl od varování pana Viktora Orbána záležet na Evropském parlamentu, ale na tom, zda Fidesz a jeho vedoucí představitel budou ochotni a schopni se zapojit do politik, jež respektují evropské hodnoty jak doma, tak na evropské scéně. Ve skutečnosti pan předseda vlády nemůže mít dvě role - jednu pro domácí použití jako šéf vlády a druhou jako úřadující předseda - ale pouze jednu: roli politika, který má naše společné zásady a hodnoty na paměti stejně bez ohledu na to, kde je.
<SPEAKER ID="113" NAME="Zita Gurmai" AFFILIATION="S&amp;D">
písemně. - Pociťuji hrdost nad tím, že moje země nyní předsedá Radě. Místo nedostatečně demokratického smýšlení ze strany vlády pana Orbána bych však chtěla zmínit to, že mezi prioritami předsednictví zcela chybí problematika rovnosti žen a mužů.
<P>
Existuje pouze jeden přijatelný odkaz na tento problém, což není mnoho v době, kdy jsou ženy v Evropě ohroženy důsledky ničivé hospodářské krize, neboť prudce roste jejich nezaměstnanost s tím, jak konzervativní vlády snižují výdaje na sociální služby a zavádějí nevýhodné daňové systémy. Sociální začlenění, demografické výzvy atd., to vše jsou důležité otázky, avšak situace žen musí být hodnocena zvlášť, protože jejich problémy a potřeby se liší od problémů a potřeb mužů: na trhu práce i v souvislosti s důchodovými a zdravotními systémy, daňovými systémy atd.
<P>
Žádám Maďarsko, aby se nebálo využít vlivu rotujícího předsednictví Rady ve prospěch žen. Zajistěte, aby Rada přijala směrnici o mateřské dovolené tak, jak pro ni hlasoval Parlament, posilte práva na sexuální a reprodukční zdraví (počínaje Maďarskem, samozřejmě); pracujte na realizaci strategie EU 2020 zohledňující genderové aspekty; a lobbujte pro rozpočet EU zohledňující rozdíly mezi muži a ženami.
<SPEAKER ID="114" NAME="Ivailo Kalfin" AFFILIATION="S&amp;D">
písemně. - (BG) Chtěl bych poblahopřát panu Orbánovi k zahájení maďarského předsednictví EU. Všichni vám přejeme, aby vaše předsednictví bylo úspěšné. Je pochopitelné, že toto přání je zvláště silné u nových členských států. Jednou z vytyčených priorit maďarského předsednictví je rozšiřování schengenského prostoru. Tato otázka je zvlášť důležitá pro bulharské socialisty a všechny bulharské občany. Od prvního dne členství v EU, 1. ledna 2007, bulharské orgány pracují na tom, aby se Bulharsko stalo spolehlivou vnější hranicí EU. Nyní, na počátku roku 2011, je tento úkol již téměř dokončen. Očekávám, že maďarské předsednictví zajistí přijetí usnesení Evropské rady ve prospěch bulharské a rumunské účasti v schengenském prostoru od poloviny roku 2011. Až budou v nadcházejících týdnech splněny poslední zbývající technické požadavky, bude Evropská rada muset rozhodnout o začlenění Bulharska a Rumunska do schengenského prostoru bez kladení dalších politických podmínek.
<SPEAKER ID="115" NAME="Tunne Kelam" AFFILIATION="PPE">
písemně. - Požaduji, aby se maďarské předsednictví zabývalo problémy svobody pohybu v oblasti vzdělávání a trhu práce. Vzájemné uznání kvalifikací získaných ve školských zařízeních různých členských států a také zkušeností na různých trzích práce naráží dnes na četné překážky.
<P>
Současná situace: Zatímco Komise vyhodnocuje dosažený pokrok v oblasti vzdělávání, vyzývám maďarské předsednictví, aby zajistilo, že tímto problémem se bude seriózně zabývat také Rada. Je třeba přesvědčit členské státy, aby se dohodly na zjednodušení postupů při uznávání akademických kvalifikací bez ohledu na to, ve které zemi byly získány.
<P>
Vítám vůli maďarského předsednictví postupovat energičtěji při budování integrovaného evropského systému plynovodu, který ukončí izolaci některých členských států, včetně Estonska, Litvy a Lotyšska.
<P>
Rád bych novému předsednictví připomněl, že Evropský parlament přijal dva důležité dokumenty týkající se solidarity a bezpečnosti v oblasti energetiky, které musí být Radou provedeny. Doufám, že na únorovém zasedání Evropské rady bude dohodnuta nová evropská energetická strategie. Měla by zahrnovat také plán propojení baltského trhu s energií.
<SPEAKER ID="116" NAME="Krzysztof Lisek" LANGUAGE="PL">
Plně podporuji priority maďarského předsednictví vzhledem k jejich proevropské povaze a podobnosti se zájmy EU jako celku. Zastupuji zemi, která jako převezme předsednictví po Maďarsku, a chtěl bych informovat, že s maďarským předsednictvím úzce spolupracujeme. Dobrá spolupráce napomůže hladkému předání předsednictví mezi třemi zeměmi, Polskem, Kyprem a Dánskem.
<P>
Obzvláště jsem potěšen prohlášením Maďarska týkajícím se jeho závazku rozvíjet Východní partnerství a evropskou politiku sousedství. Podobně bych chtěl vyjádřit radost z toho, že jednou z priorit maďarského předsednictví je rozšiřování EU. Skutečnost, že Maďarsko a Polsko zaujímají tak podobné postoje k rozšiřování EU, by měla pomoci zajistit kontinuitu v této záležitosti i během polského předsednictví. Doufám, že summit o Východním partnerství, který se bude konat v květnu, nejen shrne provádění této iniciativy za dva roky její existence, ale přinese hmatatelné výsledky v oblasti bezvízového cestování, obchodu a energetiky.
<P>
Podobně jako maďarské předsednictví se i Polsko domnívá, že je potřebný společný přístup ke svobodě a spravedlnosti prostřednictvím posilování ochrany osobních údajů a podpory občanských práv a společných hodnot v celé EU. Jedna z priorit vyzývá k udržitelnému využívání zdrojů, a navazuje tak na cíle předchozího španělského a dánského předsednictví a odráží velké úsilí Komise v této oblasti. Je velmi důležité, aby plánovaná opatření zohlednila rozdílné podmínky a rozdílný potenciál v jednotlivých členských státech.
<SPEAKER ID="117" NAME="Petru Constantin Luhan" LANGUAGE="RO">
Blahopřeji Maďarsku k jeho programu, který si klade za prioritu hospodářský růst a postavení Evropy ve světě. Jeden z důležitých bodů programu předsednictví se týká rozšíření schengenského prostoru přijetím Rumunska a Bulharska. Přistoupení k schengenskému prostoru je závazkem, který i Rumunsko přijalo s plnou odpovědností. Vyvinuli jsme značné úsilí, abychom zajistili bezpečnost vnější hranice EU, a jak potvrzují zprávy o přistoupení mé země k schengenskému prostoru, Rumunsko je připraveno provádět schengenské acquis. Rumunsko by mělo být posuzováno spravedlivě a podle stejných kritérií, která byla uplatňována vůči státům, jež se připojily k schengenskému prostoru před námi. Jsem přesvědčen, že maďarské předsednictví tuto záležitost podpoří.
<SPEAKER ID="117" NAME="Marian-Jean Marinescu" AFFILIATION="PPE">
písemně. - (RO) Děkuji vám za vyjádření podpory pro rozšíření schengenského prostoru o Bulharsko a Rumunsko. To, co jste říkal o obrovském úsilí, jež bylo vyvinuto, je pravda. Rumunsko vynaložilo velké finanční a lidské úsilí. Systémy zavedené s podporou francouzsko-německé skupiny EADS jsou nejmodernější v Evropské unii. Jsem přesvědčen, že například námořní hranice Rumunska je chráněna nesrovnatelně lépe než podobné hranice u jiných účastnických států schengenského prostoru.
<P>
Veškeré hodnotící zprávy o Rumunsku jsou pozitivní. Rumunsko splnilo všechny požadavky schengenského acquis. Je normální očekávat odpověď v souladu s pravidly EU. V tomto procesu je nutná podpora ze strany maďarského předsednictví.
<P>
Jiný důležitý bod agendy předsednictví souvisí s podporou strategie pro dunajský region. Strategie pro dunajský region je společným projektem, kde všichni partneři musí splnit své závazky, aby zajistili, že bude fungovat a dosáhne vytyčených cílů. Musí být realizován plán provádění strategických priorit bez zvyšování finančních prostředků poskytovaných z existujících rozpočtových linií. Vyčleněné zdroje musí být doplněny jak o příspěvky od států, kterých se to týká, tak o možnost přerozdělení nevyužitých prostředků z jiných segmentů.
<SPEAKER ID="118" NAME="Cristian Dan Preda" LANGUAGE="RO">
Vítám, že maďarské předsednictví Rady Evropské unie zařadilo do svého šestiměsíčního programu podporu přistoupení Rumunska a Bulharska k schengenskému prostoru jako jeden z reálných úspěchů evropské integrace ve prospěch evropských občanů. Podle dokumentu předloženého panem předsedou vlády Viktorem Orbánem maďarské předsednictví prohlašuje: "Rádi bychom přijali tyto dva členské státy do schengenského prostoru, jakmile splní všechny nezbytné podmínky." Toto prohlášení zaznívá v době, kdy se zdá, že diskuse o přistoupení k schengenskému prostoru obou zemí, které se připojily k EU v roce 2007, přechází z čistě technické do politické tóniny. Hovoří se již o jeho odložení, i když budou splněny všechny technické požadavky. Proto si myslím, že je nutné vyvinout úsilí k nastolení důvěry. Nezbytným nástrojem proto zůstává dialog. Bez toho se Evropané z Bulharska nebo Rumunska budou i nadále cítit jako vyloučení a diskriminovaní. Skutečně potřebujeme druhořadé evropské občany?
<SPEAKER ID="119" NAME="Joanna Senyszyn" AFFILIATION="S&amp;D">
písemně. - (PL) Jednou z priorit maďarského předsednictví je sport. To je velmi důležitá zpráva pro sportovní svět, a především pro miliony Evropanů, kteří pěstují sport a rekreační tělesné činnosti na místní úrovni. Nehledě na nový právní rámec bylo dosaženo jen malého pokroku při vytváření lepších podmínek financování sportovních událostí v Evropě. Amatérský sport je ve veřejné diskusi a v sociálním výzkumu přehlížen a význam, jaký má pro prevenci nemocí a zlepšování životních podmínek a kvality života Evropanů, je podceňován. Výhody pravidelného cvičení lze rozdělit do čtyř skupin: zdravotní výhody, sociální výhody, hospodářské výhody a politické výhody. Amatérský sport umožňuje dosáhnout mnoha politických cílů, včetně podpory zdraví a kultury, vzdělávání, sociálního začlenění, boje proti diskriminaci, snižování kriminality a boje proti drogové závislosti. Sport znamená také nižší náklady na zdravotní péči.
<P>
Proto bych ráda upozornila maďarské předsednictví na písemné prohlášení Evropského parlamentu 62/2010 o zvýšení podpory místního sportu ze strany Evropské unie, jehož jsem spoluautorkou. Toto prohlášení je důkazem našeho zaujetí pro sport a odhodlání zlepšovat kvalitu života lidí žijících v Evropě. Vyzýváme v něm k tomu, aby ve sdělení o sportu byla věnována náležitá pozornost místnímu sportu a aby byly zajištěny dostatečné finanční prostředky na program EU v oblasti sportu. Větší podpora amatérského sportu ze strany EU znamená podporu zdravějšího životního stylu milionů Evropanů.
<SPEAKER ID="119" NAME="Czesław Adam Siekierski" AFFILIATION="PPE">
písemně. - (PL) Ústředním mottem celého předsednictví je "silná Evropa". Krize a rozhodnutí dosud přijatá na úrovni členských států ukázaly, že potřebujeme více Evropy, nikoli méně, abychom se vyrovnali s výzvami, kterým v současné době čelíme. Prioritami by měly být boj proti krizi, překonání problému veřejného dluhu členských států a pokračování v opatřeních zaměřených na zajištění stability eurozóny a zlepšení správy hospodářských záležitostí. Maďarské předsednictví spoléhá na "lidský faktor" a především na růst úrovně zaměstnanosti. Evropa směřuje k dosažení udržitelného růstu, který by měl být zajištěn vytvářením pracovních míst a sociálním začleněním. S ohledem na nutnost zajištění větší bezpečnosti dodávek plynu bychom měli co nejdříve přijmout opatření k zavedení společné energetické politiky. Je třeba uvítat regionální aspekt, který lze spatřit v programu činností. Zahrnuje mimo jiné strategii pro dunajský region, strategii pro Romy a otázky související s Východním partnerstvím. Existují také plány na rozšíření schengenského prostoru tak, aby zahrnoval Rumunsko a Bulharsko. To je velmi důležitá věc, neboť všechny členské státy by měly mít stejná práva. Hovoří se také o dokončení jednání o přistoupení s Chorvatskem během maďarského předsednictví. Zodpovědná politika rozšíření by měla přinést evropskému kontinentu stabilitu, mír a soudržnost. Výchozím bodem činnosti belgického předsednictví byla Evropa v plném smyslu toho slova. To neznamená, že národní přístup, který pravděpodobně zvolí Maďarsko, nemůže harmonizovat nebo dokonce kontrastovat s přístupem Společenství.
<SPEAKER ID="120" NAME="Csaba Sógor" AFFILIATION="PPE">
písemně. V souvislosti s maďarským předsednictvím mnozí lidé kritizovali, že jako součást image předsednictví byl použit koberec, na kterém je navíc vyobrazena mapa událostí roku 1848. Tato mapa znázorňuje Evropu roku 1848. Má mimo jiné symbolizovat to, že již v roce 1848 Maďarsko bojovalo za svobodu lidí žijících v Evropě, a to i za svobodu tisku. Jsem Maďar původem z Transylvánie, dnes jsem občanem Rumunska. Jako občan této země bych se chtěl vyjádřit k procesu rozšiřování schengenského prostoru. Dvanáct nejnovějších členských států vyvinulo úsilí s cílem podílet se na budování společné Evropy v naději, že se na ně budou vztahovat stejná práva a povinnosti jako na staré členské státy. Také Rumunsko se domnívalo, že po splnění příslušných technických kritérií by se mělo od předem stanoveného data stát součástí schengenského prostoru, prostoru bez vnitřních hranic. Nyní však slyšíme hlasy o tom, že některé členské státy hodlají zavést v případě Rumunska další podmínky k již dříve stanoveným kritériím. Žádám maďarské předsednictví, aby učinilo vše, co je v jeho pravomoci, aby zajistilo dodržení společných pravidel a připomnělo těm, kdo vyjadřují nesouhlas s nezměrnými negativními důsledky takového rozhodnutí, že zachování důvěryhodnosti EU je v zájmu nás všech, všech 27 vlád. Nakonec jedna závěrečná myšlenka týkající se koberce: koberec je užitečná věc a poskytuje nám službu: lidé si o něj dokonce mohou otírat nohy. Symbolizuje to, že motto maďarského předsednictví "silná Evropa" představuje službu. My, menšiny Rumunska, Slovenska a Evropy, při tom budeme partnery.
<SPEAKER ID="121" NAME="Michèle Striffler" LANGUAGE="FR">
Maďarské předsednictví přichází v době, která je pro Evropu velmi důležitá, kdy určité členské státy stále čelí vážné hospodářské a finanční krizi. Jednou z priorit maďarského předsednictví musí být stabilita eura a nepochybuji, že Rada učiní maximum pro boj proti měnové spekulaci a dosáhne značného pokroku ve správě evropských hospodářských záležitostí.
<P>
Za druhé očekávám, že maďarské předsednictví učiní maximum pro to, aby ve spolupráci s ostatními evropskými institucemi definovalo skutečnou evropskou strategii pro začlenění Romů. Provádění strategie tohoto druhu je mému srdci zvláště blízké a byl bych rád, kdyby se maďarské předsednictví touto otázkou zabývalo.
<P>
A konečně bych rád vyjádřil svou solidaritu s maďarskou vládou ve sporu, který se rozhořel v prvních dnech maďarského předsednictví, zejména v souvislosti se zákonem o médiích. Nikdo ani v nejmenším nepochybuje o tom, že Maďarsko je demokracií, a pan Orbán poukázal na to, že bude připraven tento zákon změnit v případě, že by Komise shledala nějaké nesrovnalosti s evropským právem. Vyzývám všechny, aby projevili odpovědnost a tento zbytečný spor ukončili.
<SPEAKER ID="122" NAME="Nuno Teixeira" LANGUAGE="PT">
Maďarsko přebírá předsednictví EU v době, kdy přetrvává hospodářská a finanční krize. Hlavními tématy programu poslední země z trojice předsednictví sdílené se Španělskem a Belgií jsou hospodářská obnova, integrace romského obyvatelstva, energetická strategie, proces rozšiřování a zapojení veřejnosti do evropského projektu. Pokud jde o hospodářskou obnovu, program považuje za zásadní institucionalizaci mechanismu finanční stabilizace a evropský semestr. Domnívám se, že posilování spolupráce a koordinace na hospodářské úrovni je mimořádně důležité jako nástroj na podporu evropské konkurenceschopnosti a inovací, a tedy pro předcházení a/nebo předvídání budoucích krizí. Bude přijata nová strategie v oblasti dopravy na období 2011-2020 spolu se změnami směrnice o dopravní síti, které jsou nezbytné z hlediska dobudování vnitřního trhu a sociální, hospodářské a územní soudržnosti. Dalšími tématy, která budou diskutována, je silniční doprava, plavba po řekách EU a zavedení systému Galileo. Klíčové místo v celé maďarské strategii, jak se zdá, znovu zaujme regionální politika schopná poskytovat integrované odpovědi na hospodářskou krizi a regionální nerovnosti. Nezbytným tématem diskuse během maďarského předsednictví podle všeho bude stanovení víceletého finančního rámce pro období po roce 2014.
<SPEAKER ID="122" NAME="Silvia-Adriana Ţicău" AFFILIATION="S&amp;D">
písemně. - (RO) Maďarské předsednictví Rady EU si jako svůj širší cíl stanovilo posilování institucionálních, hospodářských, sociálních a politických aspektů. Maďarské předsednictví Rady se také zavázalo přijmout strategii EU pro dunajský region a zahájit její provádění. To bude mít zvlášť velký význam pro všechny státy hraničící s Dunajem a napomůže to ke konsolidaci procesu evropské integrace v oblasti západního Balkánu.
<P>
Se zájmem očekáváme zveřejnění "bílé knihy o politice EU v oblasti dopravy na období 2011-2020", oblasti, která má zásadní význam pro hospodářský rozvoj a pro hospodářskou a sociální soudržnost.
<P>
Vzhledem k tomu, že byly zahájeny debaty o finančním výhledu do budoucna, vyzýváme maďarské předsednictví, aby urychlilo diskuse v Radě týkající se tohoto dokumentu, tak aby výsledek těchto diskusí mohl být zohledněn v procesu revize TEN-T.
<P>
Vzhledem k tomu, že každý šestý člověk žijící v EU je vystaven riziku chudoby, vyzýváme Radu, aby zvážila možnost stanovit odstranění chudoby jako hlavní prioritu a přijmout za tímto účelem konkrétní opatření.
<P>
Vítám i záměr maďarského předsednictví dosáhnout politické dohody o vytvoření evropského rámce pro integraci Romů a také jeho záměr začít provádět evropskou strategii pro pomoc osobám se zdravotním postižením.
<SPEAKER ID="122" NAME="Rafał Trzaskowski" LANGUAGE="PL">
Silná Evropa, zavedení efektivního hospodářského řízení v EU, normalizace vztahů se sousedy EU; chceme podpořit maďarské předsednictví v jeho úsilí o splnění těchto priorit. Pro nás je také zvlášť důležité, aby se maďarské předsednictví opíralo o úzké partnerství s Evropským parlamentem. Existuje ještě další otázka, kterou bych chtěl zdůraznit jako poslanec zabývající se institucionálními otázkami a zároveň jako představitel země, která převezme od Maďarska kormidlo Evropské unie. Maďarské předsednictví je velmi důležité nejen kvůli jeho prioritám, které se shodují s polskými, ale také proto, že je ještě přechodným předsednictvím. Lisabonská smlouva úlohu předsednictví oslabila, ale tato úloha nebyla ještě plně vymezena, a nyní je poslední možnost tak učinit. Okruh nástrojů, které budou poté k dispozici Polákům, bude záviset na tom, jaké místo si maďarské předsednictví dokáže najít v této institucionální skládačce, jakou je EU. Tím větší bude proto můj zájem, s nímž budu sledovat jeho práci.
<SPEAKER ID="123" NAME="Angelika Werthmann" AFFILIATION="NI">
písemně. - (DE) Maďarsko přebírá předsednictví Rady od Belgie. Tyto dva členské státy nemohou být rozdílnější. Jeden je ztělesněním tradičního evropského státu a druhý je zemí, která si teprve hledá cestu do Evropy. Doufám, že maďarské předsednictví bude pokračovat cestou vytyčenou belgickým předsednictvím, se zaměřením na celkové zájmy Evropy. Maďarské předsednictví předložilo komplexní seznam priorit. Jako jeden z prostředků, jak více přiblížit EU jejím občanům, si Maďarsko vytyčilo cíl naplňovat Listinu základních práv. To by mělo být zajímavé, když uvážíte, že Maďarsko je nyní vystaveno přívalu mezinárodní kritiky kvůli svému novému zákonu o médiích a že tento zákon je jasně v rozporu s článkem 11 evropské Listiny základních práv. Jako řádnou členku Rozpočtového výboru mne zvláště zajímá vývoj v oblasti zvýšeného finančního dohledu a stálého protikrizového mechanismu. Belgie dala dobrý příklad a razila cestu v zaměření na sociální otázky. Doufejme, že Maďarsko v tom bude pokračovat.
