<CHAPTER ID="002">
Pořad jednání
<SPEAKER ID="006" NAME="Předseda">
Vzhledem k poslednímu vývoji situace a se souhlasem politických skupin bych chtěl navrhnout následující změny středečního programu. Oproti změnám, které jsme přijali včera v 17:30, jsou tu nové změny. Jedná se o dodatečné změny.
<P>
Zaprvé, stahujeme z pořadu jednání dobu vyhrazenou pro otázky Radě. Rada mne informovala, že v souvislosti s dopravními problémy, které zažíváme tento týden, bude pan López Garrido muset odjet ze Štrasburku ve středu v 18:00, takže nebude moci večer odpovídat na otázky. Zadruhé, stahujeme z programu zprávu paní Ţicãuové o energetické náročnosti budov, protože nebyla v pondělí přijata na výboru. Za třetí, zařazujeme otázku k ústnímu zodpovězení o zákazu použití kyanidu v těžebních technologiích jako třetí bod pořadu jednání na odpoledne, bezprostředně po rozpravě o SWIFT a PNR (jedná se o záznamy jmen cestujících). Takto bude zasedání ukončeno ve středu v 19:00. Znovu to zopakuji, velmi stručně: stahujeme body jednání, které není možné uskutečnit, a proto středeční zasedání nebude končit ve 24:00, ale v 19:00. Opakuji, že předsedové politických skupin tuto situaci projednali.
<SPEAKER ID="007" NAME="Paul Rübig" AFFILIATION="PPE">
(DE) Pane předsedo, chci se jenom zeptat, zda se v této sněmovně ještě vůbec budou konat zasedání, zda budou zasedat výbory, jako například Výbor pro posouzení vědeckých a technologických možností (STOA) a další, zda na zasedáních budou k dispozici tlumočníci a zda bude ve čtvrtek do Parlamentu povolen vstup skupinám návštěvníků.
<SPEAKER ID="008" NAME="Předseda">
Právě připravuji e-mail všem poslancům, který osobně podepíši. Někteří z nás se dokonce nedostali do Štrasburku a také budou chtít tyto informace. E-mail bude odeslán kolem 11:00 a bude obsahovat odpovědi na co nejvíce otázek, na které již známe odpověď.
<P>
Ve čtvrtek se mohou konat všechna zasedání výborů, ale nebude se hlasovat. Služby Evropského parlamentu budou na místě. Nebude se konat plenární zasedání. Vše kromě plenárního zasedání bude fungovat jako obvykle. Skupiny, které přijedou do Štrasburku, budou přijaty - budou moci navštívit Parlament a jednací sál, ale nebudou probíhat žádná jednání.
<P>
Jediným rozdílem oproti normálnímu dni bude, že se nebude konat žádné plenární zasedání a neproběhne žádné hlasování. Všechno ostatní na programu bude ve čtvrtek normálně pokračovat.
<P>
Ve čtvrtek a pátek budete moci podepsat prezenční listinu.
<P>
Zbývající informace budou uvedeny v e-mailu, který vám bude doručen nejpozději před obědem.
<P>
Včera se konalo zasedání Konference předsedů a také zasedání předsednictva. Bylo rozhodnuto o řadě otázek. Od nynějška bude fungovat pracovní skupina, která zahrnuje parlamentní služby. Skupina je se mnou v nepřetržitém kontaktu a já jsem v kontaktu s předsedy politických skupin, protože musíme mít stálý přehled o všech záležitostech, které se týkají rozhodnutí o tomto týdnu a nadcházejících týdnech. Mějte prosím na paměti, že výbory Evropského parlamentu budou zasedat příští týden a nesmíme blokovat jejich běžnou činnost a musíme jako obvykle připravit zasedání v Bruselu. O tom ještě nebylo rozhodnuto, ale rozhodnutí bude přijato v několika příštích dnech.
<P>
Očekávejte prosím ode mne stručné informace o všem, co plánujeme do budoucnosti.
