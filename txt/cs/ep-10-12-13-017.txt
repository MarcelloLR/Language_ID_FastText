<CHAPTER ID="017">
Vytvoření sítě styčných úředníků pro přistěhovalectví (rozprava)
<SPEAKER ID="106" NAME="Předsedající">
Dalším bodem je zpráva Agustína Díaze de Mera García Consuegra za Výbor pro občanské svobody, spravedlnost a vnitřní věci ohledně návrhu nařízení Evropského parlamentu a Rady, kterým se mění nařízení (ES) č. 377/2004 o vytvoření sítě styčných úředníků pro přistěhovalectví - C7-0055/2009 -.
<SPEAKER ID="107" NAME="Agustín Díaz de Mera García Consuegra" LANGUAGE="ES">
Paní předsedající, nejprve bych rád poděkoval svým kolegům poslancům, paní Guillaumové, panu Ilchevovi, paní Kellerové, paní Wikströmové a panu Tavaresovi. Jejich podpora přispěla ke zkvalitnění mé zprávy.
<P>
Radu a Komisi bych především chtěl upozornit na otázku terminologie. Podle mého názoru by bylo vhodnější, kdybychom používali termín "neřízené přistěhovalectví". Doposud se o utajovaném přistěhovalectví ve všech právních nástrojích přijatých EU hovořilo jako o "nedovoleném přistěhovalectví".
<P>
Ačkoli to může být pravda v některých členských státech EU, kde je nedovolený vstup či pobyt zločinem, zatímco v jiných nemá termín "neřízený" žádný právní nebo obsahový význam, v mnoha dalších členských státech nepovolený vstup nebo pobyt nepředstavuje protiprávní jednání, a proto bychom tyto aktivity neměli kriminalizovat.
<P>
Proto je ve vysvětlujícím prohlášení zprávy výzva k tomu, aby orgány revidovaly používanou terminologii, přičemž se trvá na potřebě nalézt přesnější a vhodnější definice fenoménu tajného přistěhovalectví.
<P>
Co se týče jádra této problematiky, síť styčných úředníků pro přistěhovalectví byla vytvořena na základě nařízení Rady (ES) č. 377/2004. Tento nástroj stanoví, že styční úředníci budou jakožto zástupci členského státu vysíláni imigračním úřadem nebo jiným příslušným orgánem do zahraničí, aby navázali a udržovali styky s orgány hostitelské země s cílem přispět k předcházení tajného přistěhovalectví a boji proti němu, pomáhat při navracení nelegálních přistěhovalců a při řízení legální migrace osob.
<P>
Po uzákonění daného nařízení byla zřízena agentura FRONTEX, jejímž úkolem je koordinovat operativní spolupráci mezi členskými státy v oblasti řízení vnějších hranic, napomáhat členským státům při odborné přípravě vnitrostátní pohraniční stráže, provádět analýzu rizik, sledovat rozvoj výzkumu v oblasti kontroly a ostrahy vnějších hranic; napomáhat členským státům v situacích, které vyžadují zvýšenou technickou a operativní pomoc na vnějších hranicích a poskytovat členským státům nezbytnou podporu při organizaci společných návratových operací.
<P>
Je zřejmé, že důležité cíle agentury FRONTEX by bylo možné plnit efektivněji, kdyby její členové mohli využívat znalostí a zkušeností sítě styčných úředníků pro přistěhovalectví, zejména pokud vezmeme v úvahu, že Evropská agentura nemá mimo území EU žádné zastoupení.
<P>
Cílem návrhu na změnu nařízení (ES) č. 337/2004 je využít znalostí a zkušeností styčných úředníků pro přistěhovalectví ve prospěch agentury FRONTEX a naopak, což nebylo zahrnuto v původním nařízení.
<P>
Pozměňovací návrhy dále navrhují využít informace získané sítěmi styčných úředníků prostřednictvím sítě ICONet, což je bezpečná informační a koordinační síť pro služby řízení migrace členských států, využít Fond pro vnější hranice pro podporu vytváření sítí styčných úředníků a konečně zlepšit mechanismus podávání zpráv o činnosti sítě a stanovování zájmových oblastí s ohledem na přistěhovalectví.
<P>
Právním základem návrhu je článek 63 odst. 3 písm. b) a čl. 66 Smlouvy o založení Evropského společenství.
<P>
Zde nyní skončím, paní předsedající, a další poznámky učiním v příštím kole.
<SPEAKER ID="108" NAME="Cecilia Malmström">
členka Komise. - Paní předsedající, velmi ráda bych poděkovala celému Výboru pro občanské svobody, spravedlnost a vnitřní věci, konkrétně pak zpravodaji, panu Díazovi de Mera García Consuegra, a stínovým zpravodajům za práci odvedenou na tomto velmi důležitém dokumentu, a vítám dohodu, k níž jsme s Radou dospěli.
<P>
Předložený návrh umožní užší spolupráci mezi agenturou FRONTEX a sítí styčných úředníků pro přistěhovalectví, což přispěje ke zlepšení výměny informací prostřednictvím bezpečné webové základny a zaručí, že Rada i Parlament budou mít o fungování těchto sítí přesné informace.
<P>
Rovněž mě těší, že díky návrhům předloženým Parlamentem bude uplatňován přístup založený na lidských právech, a to při podávání zpráv o záležitostech souvisejících s neřízenou imigrací v některých třetích zemích. Dovolte mi vyjádřit naprostý souhlas se zpravodajem, pokud jde o používání výrazu "neřízené" přistěhovalectví. Článek 79 Smlouvy bohužel hovoří o "nedovoleném přistěhovalectví", proto se tento termín vyskytuje, já sama však vždy používám jedině termín "neřízené", a tak s vámi naprosto souhlasím.
<P>
Díky vámi představeným návrhům na změnu regulačního rámce a v souladu se Stockholmským programem budou sítě styčných úředníků přizpůsobeny tak, aby více přispěly k lepšímu pochopení základních příčin migrace, a to s ohledem na vhodné řešení těchto jevů. Proto doufám, že až budete zítra o změně nařízení hlasovat, bude bezodkladně přijato, což nám umožní tento důležitý nástroj pro spolupráci v oblasti řízení migrace využívat mnohem efektivněji.
<SPEAKER ID="109" NAME="Carlos Coelho" LANGUAGE="PT">
Paní předsedající, paní komisařko, dámy a pánové, v Parlamentu vždy podporujeme návrhy, jejichž cílem je reagovat na nutnost vhodného řízení jak legální, tak nelegální či tajné migrace. Tento návrh je toho součástí; jeho cílem je zavést změny - již dostatečně vysvětlené panem Díazem de Mera - v nařízení Rady (ES) č. 377/2004 o vytvoření sítě styčných úředníků pro přistěhovalectví, za účelem vytvoření nezbytné součinnosti mezi tímto významným nástrojem pro spolupráci a Evropskou agenturou pro řízení operativní spolupráce na vnějších hranicích členských států Evropské unie (FRONTEX), která byla zřízena až později.
<P>
Úkolem styčných úředníků jakožto zástupců členských států v zahraničí - v současnosti vyslaných do více než 130 zemí - je udržovat potřebné styky s orgány hostitelské země s cílem přispět k předcházení nedovolenému přistěhovalectví a boji proti němu a k řízení legální migrace. Vzhledem k tomu, že FRONTEX nemá mimo území Unie žádné stálé zastoupení, není už pochyb o důležitosti takové spolupráce. Agentura FRONTEX musí, na základě informací získaných styčnými úředníky, pokračovat v analýze rizik a v posilování operativní spolupráce mezi členskými státy a třetími zeměmi.
<P>
Informace získané díky těmto sítím budou přenášeny prostřednictvím sítě ICONet - bezpečné informační a koordinační sítě pro služby řízení migrace členských států - a zároveň těmto sítím umožní využívat zdrojů dostupných z Evropského fondu pro vnější hranice.
<P>
Protože si pan Díaz de Mera již nejspíše říká, jak je možné, že jsem to ještě nezmínila, chtěla bych zdůraznit, že odvedl vynikající práci, nejenom pokud jde o kvalitu a vložené úsilí, což je u jeho zpráv pravidlem, ale i pokud jde o jeho snahu dospět k dohodě ohledně této důležité záležitosti při prvním čtení.
<SPEAKER ID="110" NAME="Claude Moraes">
za skupinu S&D. - Paní předsedající, využívám této příležitosti hovořit jménem stínové zpravodajky za S&D, paní Guillaumové, abych poděkoval zpravodaji, panu Díazovi de Mera García Consuegra, za jeho aktivní spolupráci se všemi stínovými zpravodaji a za to, že jednání s Radou úspěšně posouval kupředu.
<P>
Zatímco návrh Komise sestává z převážně technických úprav, tato zpráva podle mého názoru umožnila lepší pochopení a porozumění složitosti a rozsahu činnosti styčných úředníků. Styční úředníci pro přistěhovalectví se zabývají vskutku velice komplexními a komplikovanými činnostmi. Je proto naprosto nezbytné - zejména kvůli transparentnosti - aby se zlepšila výměna informací jednak s Evropským parlamentem, jednak také s organizacemi, jako je UNHCR či Podpůrný úřad pro otázky azylu. Rovněž je zásadní, abychom ohledně úkolů styčných úředníků pro přistěhovalectví zaujali a podporovali přístup zaměřený na lidská práva, jak před chvílí zmínila paní komisařka. Je jistě zbytečné připomínat, že v souvislosti s řešením smíšených migračních pohybů může vyslání styčných úředníků do třetích zemí vyvolávat z pohledu lidských práv značné obavy, především s ohledem na právo jedince opustit zemi, včetně své vlastní, a právo žadatelů o azyl uprchnout a hledat ochranu před pronásledováním.
<P>
Co se týče vášnivé debaty o terminologii, ve vysvětlujícím prohlášení máme uspokojivý kompromis, který by mohl tento zdánlivě nekonečný spor vyřešit. Na závěr děkuji panu Díazovi de Mera García Consuegra a slibuji, že naše skupina jeho zprávu plně podpoří.
<SPEAKER ID="111" NAME="Stanimir Ilchev" LANGUAGE="BG">
Paní předsedající, i já bych se rád připojil k těm, kteří vyjádřili uznání úsilí zpravodaje, pana Díaze de Mera, neboť se mu podařilo vytvořit atmosféru, jež nám umožnila úspěšně jednat o navrhovaných změnách, upravovat ty nejsložitější z nich a dospět ke kompromisům, díky čemuž teď můžeme být se svým úsilím spokojeni.
<P>
Jakožto zástupce skupiny ALDE chci nejprve upozornit na to, že dosavadních výsledků se podařilo dosáhnout díky skutečnosti, že jsme v tomto případě zasadili otázku lidských práv do širší problematiky přistěhovalectví a řízení migračních procesů. Při dodržení lidských práv tak zároveň můžeme zaručit trvale lidský a náležitý přístup jak ze strany imigračních úředníků, tak ze strany pracovníků agentury FRONTEX.
<P>
Zadruhé, dalším přínosem naší práce je to, že dojde ke zlepšení spolupráce, a to jak mezi styčnými úředníky navzájem, tak mezi nimi a agenturou FRONTEX. A konečně, agentura FRONTEX bude moci využít našich spojených sil ke shromáždění nového fondu znalostí, který bude větší svým rozsahem a rozmanitější svými funkcemi. Toto know-how v rukách institucí a zodpovědných osob jim umožní účinněji kontrolovat přistěhovalectví. A proč je efektivnější řízení imigračních procesů tak potřebné? Je to kvůli tomu, že imigrační toky budou i nadále činné a v blízké budoucnosti pravděpodobně ještě zesílí.
<SPEAKER ID="112" NAME="Franziska Keller">
za skupinu Verts/ALE. - Paní předsedající, i já bych chtěla poděkovat zpravodaji, panu Díazovi de Mera García Consuegra, za jeho skvělou práci. Styčné úředníky pro přistěhovalectví bychom neměli vnímat jen jako "zprostředkovatele deportací" - já sama bych si nepřála, aby tak byli vnímáni - měli by pozorně sledovat situaci lidských práv v hostitelských zemích, především ochranu poskytovanou žadatelům o azyl a navrátilcům.
<P>
Velice mě těší, že se našemu zpravodaji do zprávy podařilo několikrát zahrnout odkazy na lidská práva a podávání zpráv o lidských právech - jedná se o hledisko, které v původním návrhu vůbec nebylo obsaženo.
<P>
Rovněž vítám posílenou roli Evropského parlamentu, který je jediným přímo voleným orgánem na úrovni EU a jehož role s Lisabonskou smlouvou ještě vzrostla - ačkoli se zdá, že někteří si to stále ještě neuvědomili.
<SPEAKER ID="113" NAME="Rui Tavares" LANGUAGE="PT">
Paní předsedající, nejprve bych chtěl, jak už zde bylo několikrát řečeno, poblahopřát panu Díazovi de Mera k jeho vynikající práci a k jeho spolupráci a dialogu s námi v průběhu celého procesu: zejména co se týče ožehavé otázky, zda tento a další texty odkazují na "neřízené přistěhovalectví" nebo na "nedovolené přistěhovalectví". V této věci byl přístup zpravodaje, pana Díaze de Mera, nanejvýš konstruktivní a dynamický. Pravda je i to, že smlouvy a stanovisko samotné Rady mu nedovolily postupovat v této záležitosti dál a stanovit definici, která by měla širší rozpětí a zároveň byla správnější po technické stránce, a to v případě neřízených a nezdokumentovaných přistěhovalců.
<P>
Jsem přesvědčen, že nyní, stejně jako při mnoha předchozích parlamentních diskuzích o přistěhovalectví, jde především o to, že vůči přistěhovalectví uplatňujeme represivní politiku, kterou se už téměř podařilo dovést do konce a téměř nic jí nechybí: hlavní funkcí Evropské agentury pro řízení operativní spolupráce na vnějších hranicích členských států Evropské unie (FRONTEX), Schengenské dohody, a dokonce i styčných úředníků - která v současnosti prochází změnami, tak jako v minulosti - je ochrana hranic, což je funkce represivní.
<P>
Všichni zde v Parlamentu navíc víme, že jak na levici, tak čím dál tím více i na pravici přestává být imigrační politika zahrnující represivní opatření imigrační politikou v pravém slova smyslu, neboť imigrační politika hodná svého jména nutně vyžaduje také legální odvětví pro legální přistěhovalectví.
<P>
Jsem přesvědčen, že kdybychom hlasovali pouze o zprávě pana Díaze de Mera jako takové, s myšlenkami, které předkládá, naprosto bych souhlasil. Protože však místo toho hlasujeme o kompromisu s Radou, a to při prvním čtení, domnívám se, že jsme v této záležitosti nedošli tak daleko, jak jsme mohli.
<SPEAKER ID="114" NAME="Paul Nuttall">
za skupinu EFD. - Paní předsedající, jedním ze znaků suverénního státu je jeho schopnost rozhodovat o tom, kdo může a kdo nesmí na jeho vlastní území vstoupit. Několik vlád ve Spojeném království však toto právo bohužel přenechalo nezvoleným, anonymním byrokratům v Bruselu. Ukázalo se, že to bylo katastrofální rozhodnutí. Nyní se nacházíme v situaci, kdy do naší země neřízeně proudí přistěhovalci, což vedlo k poklesu mezd a tomu, že obyvatelé - místní obyvatelé - přichází o práci. Nevěřím tomu, že by s tím evropská síť styčných úředníků pro přistěhovalectví byla s to skoncovat.
<P>
V naší zemi navíc existuje dvoustupňový systém, v němž máte smůlu, jestliže pocházíte z Austrálie, Nového Zélandu či jakékoli jiné země. Pokud jste však z Lotyšska, Polska nebo kterékoli ze zemí EU, můžete si přicházet a odcházet, jak se vám zlíbí. To je zásadní chyba. Tvrdí se, že tato síť pomůže zamezit nelegálnímu přistěhovalectví, co se ale stane, když země, jako je například Rumunsko, v podstatě udělí občanství stovkám tisíc nelegálních přistěhovalců? Dojde k zesměšnění celého systému.
<P>
Podporuji zvolené politiky ve Spojeném království, kteří chtějí mít přehled o našich vlastních hranicích. Nepodporuji však neodpovědné, nezvolené úředníky. Jsem přesvědčen, že posílení této sítě by bylo nezbytné, jen pokud by každý jednotlivý členský stát byl schopen kontrolovat, kdo vstoupí a kdo nevstoupí na jeho území. Proto všechny úpěnlivě žádám, aby tuto zprávu zamítli.
<P>
(Řečník souhlasil s položením otázky podle pravidla č. 149(8) jednacího řádu)
<SPEAKER ID="115" NAME="Krisztina Morvai" AFFILIATION="NI">
(HU) Paní předsedající, můj kolega ze Spojeného království hovořil o potížích, jimž čelí britští zaměstnanci v důsledku přistěhovalectví do jejich země. Pocházím z Maďarska, ze země, z níž je bohužel velké množství lidí nuceno odejít do Anglie za prací, například zdravotní sestry, lékaři nebo jiní kvalifikovaní zdravotníci, protože jejich platy jsou v Maďarsku extrémně nízké. Tito lidé byli v Maďarsku vyškoleni na velice vysoké úrovni a Maďarsko teď čelí kolapsu...
<P>
(Předsedající řečníka přerušila)
<SPEAKER ID="116" NAME="Paul Nuttall" AFFILIATION="EFD">
Paní předsedající, jestliže lidé jako lékaři a zubaři chtějí do Spojeného království za prací - a my jejich dovednosti potřebujeme - pak ať přijdou, v tuto chvíli se však nacházíme v situaci, kdy je náš trh nasycen: nemůžeme kontrolovat, kdo z EU přichází a kdo nikoliv. To je zásadní chyba. Je to špatné a občany to připravuje o práci.
<P>
Dám vám příklad. Taxikář, který mě dnes ráno vezl na letiště, byl zedník, který přišel o práci kvůli pracovníkům z Polska, jimž stačí mnohem nižší mzda než britským dělníkům, a on tak teď musí řídit taxi. To není správné.
<SPEAKER ID="117" NAME="Philip Claeys" AFFILIATION="NI">
(NL) Paní předsedající, samozřejmě, že každá agentura, která se podílí na boji proti nelegálnímu přistěhovalectví, se může spolehnout na moji podporu. Jestliže styční úředníci zefektivní například práci agentury FRONTEX, jde to pozitivní krok.
<P>
Chtěl bych zdůraznit, že bychom se neměli tolik soustředit na institucionální a byrokratické procesy, pak pro samé stromy neuvidíme les. Problém nedovoleného přistěhovalectví je problémem politickým, vyžadujícím politickou vůli, pokud ho máme někdy vyřešit.
<P>
Dnes jsme zjistili, že stále existují členské státy, jako je například Belgie, které nelegální přistěhovalectví odměňují, a to z politických i ideologických důvodů. Nelegální přistěhovalce odměňují tím, že legalizují jejich status nebo jim udělují povolení k pobytu. Takovým způsobem se nebojuje proti nedovolenému přistěhovalectví, ale naopak se aktivně podporuje. V agentuře FRONTEX můžeme mít tolik styčných úředníků pro přistěhovalectví, kolik budeme chtít, problém se však mezitím bude jen zhoršovat.
<P>
Co mě na aktuální zprávě rozčiluje nejvíc, je její doporučení nemluvit o "nedovoleném přistěhovalectví", ale o "neřízeném přistěhovalectví", jak se tomu teď říká. Nemůžu to pochopit: vypadá to, že problém chceme vyřešit tím, že mu dáme jiné jméno nebo budeme předstírat, že už prostě neexistuje. To je skutečně orwellovské. Nazývejme věci pravým jménem; mluvme jasně a hovořme o nelegálním přistěhovalectví a nelegálních přistěhovalcích.
<SPEAKER ID="118" NAME="Georgios Papanikolaou" AFFILIATION="PPE">
(EL) Paní předsedající, už samotná skutečnost, že téměř každý dnes poděkoval našemu zpravodaji, panu Díazovi de Mera García Consuegra, i všem stínovým zpravodajům, kteří se na tomto úkolu podíleli, dokládá vážnost vynaloženého úsilí a vynikající kvalitu dosažených výsledků, a proto bych i já chtěl všem poděkovat. Dnešní rozprava je nesmírně významná, neboť dokládá naše úsilí, v současnosti na evropské úrovni, řídit legální, nelegální i ilegální imigrační toky, úsilí, jaké vynakládáme na koordinaci a skutečné vyjádření solidarity mezi členskými státy, stejně jako na lepší využití všech nástrojů, které máme k dispozici.
<P>
Vytvořili jsme síť styčných úředníků pro přistěhovalectví. Jak už jsme slyšeli, tato síť zahrnuje přibližně 130 zemí a umožňuje nám získávat podložené informace. Zřídili jsme agenturu FRONTEX, nedávno jsme založili Evropský podpůrný úřad pro otázky azylu, podepsali jsme dohodu o zpětném přebírání osob, využíváme všech dostupných evropských fondů a rok od roku je co nejvíce posilujeme. Samotná skutečnost, že jsme nyní dosáhli bodu, kdy tyto nástroje využíváme a kombinujeme - jinými slovy, vidíme, že požadavky agentury FRONTEX souvisí se sítí styčných úředníků a ještě více kombinují všechny dostupné prostředky a nástroje - dokazuje, že se nám daří postupovat kupředu stále efektivněji.
<P>
Nikdo samozřejmě nemůže říci, že jsme dosáhli našeho cíle. Uvědomíte-li si, že přes Řecko do Evropy nelegálně vstupuje 90 % přistěhovalců, tak to samo o sobě to ukazuje, že před sebou máme ještě hodně práce. Tato spolupráce a nástroje, které máme k dispozici, dokazují, že dokážeme účinněji postupovat kupředu. To nám umožňuje zachovat si optimismus, alespoň v tom ohledu, že Evropa potřebné nástroje má a prostřednictvím solidarity a úzké vzájemné spolupráce tak budeme v budoucnu schopni dosáhnout ještě lepších výsledků. Mohu vás ujistit, paní komisařko, že veškeré podobné úsilí ze strany Komise budeme podporovat. Nepochybujte o naší podpoře všech takovýchto iniciativy z vaší strany.
<SPEAKER ID="119" NAME="Andreas Mölzer" AFFILIATION="NI">
(DE) Paní předsedající, jak víme, odvádí úředníci agentury pohraniční stráže FRONTEX významnou práci, jež je součástí operativní spolupráce mezi členskými státy a třetími zeměmi s cílem bojovat proti nedovolenému přistěhovalectví. Podle mého názoru je třeba proti němu účinně bojovat především v tranzitních zemích. Hustá síť styčných úředníků pro přistěhovalectví a jejich úzká vzájemná spolupráce je proto rozumným opatřením, které nám umožní účinně bojovat proti masovému přistěhovalectví do Evropy se všemi jeho negativními důsledky pro evropské občany. Je však nutné zaručit, aby co nejrychleji a bez byrokratických průtahů byly zpřístupněny informace a hodnocení poskytované styčnými úředníky agentuře FRONTEX a vnitrostátním institucím.
<P>
Obecně vzato, v otázkách přistěhovalectví rozhodně potřebujeme větší spolupráci mezi všemi stranami. Podle mého názoru by měly být pravomoci agentury FRONTEX co nejrychleji posíleny - se souhlasem členských států - abychom zajistili, že její činnost bude jednotná a efektivní, zejména na vnějších hranicích.
<SPEAKER ID="120" NAME="Simon Busuttil" AFFILIATION="PPE">
(MT) Paní předsedající, jakožto zpravodaj pro nařízení o agentuře FRONTEX vítám nejnovější vývoj zákona, který máme před sebou, neboť nám pomůže v posílit tuto agenturu. Moje zpráva o agentuře FRONTEX a o potřebných změnách v jejích kompetencích byla ve skutečnosti předložena již minulý měsíc a doba, po níž je možné provádět změny, vyprší již tento týden. Proto odhaduji, že v nadcházejících měsících - v lednu a únoru - přijme výbor LIBE pozměňovací návrhy ke zprávě o agentuře FRONTEX, což v rámci výboru umožní její dokončení. Doufám, že se nám následně podaří zahájit proces k co nejrychlejšímu uzavření tohoto dokumentu. Nicméně skutečnost, že budeme mít tyto styčné úředníky pro přistěhovalectví, zprostředkovávající výměnu informací s agenturou FRONTEX, je nesmírně pozitivním krokem.
<SPEAKER ID="121" NAME="Oreste Rossi" AFFILIATION="EFD">
(IT) Paní předsedající, dámy a pánové, tato zpráva mohla získat hlasy ve svůj prospěch, naneštěstí ale byla upravena pozměňovacími návrhy, které považujeme za zbytečné a nepotřebné, kde se slova "nedovolené" a "tajné" nahrazují slovem "neřízené", jako bychom se báli nazývat věci pravým jménem.
<P>
Na druhou stranu však zpráva vytváří podmínky pro vytvoření sítě styčných úředníků pro přistěhovalectví vysílaných na konzulární úřady a do mezinárodních organizací, kteří budou zodpovědní za zamezení nedovoleného přistěhovalectví a zprostředkování navracení nelegálních přistěhovalců zpět do vlasti.
<P>
Navíc přímá výměna informací o nedovolených imigračních tocích mezi jednotlivými státy, velvyslanectvími a mezinárodními organizacemi by se navíc mohla ukázat jako užitečná v boji proti aktivitám zločineckých sítí. Bylo zničeno už příliš mnoho životů. Zastavení obchodu s bílým masem je jednou z výzev, jimž se EU musí postavit.
<SPEAKER ID="122" NAME="Franz Obermayr" AFFILIATION="NI">
(DE) Paní předsedající, členské státy vysílají styčné úředníky pro přistěhovalectví do třetích zemí s cílem bojovat proti nedovolenému přistěhovalectví ve spolupráci s místními orgány v těchto zemích. Z toho důvodu považuji spolupráci mezi těmito úředníky a agenturou FRONTEX za naléhavě potřebnou. Smysluplná výměna informací a osvědčených postupů je nezbytná, zároveň bychom měli zabránit zdvojování struktur. Doufám, že taková spolupráce povede k účinnější ochraně hranic - zejména proto, že agentura FRONTEX nemá v třetích zemích žádné vlastní zastoupení.
<P>
Klíčovou součástí této spolupráce musí být konzistentní zpracovávání dohod o zpětném přebírání osob, ať už ve východní Evropě nebo na africkém kontinentu, neboť v otázkách navracení nelegálních přistěhovalců do vlasti panuje v EU chaos. Některé členské státy postupují s velkým nasazením, zatímco jiné stagnují. To má přirozeně negativní důsledky pro všechny členské státy.
<P>
Proto je naléhavá potřeba začít jednat. Agenturu FRONTEX je nutné posílit a EU zároveň musí donutit představitele členských států, aby plnili své povinnosti.
<SPEAKER ID="123" NAME="Csanád Szegedi" AFFILIATION="NI">
(HU) Paní předsedající, dámy a pánové, tato zpráva a v ní obsažené návrhy mají jasný účel: jejich cílem je vytvořit podmínky pro podporu a usnadnění přistěhovalectví, což považujeme za nepřijatelné. Vytvoření sítě styčných úředníků pro přistěhovalectví je dalším krokem k centralizovaným opatřením kontrolovaným Evropskou unií, která podporují příliv přistěhovalců a uprchlíků. Stejně tak je nepřijatelný úmysl nahradit termín "nedovolené přistěhovalectví" termínem "neřízené přistěhovalectví", čímž se projevuje snaha tento nelegální čin dále legitimizovat. Obyvatelé Evropy už mají dost záplavy přistěhovalců a my bychom uvítali, kdyby to brali v potaz také zvolení členové tohoto Parlamentu. O této zprávě bohužel nemohu říci nic víc než to, že je zesměšněním sebe sama. Tato zpráva představuje karikaturu Evropského parlamentu.
<SPEAKER ID="124" NAME="Andrew Henry William Brons" AFFILIATION="NI">
Paní předsedající, navrhované změny v nařízení mají usnadnit výměnu informací "při řízení dovoleného i nedovoleného přistěhovalectví". Já ho nechci řídit: já ho chci zastavit. Migrace je založena na falešné představě, že jsme výtvory své kultury a že vystavení evropské kultuře promění v druhé generaci Neevropany v Evropany, jestli ne už v té první. Odlišní lidé nejsou výtvory odlišných kultur: odlišné kultury jsou výtvory odlišných lidí.
<P>
Přiveďte do Evropy obyvatele zemí třetího světa a proměníte Evropu ve třetí svět - a to nikoli přechodně, ale natrvalo. A to je to, co děláme posledních šest desetiletí.
<SPEAKER ID="125" NAME="Krisztina Morvai" AFFILIATION="NI">
(HU) Paní předsedající, nastala ta správná doba, kdy bychom se konečně měli pokusit najít základní příčiny přistěhovalectví a napravit je. Z důvodů lidskosti navrhuji zavést právo každého člověka pobývat ve vlastní rodné zemi, ve své vlasti, a ve světě by měly být vytvořeny vhodné hospodářské i jiné podmínky k tomu, aby lidé ve své vlastní zemi mohli žít, to zahrnuje i země považované za druhořadé členské státy EU. Abych navázala na své předchozí myšlenky, systém zdravotní péče v Maďarsku se zhroutil, nebo je na hranici zhroucení, protože maďarští lékaři, zdravotní sestry a zaměstnanci s lékařským vzděláním jsou nuceni masově migrovat v rámci EU, například do Anglie, stejně jako do jiných zemí, čímž se v podstatě stávají ekonomickými uprchlíky. Nastal čas, kdy bychom se tímto jevem měli zabývat a začít proti němu aktivně bojovat, a to například tak, že budeme po členských státech požadovat, aby kvalifikovaným lékařům a zdravotním sestrám v případě potřeby zajistily přiměřený příjem.
<SPEAKER ID="126" NAME="Cecilia Malmström">
členka Komise. - Paní předsedající, přestože během rozpravy se to neprojevilo, pane Díazi de Mera, chápu, že váš návrh má značnou podporu. Ráda bych vám k tomu poblahopřála, neboť to dokládá, že jste vykonal velice významnou práci.
<P>
Rovněž bych chtěla znovu vyjádřit své potěšení z toho, že jste prostřednictvím pozměňovacích návrhů výboru posílil hledisko lidských práv. To zaručí, že všechny podstatné aspekty, především lidská práva, budou brány v potaz, když se budeme věnovat určité zemi nebo oblasti a když budeme podávat zprávy ohledně záležitostí souvisejících s neřízeným přistěhovalectvím v dané zemi či oblasti. Víme, že mezi situací ohledně lidských práv a počtem přistěhovalců nebo žadatelů o azyl existuje jasná souvislost. Jedná se o významný push factor.
<P>
Rovněž se jedná o úkol pro Podpůrný úřad pro otázky azylu. Ten bude shromažďovat informace o zemích původu a zemích, jimiž žadatelé o azyl procházejí. Hlavní funkcí styčných úředníků je navázat a udržovat styky s orgány hostitelské země s cílem přispět k předcházení nedovolenému přistěhovalectví a boji proti němu. Poskytovat úplné posouzení stavu lidských práv v hostitelské zemi však není v rozsahu jejich působnosti, ačkoli je jednou z priorit.
<P>
Domnívám se, že svým návrhem jste text vylepšili, a velice se těším na vaše zítřejší hlasování. Chtěla bych vám i stínovým zpravodajům za vaši důležitou práci ještě jednou poděkovat.
<SPEAKER ID="127" NAME="Agustín Díaz de Mera García Consuegra">
zpravodaj. - (ES) Paní předsedající, paní komisařko, mnohokrát vám děkuji za vaše slova, stejně jako za vaše nasazení. Rád bych ještě jednou vyjádřil obdiv ke způsobu, jakým se vám daří spravovat svěřený úkol.
<P>
Dnes odpoledne jsme vyslechli 18 projevů a většinové skupiny přijetí zprávy podpořily. Proto bych chtěl opět projevit hlubokou vděčnost za to, že se aktivně podílely, zprávu obohatily a připojily k ní významné pozměňovací návrhy, které měly být obsaženy a nyní tedy jsou.
<P>
Odkazuji v podstatě hlavně na otázku lidských práv, Evropský podpůrný úřad pro otázky azylu a roli Vysokého komisariátu OSN pro uprchlíky.
<P>
Je samozřejmé, že v tak velkém a rozmanitém Parlamentu nemůžeme všichni se všemi souhlasit, ale právě proto je naše úsilí, díky němuž jsme dosáhli velmi širokého konsensu, obzvlášť důležité. Dámy a pánové, ze svého středopravého, křesťanskodemokratického stanoviska skutečně tvrdím, že jsem rozhodně pro to, abychom dali přednost termínu "neřízené", a výraz "nedovolené" odmítám jakožto právně, obsahově i etický nepřijatelný.
<P>
Všem svým kolegům velice děkuji za jejich podporu a také za jejich projevy, a to včetně těch nesouhlasných.
<SPEAKER ID="128" NAME="Předsedající">
Rozprava je ukončena.
<P>
Hlasování se bude konat v úterý 14. prosince.
