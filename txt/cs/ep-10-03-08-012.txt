<CHAPTER ID="012">
Plán práce
<SPEAKER ID="017" NAME="Předsedající">
Byl rozdán konečný návrh pořadu jednání, který vypracovala ve čtvrtek 4. března 2010 Konference předsedů v souladu s článkem 137 jednacího řádu. Byly navrženy tyto změny:
<P>
Pondělí:
<P>
žádné změny.
<P>
Úterý:
<P>
žádné změny.
<P>
Středa:
<P>
Skupina Zelených / Evropské svobodné aliance a Konfederace Evropské sjednocené levice a Severské zelené levice vznesly žádost o zařazení prohlášení Komise o geneticky modifikovaných bramborách odrůdy Amflora.
<SPEAKER ID="018" NAME="Rebecca Harms" AFFILIATION="Verts/ALE">
(DE) Pane předsedo, dámy a pánové, znovu navrhujeme, aby bylo na pořad jednání zařazeno téma povolení geneticky modifikovaných brambor odrůdy Amflora, a to z mnoha různých důvodů. Poté, co se přenesla odpovědnost za povolení geneticky modifikovaných organismů na komisaře pro zdraví, občané podle mne očekávali, že budeme nyní k otázce povolení těchto geneticky modifikovaných potravin přistupovat pečlivěji. Opak je pravdou: považuji za skandální, že komisař pro zdraví tak krátce poté, co se Komise ujala své funkce, udělením povolení pro tyto brambory jasně vyjádřil, že obavám Světové zdravotnické organizace nevěnuje pozornost.
<P>
Navíc v předchozím funkčním období docházelo v otázce udělování licencí k opakovaným neshodám mezi Radou a Komisí, jelikož řada členských států nesouhlasila s ofenzivním udělováním licencí, které prosazoval sám předseda Komise Barroso. Souhlasili jsme s vytvořením nového obezřetnostního postupu pro udělování licencí. Jak to s tímto postupem nyní vypadá? Vzhledem k tomu, že většina občanů je proti těmto geneticky modifikovaným organismům, je naší povinností, abychom tento týden vedli rozpravu o udělování licencí a o ofenzivě, která se na nás možná stále ještě valí.
<P>
(Předseda řečnici přerušil)
<P>
Chtěla bych požádat, aby o tomto tématu proběhlo hlasování podle jmen.
<SPEAKER ID="019" NAME="Francesco Enrico Speroni" AFFILIATION="EFD">
(IT) Pane předsedo, dámy a pánové, nehledě na případná hodnocení ze strany jednotlivých poslanců nebo politických skupin se domnívám, že je vhodné, abychom měli možnost se k tak důležitému tématu vyjádřit. Často zde vedeme rozpravu o otázkách, které jsou Evropské unii velmi vzdálené, i když jsou namístě. Tato otázka znepokojuje nás i naše voliče, a právě z toho důvodu mám za to, že bychom ji měli zařadit na pořad jednání.
<SPEAKER ID="020" NAME="Martin Schulz" AFFILIATION="S&amp;D">
(DE) Pane předsedo, znepokojení mé kolegyně paní Harmsové a řady členských států sdílím - na toto téma zde míváme rozpravu mimořádně bouřlivou. Proto - stejně jako to udělala již minulý týden Konference předsedů - jsem řekl a chci to nyní zopakovat, že nemá smysl, abychom teď vedli vzrušenou debatu bez usnesení, což pak opět skončí nezdarem.
<P>
Je mnohem smysluplnější vyzvat příslušné výbory, aby jmenovaly zpravodaje pro tento proces a rovněž pro související technické otázky postupu schvalování.
<P>
Souhlasu Komise předchází osmiletý přípravný proces. Této otázce se věnovalo osm let. Rozhodnutí učinila Komise, a to na základě evropského práva a většinou svých hlasů. Nyní se musíme zabývat otázkou, zda by se na rozhodnutí takového dosahu mělo vztahovat právo Parlamentu využít výjimku, a zda je nakonec možné, aby Parlament rozhodnutí s tak dalekosáhlými účinky zrušil.
<P>
To je důvod, proč by měl být jmenován zpravodaj, který mechanismy přezkoumá, a bude-li to nezbytné, předloží zprávu, se záměrem dosáhnout legislativní většiny v Parlamentu, která uloží Komisi, aby do jednoho roku na základě naší interinstitucionální dohody předložila legislativní návrh. To je podle mne mnohem lepší než vzrušená debata.
<P>
(Předseda řečníka přerušil)
<SPEAKER ID="021" NAME="Předseda">
Prosím dodržujte jednací řád. Podle jednacího řádu se jedná o jednominutová prohlášení, a to se týká jak prohlášení na podporu žádostí, tak i stanovisek proti. Omezte prosím svůj projev na uvedenou dobu, neboť v opačném případě narušujete pořad jednání a porušujete jednací řád. Mějte to prosím na paměti.
<P>
Od Konfederace Evropské sjednocené levice a Severské zelené levice a také od paní Harmsové jsem obdržel žádost o jmenovité hlasování. Hlasovat budeme nyní.
<P>
(Parlament žádost zamítl)
<P>
(Pořad jednání byl tedy stanoven)
