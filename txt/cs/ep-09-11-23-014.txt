<CHAPTER ID="014">
Jednominutové projevy k důležitým politickým otázkám
<SPEAKER ID="019" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="020" NAME="Ádám Kósa" AFFILIATION="PPE">
(HU) Dámy a pánové, chtěl bych obrátit vaši pozornost k Listině základních práv v souvislosti se zdravotně postiženými lidmi v rámci Lisabonské smlouvy. Rada Evropy v současné době připravuje nový návrh antidiskriminačního nařízení a rád bych zdůraznil tři aspekty. Za prvé, podle Listiny nikdo nesmí být diskriminován přímo či nepřímo z důvodu, že má zdravotně postižené dítě nebo člena rodiny. Za druhé, pojišťovny napříště odmítají poskytnout pojištění, pokud někdo trpí genetickou poruchou nebo má zdravotní postižení. Za třetí, práva prosazovaná orgány Evropské unie a křesťanskými demokraty přisuzují velkou důležitost zachování kvality života lidí se zdravotním postižením. Chci upozornit své kolegy na všechny tyto otázky, protože vás chci požádat, abyste tento týden podpořili vytvoření Mezinárodní skupiny pro otázky zdravotního postižení.
<SPEAKER ID="021" NAME="Jarosław Kalinowski" AFFILIATION="PPE">
(PL) Pane předsedo, Evropská unie, kde jeden ze sedmi občanů patří k národnostní menšině, může být pyšná na to, že v tak velké míře zaručuje respektování jejich práv. Zde je třeba zdůraznit důležitost hesla Evropské unie - jednota v rozmanitosti. My všichni v této sněmovně víme, že skutečná demokracie se pozná podle toho, jakým způsobem zachází se svými menšinami. Lisabonská smlouva jednoznačně ukládá povinnost respektovat práva lidí, kteří patří k menšinám, a Listina základních práv zakazuje jakoukoli diskriminaci na základě etnického původu nebo příslušnosti k národnostní menšině.
<P>
Bohužel v Evropské unii stále ještě existují země, které navzdory přijatým mezinárodním závazkům uplatňují v této oblasti cílenou strategii a snaží se své menšiny asimilovat a zcela je zbavit jejich národní identity. Litva, neboť na tuto zemi narážím, již více než 20 let diskriminuje své občany v různých sférách života. Nejenže k tomu dochází plánovitě, ale od té doby, co přistoupila k Evropské unii, tyto praktiky dokonce ještě zesílily. Příkladem je rozhodnutí Litevského ústavního soudu o písemné podobě polských příjmení pouze v litevském přepisu.
<SPEAKER ID="022" NAME="Jarosław Leszek Wałęsa" AFFILIATION="PPE">
(PL) Pane předsedo, dne 14. října oznámila Evropská komise svou strategii pro rozšiřování. V tomto dokumentu Komise předkládá hodnocení pokroku, kterého dosáhly země západního Balkánu a Turecko v době světové hospodářské krize, a uvádí nejzávažnější problémy, s nimiž se budou muset tyto země v blízké budoucnosti vyrovnávat.
<P>
Ve svém krátkém projevu, kdy hovořím jako člen delegace Evropského parlamentu na zasedání společného parlamentního výboru EU-Turecko, bych chtěl vyzvat Turecko, aby i nadále pokračovalo ve svém úsilí o reformy, jejichž cílem je úplná demokratizace země a rychlé vyřešení konfliktů se sousedními zeměmi. Přístupová jednání postoupila do vyšší fáze a je třeba, aby Turecko vynaložilo ještě větší úsilí na splnění kritérií členství. Vyhlídka na přistoupení k EU by měla být pobídkou k posílení demokracie a dodržování lidských práv a také k další modernizaci země a dosažení úrovně Evropské unie.
<SPEAKER ID="023" NAME="Marc Tarabella" AFFILIATION="S&amp;D">
(FR) Pane předsedo, dámy a pánové, každých šest vteřin zemře někde ve světě jedno dítě hlady a počet lidí trpících podvýživou dosáhl hranice jedné miliardy.
<P>
Tato velice vážná situace byla odsouzena na summitu zemí G20, který se konal v září v Pittsburghu. Na tomto summitu bylo oznámeno, že na podporu zemědělství v rozvojových zemích bude poskytnuto 20 miliard USD. Totéž shodou okolností zaznělo na summitu zemí G8 v L'Aquile.
<P>
Nicméně na Světovém summitu o potravinové bezpečnosti, který se konal dne 16. listopadu v Římě pod záštitou Organizace OSN pro výživu a zemědělství, byla situace zcela odlišná. Téměř všichni vrcholní představitelé zemí G8 summit ignorovali a k ratifikaci původně předpokládaných opatření nedošlo. Stěží proto překvapí, že v textu, který má přibližně čtyřicet odstavců, se neobjevují žádná konkrétní čísla, dokonce ani oněch 44 miliard USD, které jsou podle FAO každý rok zapotřebí k udržení zemědělských systémů nejchudších zemí.
<P>
Autoři závěrečného prohlášení pouze slovně podpořili slib daný v této věci členy G8 - tedy těmi, kteří se zasedání v L'Aquile zúčastnili. Tyto dvojí standardy proto odsuzuji a pochybuji, zda země G20 budou schopny tato opatření zavést. Jak říkával slavný francouzský komik Pierre Dac, "je třeba nekonečné trpělivosti věčně čekat na to, co nikdy nepřijde".
<SPEAKER ID="024" NAME="Antonio Masip Hidalgo" AFFILIATION="S&amp;D">
(ES) Pane předsedo, situace na Západní Sahaře je velice vážná. Varování monitorovacího střediska lidských práv v Asturii - mého regionu - a mnoha dalších organizací je třeba brát vážně. Sedm vězňů čeká na vojenský soud za návštěvu svých rodin v Tindoufu, jsou zde političtí vězni, dochází k mučení, zmizeli lidé a mírumilovná hrdinka, kandidátka na Sacharovovu cenu, Aminatou Haidarová, Saharský Gándhí, byla z tohoto území vyhoštěna okupační mocí. To je v mezinárodním právu nevídané.
<P>
Paní Malmströmová, členové Evropské komise, noví vůdci Rady: Evropská unie by se měla zapojit do podpory těchto obyvatel vystavených mimořádnému útlaku. V den 20. výročí pádu Berlínské zdi se velice blízko nás nachází jiná zeď, která funguje jako bariéra svobody.
<P>
Věnujte pozornost Aminatou! Zachraňte jí život!
<SPEAKER ID="025" NAME="Carl Haglund" AFFILIATION="ALDE">
(SV) Pane předsedo, v posledních týdnech jsme opět obdrželi zprávy o špatném stavu Baltského moře. Proto jsem dnes nucen říci k tomu také několik slov, i vzhledem k tomu, že minulý týden proběhlo mezi Radou a Parlamentem dohodovací řízení o rozpočtu na rok 2010. Rozpočet zahrnuje dalších 20 milionů EUR, které chce Parlament přidělit na strategii pro Baltské moře, což je potěšitelné.
<P>
Zajisté proto připomenu Komisi, až zde bude zastoupena, že pro strategii zaměřenou na Baltské moře potřebujeme právní základ, abychom ji mohli skutečně uplatnit v praxi a aby finanční prostředky, které byly nyní vyčleněny, mohly být skutečně využity. Jak již bylo řečeno, zprávy, které jsme obdrželi v posledních několika týdnech, naznačují, že je nezbytně nutné něco podniknout. Musí dojít k různým věcem - a to rychle. Doufám proto, že si všichni vyhrneme rukávy a velice brzy začneme opravdu něco dělat. Musíme něco podniknout, a nejen my, ale také Komise, Rada a dotčené strany.
<SPEAKER ID="026" NAME="Hélène Flautre" AFFILIATION="Verts/ALE">
(FR) Pane předsedo, ve čtvrtek jsem se v Tunisu zúčastnila soudního přelíčení s básníkem a spisovatelem Taoufikem Ben Brikem, proti němuž byla v Tunisku na základě zvykového práva vznesena nejasná obvinění, která nikoho neošálí. Od "voleb" v Tunisku, které se uskutečnily dne 25. října, jsou ti, kteří brání lidská práva vystaveni násilí a šikaně v takovém rozsahu, jaký jsem nikdy předtím nezažila, ačkoli tuto zemi dobře znám.
<P>
Dne 25. října si prezident Ben Ali bezpochyby v plném rozsahu uvědomil nespokojenost Tunisanů se svým vůdcem; a velvyslanectví a Evropská komise, která bohužel nemá politické vízum, aby se takového soudního procesu zúčastnila, projevily obecný nedostatek zájmu o tuto otázku, která se zde odvíjí.
<P>
Myslím, že si dnes musíme přiznat zcela jasnou skutečnost. Je to naše vina, že jsme nesplnili svou zákonnou povinnost zachraňovat. Co brání velvyslanectvím a Evropské komisi v tom, aby se důsledně dotazovaly pana Ben Aliho - ve jménu našich závazných dohod a vzájemných závazků s Tuniskem - na jeho kroky, které jsou s těmito závazky zcela v rozporu?
<SPEAKER ID="027" NAME="João Ferreira" AFFILIATION="GUE/NGL">
(PT) Obchodní dohoda podepsaná dne 4. listopadu mezi Evropskou unií a Izraelem, která se týká liberalizace obchodu se zemědělskými produkty, zpracovanými zemědělskými produkty a rybami a rybími produkty, je nepřijatelná z nejrůznějších důvodů, na které zde poukážeme.
<P>
Je nepřijatelná v první řadě proto, jelikož se řídí zásadami neoliberální politiky, která zhoršuje současnou hospodářskou a sociální krizi, zejména v zemědělství a rybářství, ale tato skutečnost se stává obzvláště závažnou, když se tyto politiky prosazují prostřednictvím dohody se zemí, která porušuje mezinárodní právo a ta nejzákladnější práva palestinského lidu, se zemí, která nerespektuje své závazky, tak jak byly dohodnuty v mírovém plánu, drží pásmo Gazy v obklíčení, buduje další osady, pokračuje ve výstavbě zdi a vyhání Palestince z Jeruzaléma. Je to země, která stále více porušuje lidská práva a mezinárodní humanitární práva.
<P>
Důrazně odsuzujeme podpis této dohody, která bude zahrnovat obchod s produkty z izraelských osad na palestinských územích a zároveň podtrhuje nepopíratelné a nepřijatelné spolupachatelství Evropské unie s Izraelem vzhledem k závažnému porušování práv, které jsem právě popsal.
<P>
Chceme zde vyjádřit svou plnou solidaritu s palestinským lidem a podpořit jejich právo na vytvoření svobodného, nezávislého a svrchovaného státu.
<SPEAKER ID="028" NAME="Gerard Batten" AFFILIATION="EFD">
Pane předsedo, ruský emigrant Pavel Stroilov nedávno zveřejnil odhalené skutečnosti o spolupráci mezi Britskou labouristickou stranou a Sovětským svazem v době studené války.
<P>
Sovětské archivní dokumenty uvádějí, že v 80. letech minulého století se vůdce opozice Neil Kinnock obrátil na Michaila Gorbačova prostřednictvím tajného zmocněnce, aby zjistil, jak by Kreml zareagoval, kdyby labouristická vláda zastavila realizaci programu jaderných raket Trident. Pokud je zpráva předaná panu Gorbačovovi pravdivá, znamená to, že Lord Kinnock se obrátil na jednoho z nepřátel Británie ve snaze získat souhlas s obrannou politikou své strany, a pokud by byl zvolen, s obrannou politikou Británie.
<P>
Je-li tato zpráva pravdivá, potom by se Lord Kinnock provinil velezradou. Dokumenty, které jsou nyní dostupné, musí být na co nejvyšší možné úrovni prozkoumány britskými orgány a Lord Kinnock musí dostat příležitost, aby na sovětské záznamy reagoval.
<SPEAKER ID="029" NAME="Csaba Sógor" AFFILIATION="PPE">
(HU) Je smutnou skutečností, že politika ospravedlňující kolektivní oklešťování práv menšin může i dnes představovat překážku pro další vlnu integračního procesu. Chtěl bych poděkovat panu předsedovi za to, co učinil pro obnovení normálního stavu na Slovensku. Jazykový zákon je jen jednou takovou smutnou krátkou kapitolou. Dalším příkladem byla česká kauza. Česká hlava státu musí vědět, i bez Lisabonské smlouvy, že k Benešovým dekretům došlo v důsledku prosazení zásady kolektivní viny a že přijetím Listiny základních práv nepozbývají platnosti; ve skutečnosti jsou stále v rozporu s více než šesti evropskými dokumenty. Jsme přesvědčeni, že budoucnost Lisabonské smlouvy a EU bude určována nikoli znovuoživením hromadného zbavování práv z dob druhé světové války, nýbrž ochranou práv menšin v souladu s běžnou evropskou praxí zaručení nezávislosti kulturního života.
<SPEAKER ID="030" NAME="Anna Záborská" AFFILIATION="PPE">
(SK) Dne 20. listopadu uplynulo 20 let od přijetí Úmluvy o právech dítěte Organizací spojených národů.
<P>
Na toto výročí připadá rovněž vytvoření skupiny Evropské unie pro rodinu a ochranu dětství. Výzvy Evropské unie - jako je demografický vývoj, sladění rodinného a pracovního života, péče o osoby odkázané na pomoc, sociální začlenění, boj proti chudobě rodin a dětí a také politika solidarity mezi generacemi -vyžadují odborné znalosti prorodinných organizací, které se věnují ochraně zájmů dětí.
<P>
Úmluva o právech dítěte připomíná, že dítě pro harmonický rozvoj své osobnosti potřebuje vyrůstat v rodinném prostředí založeném na štěstí, lásce a porozumění. Skupina pro rodinu a ochranu dětství funguje v Parlamentu jako platforma pluralitních názorů poslanců napříč politickými skupinami. Vyzývám všechny kolegy, aby podpořili tuto skupinu ve svých politických frakcích. Umožní pokračovat v práci, která je pro činnost Parlamentu důležitá a užitečná.
<SPEAKER ID="031" NAME="Daciana Octavia Sârbu" AFFILIATION="S&amp;D">
(RO) Situace rumunské komunity v Itálii vyvolává stále větší znepokojení. Celá Evropa již dobře ví, že zde existují snahy vinit z činů, které spáchá několik jedinců, celou komunitu. Rumuni se každý den potýkají s rostoucími problémy, stále častějším zastrašováním a strachem.
<P>
Dovolte mi, abych uvedla jen několik příkladů. V tisku se nedávno objevila zpráva o případu do očí bijící diskriminace. Ředitel jedné italské společnosti poskytující telefonní, kabelové a internetové služby doporučil svým zaměstnancům, aby neuzavírali pracovní smlouvy s rumunskými občany. A jiný příklad, dítě, které bylo rumunským státním příslušníkem romského původu, utrpělo zranění, ale žádná z nemocnic ve městě Messina ho nechtěla přijmout. Chlapec zemřel při převozu do Katánie. To je jen několik konkrétních případů. Rumuni však čelí podobným projevům nedůvěry téměř denně.
<P>
Domnívám se, že italské vládě je třeba dát na evropské úrovni jasně najevo, že s těmito projevy diskriminace vůči rumunským přistěhovalcům musí skoncovat.
<SPEAKER ID="032" NAME="Derek Vaughan" AFFILIATION="S&amp;D">
Pane předsedo, měl jsem v úmyslu hovořit o důležitosti evropských strukturálních fondů pro regiony, jako je Wales, po roce 2013, ale musím reagovat na předchozí poznámky pana Battena o významném britském politikovi a bývalém komisaři Evropské komise. Obvinit takovou osobnost z velezrady je podle mého názoru mírně řečeno neparlamentní jazyk a dotyčný by se měl stydět. Žádám ho, aby tato slova vzal zpět, a pokud to neudělá, domnívám se, pane předsedo, že byste ho měl vyzvat, aby tak učinil.
<SPEAKER ID="033" NAME="Ivo Vajgl" AFFILIATION="ALDE">
(SL) V této sněmovně budeme mít brzy příležitost vyslechnout kandidáty na funkci vysokého představitele pro zahraniční a bezpečnostní politiku.
<P>
Pro nás to bude zároveň prověrkou a znamením toho, jaký vliv může Evropa uplatnit v rámci mírového procesu na Středním východě, a rovněž odpovědí na otázku, zda Evropská unie vůbec může hrát aktivní úlohu při řešení těchto problémů. Dosud jsme příliš mnoho úspěchů nedosáhli a moji kolegové, kteří již vystoupili, to dokázali ještě názorněji.
<P>
V posledních dnech se na Středním východě dál roztáčí bludný kruh násilí. Nejdříve teroristé Hamasu odpálili rakety, poté Izrael nepřiměřeně oplácel, a opět je těžké rozlišit mezi civilními a vojenskými oběťmi.
<P>
Zastávám názor, že nesmíme ani na okamžik polevit ve svém úsilí, které je nutno zaměřit na mírový proces na Středním východě.
<SPEAKER ID="034" NAME="Chris Davies" AFFILIATION="ALDE">
Pane předsedo, vojáci ze Spojeného království a mnoha dalších evropských států bojují a umírají v Afghánistánu. Bylo nám řečeno, že důvodem je zabránit návratu Al Kajdy, a uchránit tak bezpečnost naší země, nebo ochrana demokracie, boj proti drogám, podpora Pákistánu či prosazování práv žen. Ale tato vysvětlení už mě nepřesvědčují. Chybí zde jasná politická strategie a nevím, čeho se má smrtí našich vojáků dosáhnout. Naše přítomnost nám ani zdaleka nepřináší bezpečnost a obávám se, že jen zvyšuje nebezpečí a islámským extrémistům umožňuje, aby nás líčili jako zahraniční okupanty, kteří v občanské válce podporují vládu válečníků a drogových baronů. Naše akce posilují růst radikální protizápadní islámské víry. Potřebujeme diplomatickou strategii, musíme jednat s Tálibánem, musíme prosazovat usmíření a snažit se rozšířit složení současné vlády a musíme být připraveni stáhnout své vojáky z afghánského území.
<SPEAKER ID="035" NAME="Isabelle Durant" AFFILIATION="Verts/ALE">
(FR) Pane předsedo, jak jistě víte, v říjnu 2009 bylo dosaženo dohody mezi belgickým státem a společností GDF Suez, která rozšiřuje a posiluje monopol společnosti GDF Suez až do roku 2025. To zcela odporuje politikám liberalizace. Zároveň představuje rozhodnutí, které potvrdí monopol jaderné energie, což značně zkomplikuje plány na využití obnovitelných energií a s tím související vznik pracovních míst.
<P>
Když se dovídáme, že regulátor místo toho, aby byl nezávislý, nakonec přenechá dohled nad trhem a stanovováním cen monitorovacímu výboru, kde má zasedat společnost GDF Suez, pak se skutečně začínám divit. Doufám, že Komise zareaguje a začne jednat a poukáže na situaci, v níž nacházíme soudce i souzeného, dohlížitele i dohlíženého.
<P>
Věřím proto, že Komise zareaguje, zejména v předvečer kodaňského summitu, kde otázky energií - především obnovitelných energií - budou samozřejmě těmi hlavními. Doufám, že Komise se přesvědčí, že Belgie nechápe tzv. pax electrica, dohodu, jejímž hlavním cílem je posílit monopol společnosti Electrabel GDF Suez.
<SPEAKER ID="036" NAME="Joe Higgins" AFFILIATION="GUE/NGL">
Pane předsedo, zítra se desítky tisíc pracovníků ve veřejné správě v Irsku zúčastní celostátní stávkové akce. Státní zaměstnanci s nízkými platy, zdravotní sestry, učitelé a pracovníci místních úřadů odmítají dál být obětním beránkem krize irského a světového kapitalismu a nechtějí už být nuceni platit za tuto krizi, kterou nezavinili.
<P>
Přeji si, aby Evropský parlament vyjádřil zítra těmto stávkujícím pracovníkům co nejupřímnější podporu. Stávající irská vláda nemá pro svůj program drastických škrtů žádný demokratický mandát. Vyzývám pracující v Irsku, aby svou akci rozšířili, svrhli tuto nedemokratickou vládu a vynutili si všeobecné volby, a ať lidé rozhodnou.
<P>
Rada a Komise Evropské unie se také provinily tím, že v Irsku vyžadovaly tvrdé škrty. Důvěryhodnost těchto orgánů v tomto týdnu dokonce ještě poklesla po další cynické dohodě mezi Evropskou lidovou stranou a sociálními demokraty ohledně předsednictví Rady a funkce vysokého představitele pro zahraniční a bezpečnostní politiku, do níž byla jmenována dáma, která nikdy nebyla zvolena do veřejné funkce, ale získala novou funkci díky svému umístění do sněmovny feudálních fosilií, a protože měla maximální důvěru britských labouristů.
<P>
Je jasné, že pracující v celé Evropě musí povstat a sami bojovat, nemohou spoléhat na neoliberální většinu v této sněmovně.
<SPEAKER ID="037" NAME="Andreas Mölzer" AFFILIATION="NI">
(DE) Pane předsedo, jeden ze sedmi Evropanů patří k nějaké etnické menšině. Navzdory tomu není ochrana autochtonních národnostních menšin v Evropě považována za prioritu. Zatímco Brusel se nikdy nenabaží odnímání nejrůznějších pravomocí členským státům, Komise tvrdí, že do vnitřních věcí zasahovat nechce, a prohlásila, že konflikty mezi národnostními menšinami jsou věcí příslušných států. Žádný jednotný přístup v Evropě neexistuje. Jednotlivá ustanovení mezinárodního práva jsou v různých státech uplatňována zcela rozdílně.
<P>
Například Francie žádné etnické menšiny neuznává a ve Slovinsku stále ještě porušují mezinárodní právo rozhodnutí AVNOJ. Naproti tomu v Rakousku využívá slovinská menšina celou řadu příležitostí k rozvoji. Podle mého názoru tyto zjevné nesrovnalosti odrážejí nutnost přijmout evropskou právní úpravu ohledně etnických skupin. Pokud chce Evropa chránit etnickou různorodost, která se vytvořila v průběhu historie, musí bezpodmínečně vypracovat mezinárodně závazný právní předpis týkající se etnických skupin, který by zahrnoval autochtonní menšiny. Pro Evropskou unii by to byla příležitost dokázat, že ochrana národní různorodosti v rámci Evropy nejsou jenom prázdná slova.
<SPEAKER ID="038" NAME="Czesław Adam Siekierski" AFFILIATION="PPE">
(PL) Pane předsedo, slavnostní ceremonie, která se uskutečnila dne 9. listopadu tohoto roku v Berlíně u příležitosti 20. výročí pádu Berlínské zdi, připomněla sjednocení Německa. Mimo to také ukázala, jakou cestu ke svobodě a demokracii a k ukončení rozdělení nejen Německa, ale celé Evropy, urazila střední a východní Evropa.
<P>
Stržení Berlínské zdi znamenal konec této cesty, ale proces transformace ve střední a východní Evropě začal událostmi na polském pobřeží a založením Solidarity pod vedením Lecha Wałęsy v srpnu 1980. Připomeňme si rovněž demonstrace za svobodu v Maďarsku v roce 1956 a červnové protesty v Poznani, události v roce 1968 v Československu a poražené dělníky z doků v Gdaňsku v roce 1970.
<P>
Mnoho lidí v různých zemích se přiklonilo k opozici a bojovalo za svobodu a čest. Někteří z nich obětovali svůj život. Važme si jich a mějme je v úctě. Vzpomeňme také na politiky, kteří projevili velkou představivost a odhodlání při budování svobody, demokracie a tržního hospodářství.
<SPEAKER ID="039" NAME="Předseda">
Vážení kolegové, přerušuji jednominutové projevy k důležitým politickým otázkám, abych učinil oznámení.
