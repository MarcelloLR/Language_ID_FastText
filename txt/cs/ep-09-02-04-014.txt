<CHAPTER ID="014">
Doba vyhrazená pro otázky (otázky Radě) 
<SPEAKER ID="316" NAME="Předsedající">
Dalším bodem je doba vyhrazená pro otázky (B6-0006/2009).
<P>
Následující otázky byly položeny Radě.
<P>

<P>
Předmět: Malé a střední podniky
<P>
Vzhledem k tomu, že hospodářství je jednou ze tří priorit českého předsednictví, jaké konkrétní kroky Rada podnikne, aby zvýšila důvěru malých a středních podniků v tržním hospodářství s ohledem na současnou hospodářskou situaci?
<SPEAKER ID="318" NAME="Alexandr Vondra">
úřadující předseda Rady. - Dovolte mi úvodem říci, že si vážím otázky o malých a středních podnicích, protože během současné hospodářské krize jsou velké podniky a velké společnosti vždy dostatečně silné na to, aby lobbovaly za určité úlevy, ale pro malé a střední podniky je situace mnohem obtížnější a nepochybně vyžaduje systematický přístup.
<P>
Jak víte, 1. prosince 2008 Rada přijala evropský plán hospodářské obnovy, který byl předložen Komisi 26. Listopadu 2008. V odpovědi na finanční krizi Rada podpořila stimulační opatření, který se rovná 1,5% hrubého domácího produktu, aby obnovila důvěru podniků a spotřebitelů. Navíc tento plán obsahuje konkrétní opatření na podporu malých a středních podniků, z nichž to nejvýznamnější je zaměřeno na zlepšení přístupu k financím pro malé a střední podniky a snížení administrativní zátěže.
<P>
Rada se také shodla na tom, že zlepšení v oblasti podmínek pro evropské podniky, především pro malé a střední podniky, jsou nutná jako protiváha k důsledkům krize na konkurenceschopnost a pro podporu vytváření pracovních míst.
<P>
Rada také přijala dva soubory závěrů vztahující se k poskytování podpory malým a středním podnikům v souvislosti s celkovou konkurenceschopností. Nejprve, závěry zahrnující návrhy na podporu malých a středních podniků představené ve sdělení Komise nazvaném, jak asi víte, "Mysli nejdříve v malém: zákon o malých podnicích pro Evropu", které obsahuje akční plán stanovující prioritní opatření, která vyžadují zvláštní pozornost.
<P>
Zadruhé, závěry ze sdělení Komise nazvaného "Směřování ke klastrům světové úrovně v Evropské unii: provádění široce založené inovační strategie". Ačkoli klastry nejsou zamýšleny pouze pro malé a střední podniky, právě ony hrají důležitou úlohu v mnoha klastrech, které byly založeny v EU.
<P>
Na svém zasedání v polovině prosince 2008 Rada schválila svůj evropský plán hospodářské obnovy a podpořila úplnou realizaci akčního plánu pro zákon o malých podnicích. Konkrétně podpořila zvýšení zásahů Evropské investiční banky ve výši 30 miliard eur na období 2009-2010, především na půjčky malým a středním podnikům, což se rovná nárůstu 10 milionů eur oproti běžným půjčkám EIB v tomto odvětví.
<P>
Rada také podpořila dočasnou výjimku na dva roky od prahu de minimis pro státní podporu s ohledem na částku až do výše 50 000 eur a přijetí rámce státní podpory, čehož je zapotřebí pro zvýšení podpory pro podniky, především ty malé a střední.
<P>
Rada také vyzvala k využívání zrychlených postupů pro hodnocení veřejných zakázek poskytovaných právními předpisy ES a pro snížení administrativní zátěže podniků.
<P>
České předsednictví bude i nadále pokračovat v tomto svém úsilí, protože naše hospodářství je obecně založeno na malých a středních podnicích, proto s tím máme zkušenosti. Proto se obě nadcházející zasedání Rady pro konkurenceschopnost v rámci českého předsednictví - jedno se bude konat na začátku března a jedno neformální se bude konat v Praze - budou zabývat otázkou snížení administrativní zátěže, jelikož se domníváme, že lepší předpisy jsou důležitým faktorem pro zlepšení konkurenceschopnosti, především pro malé a střední podniky, a hrají ještě významnější úlohu v době hospodářské krize.
<P>
Navíc, předsednictví se bude snažit pokročit v realizaci akčního plánu a umístit politiku malých a středních podniků do popředí zájmu společnosti a také spojit realizaci akčního plánu s národními reformními programy všech členských států.
<P>
Předsednictví bude nadále pokračovat ve zvýšeném úsilí při projednávání legislativních návrhů týkajících se malých a středních podniků, jako je nařízení o statutu evropské soukromé společnosti, které by nabídlo malým a středním podnikům formu podnikání, která by jim umožnila využít výhod svého potenciálu a vyvinout přeshraniční aktivity.
<P>
Dalším legislativním návrhem, který bych rád zmínil, je navrhovaná směrnice pro snížení sazeb DPH pro služby náročné na práci, která se bude projednávat na nadcházejícím zasedání Rady ECOFIN.
<P>
Navíc, Rada se bude zabývat přezkoumáním směrnice o opožděných platbách, která se nyní připravuje a která má zajistit, aby malé a střední podniky dostávaly svoje platby za všechny podnikové transakce včas. Opět, to je za současné situace velice důležité.
<SPEAKER ID="319" NAME="Předsedající">
Vzhledem k tomu, že nám již nezbývá příliš času, navrhuji, aby Rada odpověděla na všechny doplňující otázky zároveň. Jak víte, mohu přijmout pouze dvě doplňující otázky kromě původní autorovy. V tomto případě jsem zvolil dvě z pěti předložených otázek na základě kritéria výběru různých politických skupin a národností. Poslanci, které jsem vybral, jsou Philip Bushill-Matthews a Silvia-Adriana Ţicău.
<SPEAKER ID="320" NAME="Olle Schmidt">
autor. - Normálně hovořím ve svém mateřském jazyce, ale vzhledem k tomu, že zde stojím místo Marian Harkinové, pokusím se hovořit svou lámanou angličtinou. To je společný jazyk tohoto Parlamentu.
<P>
Zmínil jste, pane ministře, administrativní zátěž a cíl jejího snížení o 25% do roku 2012. Skutečně si myslíte, že jde o ambiciózní cíl? Nemohli bychom udělat více a mohl byste být konkrétnější v tom, co se dosud vykonalo? Jaké jsou vaše cíle? Nemohl byste například říct 25% do roku 2010? To by bylo ambiciózní.
<SPEAKER ID="321" NAME="Philip Bushill-Matthews" AFFILIATION="PPE-DE">
Zmínil jste přezkoumání směrnice o opožděných platbách, což je, myslím si, extrémně důležité. Avšak byl jsem znepokojen, že doba vyhrazená pro konzultace o této otázce skončila na konci srpna, těsně před vypuknutím skutečné finanční krize. Kdyby byla bývala doba pro konzultace prodloužena, mohli jsme se dle mého názoru dopracovat k přímějším odpovědím jako základu pro lepší přezkoumání směrnice. Nemělo by cenu zvážit, zda bychom neměli umožnit další krátkou dobu pro konzultace, abychom získali co možná nejaktuálnější informace, ze kterých bychom poté mohli vycházet při přezkoumání?
<SPEAKER ID="322" NAME="Silvia-Adriana Ţicău" AFFILIATION="PSE">
(RO) Ráda bych se zeptala Rady na evropský plán hospodářské obnovy. Tento plán poskytuje částku 30 miliard eur pro malé a střední podniky. Komise nám radila, abychom udělovali granty podle zásady "kdo dřív přijde, ten dřív bere".
<P>
Rád bych se zeptala Rady na opatření, která přijímá, aby si všechny členské státy mohly vytvořit národní programy na podporu svých malých a středních podniků, aby tyto podniky získaly k těmto fondům přístup.
<SPEAKER ID="323" NAME="Alexandr Vondra">
úřadující předseda Rady. - Budu se snažit. K první otázce o cílech snížené administrativní zátěže, moje země, s několika podobně smýšlejícími zeměmi, již zahájila tento proces s předstihem. Společně s Nizozemím a některými dalšími zeměmi máme národní cíl 20% snížení do roku 2010. Budeme muset počkat, zda budeme schopni učinit do roku 2012 víc.
<P>
Komise oznámila plán na konec ledna 2009, který objasní, jak zajistíme, aby byly všechny návrhy potřebné pro 25% snížení administrativní zátěže na úrovni Společenství předloženy před koncem roku 2009. Na návrhy předložené během první poloviny tohoto roku v této oblasti bude reagovat Rada pod stávajícím předsednictvím, takže se tomu rozhodně budeme věnovat. Tento proces zhodnotíme během jarního zasedání Evropské rady. Věřím, že budeme schopni jednat tak důkladně, jak jen to půjde. Právě to chce předsednictví učinit..
<P>
Co se týče směrnice o opožděných platbách, Komise plánuje uveřejnit svůj návrh na konci února 2009. Předsednictví začne o této otázce diskutovat v přípravných orgánech Rady.
<P>
Poslední otázka, kterou jsem přeslechl, se vztahovala k evropskému plánu obnovy. Šlo konkrétně o výši možné půjčky Evropské investiční banky. Věřím, že malé a střední podniky budou schopny konkurovat ostatním velkým odvětvím. Před hodinou jsme měli významnou rozpravu o automobilovém průmyslu, takže se domnívám, že obecným přáním jistě je, aby z něj mohly těžit i malé a střední podniky.
<P>
Předmět: Podmínky pro novou dohodu o světovém obchodu
<P>
Uvážíme-li zastavení multilaterálních obchodních jednání z Dohá v létě minulého roku a dohody dosažené skupinou G-20 na summitu ve Washingtonu v listopadu minulého roku, domnívá se Rada, že jsou zde podmínky pro to, aby Evropská unie učinila nové návrhy o obchodu, které by vyhovovaly rozvojovým zemím?
<SPEAKER ID="325" NAME="Alexandr Vondra">
úřadující předseda Rady. - V reakci na otázku pana Medina Ortegy, která se vztahuje k WTO, se domnívám, že jde o důležitou otázku. Všichni jsme četli zprávy ze světového hospodářského fóra v Davosu - a někteří se jej dokonce aktivně zúčastnili - a slyšeli nedávné komentáře Pascala Lemyho a jiných. Není pochyb, že zde panuje strach z rostoucího protekcionismu, takže jsme si všichni velice dobře vědomi složitých úkolů, které před námi leží.
<P>
Rád bych upozornil na to, že 15. listopadu minulého roku členové skupiny G-20 zdůraznili význam vytvoření podmínek pro dohodu do konce roku 2008, který je již za námi. V této souvislosti delegace členů WTO, včetně Evropské komise jménem EU, zintenzivnily svoji práci v Ženevě s cílem poskytnout politický impuls.
<P>
Bylo vykonáno mnoho práce a snahy vyústily v nové přezkoumání textů výborů NAMA a AGRI. Navíc s ohledem na současný politický a hospodářský vývoj uvedla Evropská rada v polovině prosince minulého roku ve svých závěrech, že podporuje cíl letos dosáhnout dohody, v rámci WTO, o podmínkách vedoucích k uzavření jednání kola z Dohá s ambiciózní globální a vyváženou zprávou a výsledkem.
<P>
Rada i Komise byly připraveny na konstruktivní účast EU na ministerských jednáních, pokud by byla svolána. Nicméně 12. prosince 2008 generální ředitel WTO Pascal Lemy na neformální schůzce představitelů delegací naznačil, že ministry za účelem dokončení pravidel do konce roku nesvolá, protože dosud nejsou příhodné podmínky pro ministerské setkání, navzdory intenzivním konzultacím.
<P>
Cílem rozvojové agendy z Dohá je dosáhnout transparentní liberalizace obchodu na multilaterální úrovni, která s sebou přinese dlouhodobé výhody a výrazné oživení světového hospodářství, především pro rozvojové země, kvůli rozvojově orientované povaze tohoto kola.
<P>
Proto navzdory skutečnosti, že nebylo možné jednání dokončit do roku 2008, Rada zůstává i nadále zaměřena na multilaterální obchodní systém a na dosažení ambiciózního, vyrovnaného a komplexního výsledku kola jednání WTO z Dohá. Má to ještě větší význam, uvážíme-li současnou hospodářskou a finanční situaci.
<P>
Ačkoli si předsednictví plně uvědomuje překážky, které stojí v cestě úspěšnému dokončení celého procesu, bude nepochybně usilovat o realizaci těchto závazků prostřednictvím obnovení diskusí o rozvojové agendě z Dohá, jakmile to podmínky umožní. Bude také podporovat intenzivnější práci v rámci ostatních agend WTO, především v oblasti služeb a obchodních aspektů práv k duševnímu vlastnictví.
<SPEAKER ID="326" NAME="Manuel Medina Ortega" AFFILIATION="PSE">
(ES) Děkuji, pane úřadující předsedo Rady, za tuto odpověď, kterou považuji za velmi obsáhlou. Nicméně rád bych panu úřadujícímu předsedovi Rady připomněl, že kolo jednání z Dohá mohlo být uzavřeno v létě 2008, ale nebylo možné dosáhnout dohody kvůli některým zemím BRIC, které nebyly ochotny udělat sebemenší ústupek.
<P>
Vezmeme-li v potaz, že země BRIC sehrály větší úlohu na setkání ve Washingtonu, je možné, že předchozí neochota těchto zemí udělat ústupek byla způsobena pocitem, že hrají druhotnou roli, zatímco na setkání ve Washingtonu měly prioritu. Má předsednictví Rady nějaké informace o tom, zda země BRIC, jako důsledek závazků z Washingtonu, jsou nyní ochotny přijmout aktivnější úlohu a přispět k úspěšnému výsledku kola jednání z Dohá?
<SPEAKER ID="327" NAME="Syed Kamall" AFFILIATION="PPE-DE">
Zajímalo by mě, jako dodatek k této otázce, zda, pokud se podíváme na nové návrhy Evropské unie nebo kdyby Evropská unie měla přijít s novými návrhy, souhlasí s tím, aby takové návrhy zahrnovaly opatření na odstranění nespravedlností společné zemědělské politiky, abychom mohly znovu zahájit jednání o nezemědělském přístupu na trh a poté jednání o službách, které odpovídají 70% HDP EU. Souhlasil by také s tím, že je načase, aby Evropská unie ukázala opravdové odhodlání k volnému obchodu?
<SPEAKER ID="328" NAME="Gay Mitchell" AFFILIATION="PPE-DE">
Rád bych se pana ministra zeptal, zda jeho pozornosti neunikly prvky protekcionismu v plánu obnovy ve Spojených státech, především jak byly předloženy poslanci Poslanecké sněmovny a Senátu, a zda jménem Rady sdělil znepokojení Evropské unie nad těmito kroky americké administrativě.
<P>
To není dobrá předzvěst nových jednání kola z Dohá. Mohl by zajistit, aby se americký Kongres dozvěděl o našem znepokojení předtím, než tuto právní úpravu schválí?
<SPEAKER ID="329" NAME="Alexandr Vondra">
úřadující předseda Rady. - Myslím si, že všichni víme, kde je problém. Problém není v Evropské unii. Myslím si, že Evropská je velice nakloněna dokončení kola jednání z Dohá a my jsme pro to za posledních pár let učinili všechno, co bylo nezbytné, a téměř, téměř jsme to dokázali.
<P>
V čem tedy spočívá problém? Nejprve musíme počkat na vládu USA a i když již došlo k některým schůzkám, některé nás teprve čekají a nezbývá než počkat, zda bude vláda USA i nadále nakloněna liberalizaci obchodu. Můžeme mít určité pochybnosti o rychlém přístupu za současných okolností. Další země, se kterou je třeba o tom jednat, je Indie, kterou, jak víme, na jaře čekají volby.
<P>
Proto bych tomu jako představitel Rady, který pochází z malé nebo střední země, která má tradičně otevřené hospodářství, rád vyjádřil podporu a rád bych řekl, že naším hlavním cílem je dokončit jednání úspěšně a co nejdříve, ale bohužel musíme být také realističtí a já vám nemohu slibovat vzdušné zámky.
<P>
Optimistický scénář je následující: jasné kladné sdělení ze setkání skupiny G-20, které se bude konat v Londýně na začátku dubna, a poté naplnění a realizace závazku, po němž by mohla následovat schůzka ministrů v Ženevě v červnu nebo červenci. Tam by mohla být uzavřena pravidla pro zemědělství a nezemědělský přístup na trh. To je to, v co všichni doufáme. Budeme tvrdě pracovat, abychom toho dosáhli, ale uvidíme, až se zde sejdeme na konci našeho předsednictví, zda jsme byli úspěšní, či nikoli.
<P>
Předmět: Opatření na zlepšení energetické účinnosti budov
<P>
Rada si dala za cíl dosáhnout 20% snížení emisí skleníkových plynů a 20% zvýšení energetické účinnosti do roku 2020 s tím, že 20% použité energie bude pocházet z obnovitelných zdrojů. Čtyřicet procent celkových emisí skleníkových plynů způsobují budovy. Zlepšení energetické účinnosti budov by mohlo emise skleníkových plynů výrazně snížit. V listopadu Komise navrhla přezkoumání směrnice o energetické účinnosti budov.
<P>
Uvážíme-li, jak důležitá je energetická účinnost budov pro občany, a vezmeme-li v potaz snížení účtů za elektřinu a topení, může Rada říci, jak vysoký stupeň priority bude této oblasti udělen v období od ledna do dubna 2009?
<SPEAKER ID="331" NAME="Alexandr Vondra">
úřadující předseda Rady. - Rád bych poděkoval paní Ţicăuové za otázku, která je také příhodná. Bydlení neboli otázka zvyšování energetické účinnosti a závazek ji zvýšit o 20% do roku 2020 musí být brány vážně.
<P>
Rada sdílí názor, že návrh přepracované směrnice o energetické účinnosti má zásadní význam pro dosažení cílů Společenství, jež jsou zaměřeny na zvýšení energetické účinnosti, obnovitelné energie a snížení emisí skleníkových plynů. Nedávná plynová krize znovu odhalila zranitelnost EU kvůli její energetické závislosti. Pokud chceme úspěšně dosáhnout ambiciózního cíle snížení a přitom nezvýšit rizika energetické bezpečnosti, musíme přijmout sérii krátkodobých, střednědobých a dlouhodobých opatření, která naši energetickou závislost sníží.
<P>
Zvýšení energetické účinnosti budov je rozhodně jedním z nejdůležitějších. Proto předsednictví začíná zkoumat tento návrh směrnice na úrovni pracovní skupiny. Cílem tohoto přezkoumání je odhalit nedostatky návrhu. Očekáváme, že nejdříve bude předložena k projednání otázka rozsahu směrnice. Tato otázka má největší význam, nejen ve vztahu k možným úsporám energie, ale také s ohledem na administrativní zátěž domácností. Proto české předsednictví v příštích měsících dohlédne na intenzivní pokračování této práce. Vedu pravidelné debaty s Martinem Bursíkem, svým kolegou ve vládě a ministrem životního prostředí, který předsedá příslušné Radě.
<P>
Rada bude také pečlivě sledovat práci Výboru pro průmysl, výzkum a energetiku v této oblasti. Pro vaši informaci, po skončení této doby vyhrazené pro otázky mám schůzku s předsedou Výboru. Předsednictví je zavázáno co nejrychleji pokročit s cílem brzkého přijetí této směrnice. Za tímto účelem plánuje předložit zprávu o pokroku Radě ve složení pro dopravu, telekomunikace a energetiku v polovině června. Přijetí závěrů Rady ohledně Druhého strategického přezkumu energetiky je naplánováno na první zasedání Rady ve složení pro dopravu, telekomunikace a energetiku, které se bude konat 19. února a které připraví vstupní informace pro březnové zasedání Evropské rady.
<P>
Budeme také věnovat patřičnou pozornost nedávnému sporu mezi Ukrajinou a Ruskem a jeho důsledkům. Povedeme debatu o politice o návrhu směrnice Rady o ropných zásobách. Tudíž celkově řečeno, Rada považuje za důležité, aby byla nejvyšší priorita dána dokončení jednání s Evropským parlamentem o třetím legislativním balíčku o vnitřním trhu s energií v průběhu nadcházejících měsíců. Rada rovněž připomíná, že bude energetickou účinnost řešit v souvislosti s širší otázkou energetické bezpečnosti, ochrany životního prostředí a samozřejmě s ohledem na posouzení druhého strategického přezkumu energetiky.
<SPEAKER ID="332" NAME="Silvia-Adriana Ţicău" AFFILIATION="PSE">
(RO) Ráda bych, abyste věděli, že ve své zprávě hodlám navrhnout zřízení evropského fondu pro energetickou účinnost a obnovitelnou energii, aby se zvýšily veřejné a soukromé fondy pro realizaci konkrétních projektů na podporu energetické účinnosti napříč EU, a byla bych ráda, kdyby mě Rada v této důležité iniciativě podpořila.
<SPEAKER ID="333" NAME="Zita Pleštinská" AFFILIATION="PPE-DE">
- (SK) Energetická účinnost budov může přímo vést k úsporám pro evropské spotřebitele. Řešení vidím v celoplošném zavedení automatizovaných spotřebitelských inteligentních měřících systémů a systémů poskytujících přehled okamžité energetické spotřeby, včetně systémů pro použití v domácnostech.
<P>
Co může Rada udělat pro realizaci tohoto řešení? Jaký časový plán považujete za realistický? Může Rada přimět Evropský technologický institut v Budapešti, aby se zabýval problémem energetické účinnosti budov?
<SPEAKER ID="334" NAME="Colm Burke" AFFILIATION="PPE-DE">
Proběhla v Radě nějaká diskuse o tom, jak přimět členské státy poskytovat finanční pobídky pro zvýšení energetické účinnosti, především pro starší občany? Na jedné straně by to zvýšilo energetickou účinnost, na straně druhé vytvořilo pracovní místa.
<SPEAKER ID="335" NAME="Alexandr Vondra">
úřadující předseda Rady. - Plně sdílím názor, že energetická účinnost je důležitým nástrojem jak pro ekologické otázky tak pro potřebu energetické bezpečnosti.
<P>
Ve skutečnosti o tom právě diskutujeme v mé zemi - a nyní na chvíli vystoupím ze své předsednické role - a považujeme v Praze za velice důležitá dvě opatření. Ostatní jsou také významná, ale buď v dlouhodobém horizontu nebo nemají tak velký dopad. Jedním je bydlení a energetická účinnost. Druhým je jaderná energie, ale vím, že pro některé členské státy to je citlivá otázka. To jsou nejdůležitější opatření v boji proti změně klimatu a při řešení energetické bezpečnosti. Proto je velikou výzvou dnešní doby najít patřičné nástroje na podporu energetické účinnosti a s tím spojená otázka bydlení.
<P>
Rád bych se zabýval otázkou financování. Evropský fond pro regionální rozvoj, jak navrhla Komise, by mohl být využit k nalezené zdrojů pro investice do bydlení a energetické účinnosti, takže to je jeden nástroj, který bude nyní k dispozici, také v rámci plánu obnovy.
<P>
Další možností pro země jako Rumunsko - vím to ze své vlastní země - je využít systému obchodování s emisemi v rámci současného Kjótského protokolu, takže je možné použít příjmy z tohoto systému.
<P>
Myslím si, že ty nástroje máme. Co se týče této nové směrnice, budeme považovat rozpravu o rozsahu této směrnice za nejdůležitější. My v českém předsednictví, ve spolupráci s nadcházejícím švédským předsednictvím, pro něž je to priorita, se budeme samozřejmě snažit udělat vše, co je v našich silách, a nevyplýtvat příliš mnoho času.
<P>
Předmět: Energie, vnější vztahy a hospodářství v rámci českého předsednictví
<P>
S ohledem na uvedené priority předsednictví pro období jeho funkce, může prosím předsednictví blíže specifikovat, jak plánuje začlenit tyto tři priority v podobě konkrétních iniciativ? Mám na mysli konkrétně diskuse s partnery východního strategického energetického koridoru, který by mohl sloužit k zabezpečení energetické bezpečnosti a hospodářské konkurenceschopnosti EU do budoucna.
<SPEAKER ID="337" NAME="Alexandr Vondra">
úřadující předseda Rady. - Rád bych poděkoval panu Burkeovi za jeho otázku týkající se plánů v oblasti jižního koridoru a setkání během probíhajícího českého předsednictví. Postaráme se o to, aby byly tyto tři priority - energie, vnější vztahy a hospodářství - plně začleněny a propojeny a zaměření na konkrétní iniciativu, to je jedna z nich. Budeme se především soustředit na cíl zajištění spolehlivých zdrojů energie prostřednictvím vývoje mnoha styků v oblasti energie se třetími zeměmi a regiony a prostřednictvím spolupráce vedoucí k větší rozmanitosti energetických zdrojů a také tranzitních tras.
<P>
Předsednictví plánuje v této práci pokročit na základě prvků obsažených ve sdělení Komise o druhém strategickém přezkumu energetiky. Rada hodlá zaujmout závěr k tomuto sdělení v únoru a v lednu 2009 bude energetická bezpečnost hlavním tématem Evropské rady.
<P>
Jako součást tohoto úkolu je naplánován velký počet setkání se třetími zeměmi nebo organizacemi ze třetích zemí. Tato setkání se budou týkat buď výhradně tématům souvisejícím s energetikou nebo se budou věnovat energiím v rámci jiných otázek. Co se týče konkrétní diskuse o energetických strategických koridorech, na něž odkazuje vážený pan poslanec, předsednictví organizuje následující setkání. Nejdůležitější jsou, zaprvé, mezinárodní konference o investicích týkající se ukrajinské plynové tranzitní sítě, která se bude konat Bruselu 23. března 2009. Zadruhé, tzv. summit "Jižní koridor", který plánujeme zorganizovat společně s akcí východního partnerství; ten se bude konat v Praze na začátku května. Cílem takového setkání je zahájit vzájemně prospěšný dialog mezi EU a tranzitními a produkujícími zeměmi z regionu Kaspického moře. To by mělo vést k větší rozmanitosti tras, dodavatelů a zdrojů dodávek energie, a tak posílit energetickou bezpečnost EU. Jedním z konkrétních projektů je podpora projektu Nabucco.
<P>
Otázka strategického energetického koridoru bude pravděpodobně projednána také během zasedání Stálé rady partnerství EU-Rusko pro energetiku, které také proběhne v rámci českého předsednictví, nejspíše v květnu, jako zahájení summitu mezi EU a Ruskem, které plánujeme na 22. května 2009. Význam strategických energetických koridorů, na něž poukázali vážení poslanci, ještě posílil ukrajinsko-ruský spor o plyn na začátku ledna.
<P>
Rada na svém výjimečném zasedání 12. ledna 2009, které bylo věnováno této události, přijala závěry představující různá opatření, jež mají být přijata v krátkodobém, střednědobém a dlouhodobém časovém horizontu. Předsednictví se bude snažit zajistit, aby byla tato opatření řádně a konkrétně uplatňována jako součást vysoké priority, kterou předsednictví otázce energetické bezpečnosti přikládá.
<SPEAKER ID="338" NAME="Colm Burke" AFFILIATION="PPE-DE">
Rád bych poděkoval panu úřadujícímu předsedovi Rady za jeho obsáhlou odpověď. Tato otázka byla vlastně položena předtím, než došlo ke sporu mezi Ukrajinou a Ruskem. Měl jsem pocit, že by k němu mohlo v té době dojít. Chtěl bych se zeptat pana předsedy na toto: v rámci Lisabonské smlouvy jsme hovořili o společné energetické politice. Možná by, jako úřadující předseda Rady, mohl naznačit v hlavních rysech svůj názor na zlepšený soubor nástrojů, který Lisabonská smlouva poskytuje pro vyřešení těchto problémů v budoucnu, a na výhody přijetí celého Lisabonského přístupu a smlouvy.
<SPEAKER ID="339" NAME="Justas Vincas Paleckis" AFFILIATION="PSE">
- (LT) Děkuji vám za vysvětlení této velmi důležité otázky. Zajímalo by mě, jak Česká republika, jako předsedající země, nahlíží na projekt Nord Stream, který má kladné i záporné stránky, a jak víme, panují určité obavy o jeho dopadu na životní prostředí. Proto, jako začínající předsednictví, jak tento projekt hodnotíte? Děkuji vám.
<SPEAKER ID="340" NAME="Paul Rübig" AFFILIATION="PPE-DE">
(DE) Rád bych zjistil, zda zde existuje iniciativa v Radě ECOFIN a na straně pana komisaře Kovácse, aby byl v celé Evropě zaveden odpis progresivní daně pro připravované projekty v oblasti energetiky, jako je ropovod Nabucco nebo výstavba nových elektráren, za účelem vytvoření pobídek a tím posunutí těchto strategických iniciativ kupředu.
<SPEAKER ID="341" NAME="Alexandr Vondra">
úřadující předseda Rady. - Všechny tyto otázky se týkají témat, o kterých v současnosti diskutujeme téměř denně. Co se týče Lisabonské smlouvy, všichni víme, že obsahuje formulace o solidaritě, které by měly pomoci posílit právní rámec pro lepší spolupráci v oblasti energetiky v rámci EU. To je jedna stránka věci.
<P>
Zároveň se domnívám, že jsme se během současné krize v některých ohledech poučili. Jedna věc je solidarita jako politický slogan. Druhá věc je nutnost rychle reagovat v době krize a reagovat, například, na obtížnou situaci, kterou jsme zažili v Bulharsku nebo na Slovensku během krize. Proto musíme zlepšit propojení v oblasti dodávek plynu zvláště ve střední a východní Evropě. Potřebujeme kompresor na ropovodu, abychom mohli otočit proud. Například moje země jej má, protože provedla modernizace a investovala do této oblasti, ale Slovensko nikoli.
<P>
To mě přivádí k druhé otázce, zdali existuje nějaký investiční program na pokrytí krátkodobých a střednědobých potřeb - ano, existuje. Ve skutečnosti jsme dnes měli schůzku s příslušnými předsedy Rozpočtového výboru, Výboru pro průmysl, výzkum a energetiku a Výboru pro zemědělství a rozvoj venkova, protože z loňského roku máme k dispozici ušetřených 5 miliard eur a bylo schváleno v rámci evropského plánu hospodářské obnovy rozdělení těchto prostředků mezi některé projekty týkající se infrastruktury. Jak navrhla Komise na konci minulého měsíce, mělo by 3,5 z 5 miliard eur putovat na projekty týkající se propojení, které by se mohly uskutečnit v příštích dvou letech, 2009 a 2010, v oblasti plynu, propojení elektrické rozvodné sítě a propojení plynu s pobřežními větrnými turbínami na severu Evropy.
<P>
Takže ano, plán existuje a co se týče mého názoru na Nord Stream, probíhá diskuse, jak všichni víme. Domnívám se, že jednou z lekcí, které nám uštědřila krize mezi Moskvou a Kyjevem, je, že bychom měli mít prostředky k vyřešení těchto problémů pro případ, že se budou opakovat, jak s ohledem na Rusko, tak na Ukrajinu.
<P>
Máme k dispozici projekt Nabucco, jenž by nám měl umožnit přivádět do Evropy plyn z jiných zemí než z Ruska, jinými slovy z Kaspické nížiny. Ale také bychom měli být schopni rozvětvit tranzitní trasu plynu do Evropy tak, aby neprobíhala jen jednou zemí. Myslím, že v tomto ohledu nám Ukrajina slouží jako jediný pevninský dodavatel.
<P>
Panují určité obavy ohledně možného dopadu na životní prostředí. Některé členské státy kladou tuto otázku, takže není žádným tajemstvím, ale domnívám se, že nakonec budeme potřebovat jak různé trasy, tak dodavatele.
<P>
Předmět: Kontrola tabáku a odvykání kouření
<P>
Rámcová úmluva WHO o kontrole tabáku je první mezinárodní dohodou podepsanou a ratifikovanou Evropskou unií a všemi členskými státy kromě jednoho, České republiky. Vzhledem k tomu, že Česká republika povede diskuse o této úmluvě, co plánuje české předsednictví učinit pro ratifikaci této úmluvy ve své vlastní zemi?
<SPEAKER ID="343" NAME="Alexandr Vondra">
úřadující předseda Rady. - Dívám se na Avril Doyleovou a ptám se sám sebe, zdali jsem skutečně ten správný člověk, který má na tuto otázku odpovídat. Naposledy, když jsme o tomto tématu hovořili, bylo to na jediném místě této budovy, kde mohu jako silný kuřák kouřit. Předpokládám, že jste si toho všimli, a to je jeden z důvodů, proč mám nyní povinnost odpovědět na vaši otázku. Moje matka mi vždycky radila, abych vždy mluvil pravdu, takže teď stojím před dilematem: přečíst to, nebo říct svůj názor.
<P>
Ale využiji této příležitosti a začnu na osobní rovině. Patřím k 30% menšině v Evropě: jsem silný kuřák a v této budově se cítím velmi diskriminován. Žádám vás jako soukromá osoba, nikoli jménem Rady, abyste zajistili lepší podmínky pro utišení našeho zlozvyku. Ale nyní vám musím odpovědět na otázku.
<P>
Tato otázka se týká stádia ratifikačního procesu v České republice. Mohu vás ujistit, že ratifikační proces této rámcové směrnice v České republice probíhá. Probíhá od roku 2003 a pokračuje novým pokusem o schválení této směrnice v českém parlamentu. Nová česká ministryně zdravotnictví - která, jako její předchůdce, kouří - připravila nový návrh zaměřený na obnovení ratifikace a po projednání různými orgány se tento návrh velice brzy dostane do rukou parlamentu.
<P>
Pokud získáme dostatek hlasů v Parlamentu, ratifikační proces by měl být ukončen. Mohu vás ujistit, že v Senátu to není snadné, protože naši senátoři cestují po Evropě a čelí stejnému problému jako já v této budově. Ale myslím si, že důležitá je jedna věc: aby byly právní předpisy plně prováděny, tak aby se všechny zákony řídily těmi závazky, které jsou součástí úmluvy.
<P>
Co se týče našeho přístupu v rámci předsednictví: další formální schůzkou v rámci úmluvy o kontrole tabáku bude třetí schůzka mezinárodního jednacího orgánu o protokolu o nezákonném obchodu s tabákovými výrobky. Zde je naše země, stejně jako předsednictví, plně odhodlána bojovat proti nezákonnému obchodu s tabákovými výrobky. Tato schůzka se uskuteční od 28. června do 5. července v Ženevě, takže si ji svým způsobem rozdělíme s našimi přáteli ze Švédska, protože v té době budeme my, Češi, předávat předsednictví našim kolegům ve Stockholmu. To je jádrem mé odpovědi.
<SPEAKER ID="344" NAME="Avril Doyle" AFFILIATION="PPE-DE">
Chtěla bych poděkovat panu úřadujícímu předsedovi. Nerada bych, aby se kvůli mé otázce cítil paranoidně. Byla koneckonců položena v prosinci minulého roku.
<P>
Jsem proti kouření, nikoli proti kuřákům. Všichni se shodneme na tom, že potřebují veškerou dostupnou pomoc: náhradní nikotinové terapie apod. Ale musíme si uvědomit škodu, kterou způsobuje pasivní kouření těm, kteří kouření neholdují, tak to prosím na tomto místě neberte osobně.
<P>
Můžete mi zaručit, že do konce českého předsednictví ratifikujete tuto rámcovou úmluvu - ano, nebo ne? Mělo by velký význam, kdybyste mi to mohl zaručit. Koneckonců, cigarety jsou jediným legálním výrobkem v našich obchodech, který, je-li používán podle návodu, způsobuje smrt jednoho ze dvou spotřebitelů. Jsou skutečně úžasné.
<SPEAKER ID="345" NAME="Mairead McGuinness" AFFILIATION="PPE-DE">
Děkuji vám pane úřadující předsedo Rady za upřímnost. Citoval jste svoji matku, nuže, mohu vás, jako matka, soucítící s vaší zoufalou situací zde v budově, naléhavě požádat, abyste přestal kouřit? Kdybyste byl v Irsku, musel byste ven na mráz.
<P>
Moje otázka zní: uvažoval jste někdy o tom jít příkladem, zbavit se tohoto zlozvyku a podpořit vaše senátory, aby vás následovali?
<SPEAKER ID="346" NAME="Alexandr Vondra">
úřadující předseda Rady. - Abych uzavřel tuto poněkud neobvyklou večerní rozpravu, moje matka kouřila v těhotenství, a přesto tady stojím, jako místopředseda vlády České republiky, a můj bratr a sestra jsou také oba ve velmi dobré kondici. Moje žena také kouřila a stále kouří. Máme tři krásné, velice inteligentní děti - tak to je můj soukromý názor.
<P>
Pozoruji, že tato otázka vzbuzuje v Irsku velkou pozornost, a vím, že jste přijali určitá opatření. Datum ratifikace je v rukou poslanců českého parlamentu a senátorů. Parlament má svrchovanou moc.
<P>
Ve své zemi nyní bojuji o co nejrychlejší ratifikaci Lisabonské smlouvy. Během rozpravy o Lisabonu se mě často naši senátoři ptají, zda přijetí Lisabonské smlouvy povede k zachování jejich svobody kouřit na některých veřejných místech.
<P>
Takže stojím před velkým dilematem. Co je důležitější: toto, nebo Lisabonská smlouva? Ale mohu vás ujistit, že vláda udělá vše, co je v jejích silách, aby dosáhla ratifikace obou smluv. Obě jsme podepsali a povinností vlády je udělat vše, co je v jejích silách.
<SPEAKER ID="347" NAME="Předsedající">
- Otázky, které nebyly pro nedostatek času zodpovězeny, budou následně zodpovězeny písemně (viz příloha).
<SPEAKER ID="979" NAME="Předsedající">
Tím končí doba vyhrazená pro otázky Radě.
<P>
(Zasedání bylo přerušeno v 19:15 a pokračovalo ve 21:00.)
