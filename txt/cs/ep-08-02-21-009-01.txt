<CHAPTER ID="009-01">
1. Východní Timor
<SPEAKER ID="186" NAME="Předsedající">
Dalším bodem je rozprava o šesti návrzích usnesení o Východním Timoru.
<SPEAKER ID="187" NAME="Janusz Onyszkiewicz">
autor. ? (PL) Pane předsedající, jsme svědky další krize ve Východním Timoru. Tuto krizi nelze vyřešit bez účasti a spolupráce východotimorských orgánů. Ty musí dosáhnout rozpuštění všech polovojenských skupin a odzbrojit civilisty. Je třeba rozehnat i ozbrojené gangy. Ti, kdo nesou odpovědnost za útoky na nejvýznamnější osoby v zemi, musí být postaveni před soud. Všechny politické síly, a to jak ty, které vládnou, tak ty, jež jsou v opozici, se musí zdržet nezákonného používání síly.
<P>
Nedávné události naznačují silnou pravděpodobnost toho, že se Východní Timor stane další zemí, jejíž hlavní orgány již nefungují. Lze to považovat i za krach státu. Všichni jsme si vědomi hrozby, kterou takové státy představují. Jsem si jist, že nemusím uvádět příklady, dovolte mi jen zmínit Somálsko.
<P>
S ohledem na úlohu, kterou hrálo při vzniku státu Východní Timor, a svou trvalou přítomnost v tomto státě, nesmí mezinárodní společenství dovolit, aby se tato neradostná vyhlídka stala skutečností. Závazky Evropské unie k podpoře demokratických sil a institucí jsou nadále zásadní. Parlament by při plnění svého poslání měl posuzovat účinnost této podpory.
<SPEAKER ID="188" NAME="Pedro Guerreiro">
autor. - (PT) Jak bylo zdůrazněno v návrhu usnesení, který předložila naše skupina, je nyní nezbytné vyjádřit naši solidaritu s lidem Východního Timoru a odsoudit útoky na prezidenta republiky a předsedu vlády Východního Timoru. Chceme zdůraznit, že takové útoky mohou jen zvýšit nestabilitu politické situace ve Východním Timoru, která vznikla v důsledku událostí v letech 2006 a 2007 a kterou udržuje politický proces vyplývající z nedávných parlamentních voleb v této zemi. Požadujeme důkladné šetření v mezích ústavního a právního rámce Východního Timoru, které zjistí a postaví před soud hlavní pachatele uvedených útoků. Musíme být ostražití vůči jakýmkoli snahám o odůvodnění dalších vnějších zásahů ve světle těchto událostí, které mohou ohrozit nezávislost a suverenitu Východního Timoru.
<P>
Proto odmítáme společné usnesení Evropského parlamentu, které se mimo jiné snaží ignorovat veškeré vnější zásahy, které se pokusily podmínit a ovlivnit svobodou volbu lidu Východního Timoru. Usnesení se také snahou o paušální zahrnutí všech do jedné skupiny pokouší vyjmout z odpovědnosti hlavní pachatele a mentoruje o násilí a destabilizaci situace ve Východním Timoru. Snaží se také opomíjet skutečnost, že pro pochopení současné situace ve Východním Timoru nesmíme zapomínat na to, že jeho lid byl obětí kolonialismu, brutálních represí a ničení jeho země a že si jeho lid statečně vybojoval nezávislost a suverenitu, zejména pokud jde o přírodní zdroje, v poměrně nedávné minulosti, i poté, co jej v zásadních okamžicích tohoto boje opustilo mezinárodní společenství.
<P>
I před zmínku o respektování suverenity lidu Východního Timoru je toto usnesení základem vměšování do vnitřních záležitostí země. V podstatě zaujímá postoj, který se snaží představit Východní Timor jako zkrachovalý stát. Toto usnesení také ignoruje skutečnost, že řešení je politické a je pouze v rukou lidu Východního Timoru. V minulosti lid Východního Timoru více než dostatečně prokázal svou důstojnost a odvahu a my vyjadřujeme svou důvěru v jeho schopnost vlastními silami učinit Východní Timor suverénním a nezávislým státem.
<SPEAKER ID="189" NAME="Ana Maria Gomes">
autorka. - - (PT) Jménem Socialistické skupiny v Evropském parlamentu chci vyjádřit naši solidaritu s lidem Východního Timoru a to, že důrazně odsuzujeme barbarské útoky proti demokraticky zvoleným institucím prezidenta a předsedy vlády Východního Timoru.
<P>
Také chci žádat o nezávislé šetření, které požaduje tento námi podporovaný návrh usnesení, aby zjistilo, kdo útoky provedl, koho zastupoval a co selhalo v bezpečnostním systému Východního Timoru, v rámci Východního Timoru, a zejména v mezinárodním měřítku.
<P>
Jsem přesvědčena, že tato epizoda naznačuje, že mezinárodní společenství musí vynaložit další úsilí na posílení státních institucí Východního Timoru, a zejména na reformu bezpečnostního systému, který zpochybnila i krize v roce 2006.
<P>
Kromě toho musí být zváženy otázky týkající se spravedlnosti, práva a řádu. V této souvislosti musím říci, že pokusy o národní smír s povstaleckými skupinami mohly vyslat negativní a kontraproduktivní signál beztrestnosti, který povstalce vedl ke spáchání tohoto zavrženíhodného útoku.
<P>
Východní Timor není zkrachovalý stát a není nijak podobný Somálsku, jak se pokusil naznačit pan Onyszkiewicz. Východní Timor získal svou nezávislost statečně, i přes mlčení mezinárodního společenství, a lid Východního Timoru již při několika příležitostech prokázal svou oddanost demokracii. Opět ji příkladně projevil v prezidentských a parlamentních volbách, které se konaly v minulém roce a při nichž jsem měla tu čest vést misi tohoto Parlamentu.
<P>
Mezinárodní společenství má nyní povinnost ukázat svou podporu pro Východní Timor a tuto podporu koordinovat, což se mu ve vztahu k bezpečnostnímu systému nepodařilo, a řešit základní problémy struktury státu Východní Timor. Pokud jde o signály, které dává lid Východního Timoru, není pochyb o tom, že chce demokracii a právní stát.
<SPEAKER ID="190" NAME="Marcin Libicki">
autor. (PL) Pane předsedající, Východní Timor nedávno získal nezávislost v boji za svou katolickou identitu. Válka za nezávislost byla krvavá a znamenala velké ztráty na životech. Prezidentovi Východního Timoru byla udělena Nobelova cena za mír. To je další důvod pro to, aby mezinárodní společenství pomohlo při znovunastolení řádu v zemi. Plně souhlasím s paní Gomes v tom, že tato země se vyvíjela správně a splnila všechny normy nutné k jejímu řádnému fungování. Válka tyto normy a vnitřní řád nyní ničí.
<P>
Jsem přesvědčen, že stojí za to se vrátit k návrhům, které před nějakou dobou předložil pan Kaczyński, prezident Polska, a znovu je zopakoval prezident Sarkozy. Zahrnují zřízení evropských vojenských sil schopných zásahu v případě potřeby. Nebudeme-li mít kapacity pro zásah, můžeme se tu každý čtvrtek jen tak scházet k debatě a ničeho nedosáhneme.
<SPEAKER ID="191" NAME="José Ribeiro e Castro">
autor. - (PT) Pane předsedající, dámy a pánové, Ruy Cinatti napsal báseň, kterou jsem si zapamatoval a která zní takto: "Možná budeme poraženi nebo se připravíme k boji, jedině však v jednotě".
<P>
11. února se bohužel na Východní Timor vrátila krize, která vzešla opět od stejných lidí, kteří nesli odpovědnost za krizi před dvěma lety. To nás vede k tomu, abychom si kladli otázky o návratu těch, kdo by mohli uškodit stabilitě této země, a o závažnosti útoku, při němž byl těžce zraněn, dokonce mohl zemřít, prezident republiky José Ramos-Horta a jenž byl namířen i proti předsedovi vlády Xananu Gusmaovi, který naštěstí vyvázl bez následků.
<P>
Násilí a narušení běžného chodu institucí opět odhalily neúspěch země s historií a podmínkami Východního Timoru, která odvážně bojovala a bojuje za svou nezávislost, demokracii a pokrok.
<P>
Každý, kdo Východní Timor podporoval od počátku, nemůže znovu nepocítit smutek nad touto událostí, kterou rozhodně odsuzujeme. Doufáme, že se prezident Ramos-Horta plně zotaví, a požadujeme vyšetření toho, co se stalo, a nezbytné reakce na tuto událost.
<P>
Mezinárodní síly bohužel pracovaly pomalu, kromě portugalské GNR (Národní republikánské gardy). Existují i jasná selhání právního státu Východního Timoru, který nefunguje dobře a který vlastně nikdy plně nefungoval. Východní Timor potřebuje od samého základu přebudovat svůj bezpečnostní systém, aby zajistil právo a pořádek.
<P>
Mezinárodní společenství musí lidu Východního Timoru při těchto krocích pomoci. Není to zkrachovalý stát, je to stát s neúspěchy, který musíme podpořit.
<P>
Hlavní odpovědnost však jistě spočívá na lidu Východního Timoru, který se musí pokusit dosáhnout kompromisu všech stran ve prospěch trvalého míru a respektování právního státu a soudních rozhodnutí, bez váhání, bez chyb a bez samolibosti. Již se jim podařilo dosáhnout dohody, kterou bychom mohli nazvat lidovým konsenzem ohledně základního jádra činnosti státu.
<P>
A právě o tomto konsenzu Ruy Cinatti hovořil ve své básni, právě ten Východní Timor potřebuje nejvíce. Proto, drazí přátelé, musíme lidu Východního Timoru pomoci, aby pomohl sám sobě a učinil svou zemi silnější.
<SPEAKER ID="192" NAME="Raül Romeva i Rueda">
autor. - (ES) Pane předsedající, myslím, že Východní Timor je příkladem toho, jak lze realizovat, a dobře realizovat, proces sebeurčení. Bylo by samozřejmě dobré, kdyby někteří z našich přátel, Španělsko nevyjímaje, napodobili Portugalsko a převzali svou odpovědnost z hlediska dědictví bývalých kolonií, jako například v oblasti Západní Sahary.
<P>
Je však zjevné, že tyto záležitosti nejsou snadné a nepřinášejí ani okamžité výsledky. Je třeba vzpomenout potíže Východního Timoru, kde po pokojných volbách, které se konaly před několika měsíci, přetrvává mnoho neklidu, včetně pokusu o atentát na prezidenta Ramose Hortu. Zde bych se chtěl připojit k Parlamentu a popřát prezidentovi i předsedovi vlády Xananu Gusmaovi brzké zotavení.
<P>
Myslím, že nikdo nebude zpochybňovat ochotu dosáhnout dohody, kterou mimo jiné prokázal prezident Ramos Horta, a jsem si jist, že i po tomto útoku prezident Ramos Horta vykoná vše, co je nutné k nalezení politické shody s opozičními frakcemi, aby demokraticky a nenásilně urovnal rozpory.
<P>
To však musí plně podporovat mezinárodní společenství a musí být obnoven mandát OSN, jak navrhovaly některé země. V každém případě musí být obnoven do roku 2012 a kdykoli v reakci na potřeby a požadavky vlády a demokratických sil Timoru.
<P>
Přítomnost OSN v zemi by také měla být v souladu s potřebami země a měla by být přezkoumávána nejen z hlediska rekonstrukce a řešení základních potřeb, ale i z hlediska schopnosti jednat preventivně a reagovat na nepokoje.
<P>
A konečně, EU musí co nejdříve zřídit zastoupení v Dillí a Parlament musí rovněž přijmout opatření pro vyslání pozorovatelů na podporu demokratických sil v zemi a k posouzení záměru a účinnosti současné pomoci EU.
<SPEAKER ID="193" NAME="Tunne Kelam">
jménem skupiny PPE-DE. - Pane předsedající, Východní Timor jistě není zkrachovalý stát. Avšak skutečnost, že se dne 11. února 2008 demokraticky zvolený prezident i předseda vlády stali obětí ozbrojeného pokusu o atentát, je důkazem toho, jak křehká může mladá demokracie být.
<P>
Chtěl bych zmínit tři věci. Za prvé, skutečně nás znepokojuje, že síly UNPOL a ostatní mezinárodní síly na tyto útoky včas a účinně nereagovaly.
<P>
Za druhé, EU má povinnost pomáhat demokratických institucím Východního Tumoru a konsolidovat zde systém právního státu. Návrh usnesení správně zdůrazňuje naléhavou potřebu dosažení celonárodní shody o hlavních prvcích demokracie.
<P>
Za třetí, EU musí v plné spolupráci s OSN přispět k reformě sektoru bezpečnosti Východního Timoru. Východní Timor není od nás tak daleko, jak by se mohlo zdát, a paní Gomes je toho dobrým důkazem.
<SPEAKER ID="194" NAME="Karin Scheele">
jménem skupiny PSE. - (DE) Pane předsedající, chci také vyjádřit solidaritu s těžce zraněným prezidentem Východního Timoru, také se ale chci připojit k projevům solidarity s lidem Východního Timoru, který po dlouhou dobu musel bojovat za nezávislost a svá práva. Evropský parlament se veškerým důrazem odsuzuje pokus o vraždu prezidenta Ramose Horty. Útoky byly provedeny poté, co se prezident pokusil dosáhnout dojednaného řešení s povstalci.
<P>
Protože přesný sled událostí je dosud nejasný, požadujeme důkladné a přísné šetření atentátu na prezidenta a vyšetření nezdaru bezpečnostního systému. Vítáme společné vyšetřování OSN a policie Východního Timoru, které již bylo zahájeno. Požadujeme zákaz polovojenských skupin a ozbrojených gangů a zajištění více finančních prostředků na podporu reforem bezpečnostního sektoru, které Východní Timor potřebuje.
<SPEAKER ID="195" NAME="Zdzisław Zbigniew Podkański">
jménem skupiny UEN. - (PL) Návrh usnesení EP o Východním Timoru je zcela přiměřený. Vysvětluje tragickou situaci lidu této země a bezmoc vnitrostátní orgánů, mezinárodních institucí a mírových sil. Vnitřní konflikt stále trvá i přes četné snahy a mezinárodní pomoc. Lidé přicházejí o život, jejich živobytí je ničeno a kulturní dědictví poškozováno. Existuje zde chudoba postihující téměř 80 % obyvatel, nezaměstnanost, deziluze a negramotnost. To vše má na lidi negativní dopad, který vede k beznaději a podněcuje revoltu.
<P>
Lid Východního Timoru chce žít v míru a harmonii. Chtějí pracovat, učit se a rozvíjet hospodářství své země. Aby se to podařilo, musí být posíleny demokratické orgány země a musí se zvýšit podpora ze strany mezinárodních institucí. Autoři tohoto usnesení proto odůvodněně požadují, aby byla Východnímu zajištěna politická, technická a finanční podpora. Rovněž připomínají, že Evropská unie i OSN se veřejně zavázaly podporovat vlády nezávislosti, demokracie a právního státu. Skupina Unie pro Evropu národů toto usnesení podpoří.
<SPEAKER ID="196" NAME="Koenraad Dillen" AFFILIATION="NI">
- (NL) Pane předsedající, někteří mí kolegové se již dotkli skutečnosti, že není nijak přehnané říci, že po útocích na prezidenta Ramose Hortu vstupuje Východní Timor opět do kritické fáze. Řeknu to znovu, protože kdo si z minulého roku nevybaví obrázky stovek domů a některých vládních budov v plamenech po jmenování pana Gusmaa?
<P>
Řešení současné krize skutečně vyžaduje mezinárodní síly. Přitom však nesmí vzniknout dojem, že vláda potřebuje cizí vojáky, aby se chránila před svým vlastním lidem. Zahraniční jednotky mohou udržet v krátkodobém výhledu stabilitu vojenskou silou, v dlouhodobém výhledu však svou budoucnost musí zajistit sami obyvatelé Východního Timoru. Pro zaručení dlouhodobé politické stability, demokracie a dodržování lidských práv potřebují především nezávislé a spolehlivé sdělovací prostředky, potřebují reformované policejní síly a potřebují zdravý soudní systém.
<SPEAKER ID="197" NAME="Filip Kaczmarek" AFFILIATION="PPE-DE">
(PL) Pane předsedající, Východní Timor je všeobecně považován za nejúspěšnější příklad transformačního procesu v historii OSN. Zdá se však, že Východní Timor zapomněl na oběti, které přinesl ve válce za nezávislost, která měla ukončit 24 let trvající brutální okupaci ze strany Indonésie, a na radost, s níž svou vlastní nezávislost oslavoval. Necelých šest let po znovuzískání své nezávislosti však Východní Timor stojí na pokraji chaosu. Přechod k demokracii a nezávislosti nikdy není snadný. Není to konec cesty, ale jen její začátek. Jedno je však naprosto jisté, konkrétně to, že násilí nemůže být a nikdy nebylo cestou k řešení problémů. To musí být řečeno zcela jasně. Problémy lze řešit prostřednictvím dialogu, politické plurality, posilování demokratických institucí, jako je parlament, nezávislé soudnictví a vlády pracující pod demokraticky zvoleným vedením.
<P>
Vyzývám Radu a Evropskou komisi, aby zajistily, že bude co největší část pomoci přidělené Východnímu Timoru v rámci 10. Evropského rozvojového fondu věnována posílení demokracie.
<SPEAKER ID="198" NAME="Lidia Joanna Geringer de Oedenberg" AFFILIATION="PSE">
(PL) Děkuji vám, pane předsedající. Uplynulo osmnáct měsíců od posledního usnesení Evropského parlamentu o Východním Timoru. Oficiálně tato země získala nezávislost v roce 2002. O čtyři roky později vypukla občanská válka vyprovokovaná skupinou demobilizovaných vojáků. Po úroku na prezidenta Ramose Hortu dne 11. února tohoto roku zažil Východní Timor další politickou krizi. Byl vyhlášen výjimečný stav a vznesena žádost o posílení mírových sil, které v daný okamžik tvořilo 1 600 příslušníků.
<P>
Politickou krizi na Východním Timoru doprovází krize hospodářská. Nezaměstnanost dosahuje 80 % a 40 % nezaměstnaných žije pod hranicí chudoby.
<P>
Zemi nelze stabilizovat, pokud všechny politické síly nedosáhnou konsenzu ve věci základních funkcí státu. Musíme odsoudit brutální útok na prezidenta a předsedu vlády a vyzvat vládu Východního Timoru, aby ukončila násilí včetně činnosti gangů. Mezinárodní společenství, zejména OSN a Rada bezpečnosti, musí podpořit konsolidaci demokracie. Je také třeba mít na paměti, že Východní Timor naléhavě potřebuje hospodářskou podporu, aby mohl bojovat s chudobou a rozvíjet správu a infrastrukturu.
<SPEAKER ID="199" NAME="Carlos Coelho" AFFILIATION="PPE-DE">
(PT) Pane předsedající, paní komisařko, dámy a pánové, chtěl vyjádřit svou podporu společnému návrhu usnesení odsuzujícímu útoky. Rovněž chci blahopřát institucím Východního Timoru k jejich klidné reakci na tragédii, a stejně jako paní Gomes a pan Ribeiro e Castro musím zdůraznit, že Východní Timor není zkrachovalý stát.
<P>
Je to stát, který potřebuje mezinárodní pomoc, delegaci Evropské komise, prodloužení mise OSN a podporu nás všech ve věci jakýchkoli iniciativ, které mohou pomoci podpořit jednotu lidu Východního Timoru při dodržování zákonnosti a odsouzení veškerého násilí.
<SPEAKER ID="200" NAME="Meglena Kuneva">
členka Komise. - Pane předsedající, Komise co nejdůrazněji odsoudila útoky na prezidenta Ramose Hortu a předsedu vlády Xanana Gusmaa.
<P>
Politické, soudní a bezpečnostní instituce mladé demokracie Východního Timoru jsou stále mimořádně zranitelné. Země se potýká s chudobou a vysokou nezaměstnaností, zvláště mezi mladými lidmi, kteří mají mizivé vyhlídky na šťastnou budoucnost a jsou přístupné násilným skupinám.
<P>
Na svých setkáních s vedením země Komise podpořila mírové urovnání konfliktu včetně rozpuštění a odzbrojení polovojenských skupin.
<P>
Po násilí v roce 2006 Evropská komise reagovala rychle: za prvé humanitární pomocí pro vnitřně vysídlené osoby; za druhé podporou dialogu mezi vůdci a za třetí prováděním programu práce za okamžitou výplatu pro nezaměstnanou mládež.
<P>
Evropská Komise se rovněž rozhodla otevřít řádné zastoupení v Dillí a nový vedoucí delegace má začít pracovat v březnu 2008. Delegace bude plně funkční do druhé poloviny roku 2008. To vytvoří příležitost pro formální politický dialog s vládou a rychlejší posouzení pomoci zemi.
<P>
Nedávno byla schválena strategie Evropské komise pro Východní Timor v rámci 10. Evropského rozvojového fondu. Ta má podporovat stále slabé soudnictví, parlament a ostatní instituce, a tím pomoci budování demokratické kultury.
<P>
Podpora rozvoje venkova pomůže zmírnit chudobu a zlepšit infrastrukturu. Činnosti v oblasti zdravotnické péče přispějí k řešení chorob souvisejících s chudobou a ke snížení alarmující úmrtnosti matek a dětí.
<P>
Řešení základních příčin současného konfliktu a zajištění podpory pro jejich řešení bude stejně důležité jako dlouhodobé programy.
<P>
Vláda Východního Timoru předložila komplexní akční plán státní správy, který bude předmětem politického dialogu delegace a vlády za podpory Komise.
<P>
V rámci mise v příštích týdnech Komise posoudí situaci a možnost další pomoci využívající opatření zaměřená na některé základní příčiny konfliktu. K těm mohou patřit žádosti vlády o podporu programů náročných na pracovní síly při boji s nezaměstnaností.
<P>
Ve společném dokumentu Komise a Rady z prosince 2007 Komise i členské státy EU podpořily ústřední úlohu OSN při koordinaci pomoci pro sektor bezpečnosti.
<P>
Souhrnně řečeno, předpokládaná podpora v rámci programu Komise v hodnotě více než 80 milionů EUR je komplexní a pomůže řešit mnoho současných problémů země.
<SPEAKER ID="201" NAME="Předsedající">
Rozprava je ukončena.
<P>
Hlasování se bude konat po skončení rozprav.
