<CHAPTER ID="006">
Různé
<SPEAKER ID="133" NAME="Mario Mauro" AFFILIATION="PPE">
(IT) Pane předsedající, hovořím na základě článku 176 jednacího řádu. Dnes večer odmítl Nejvyšší soud v Brazílii vydání několikanásobného vraha, Cesara Battistiho.
<P>
Tato sněmovna vyzývala nejméně ve dvou usneseních k opačnému rozhodnutí. Proto bych byl rád, aby bylo kromě mého zklamání uvedeno do zápisu i mé přání, aby kancelář Parlamentu napsala brazilským orgánům, vyjádřila zklamání celého Evropského parlamentu a především vyjádřila náš soucit a zármutek rodinám obětí, které již třicet let čekají na spravedlnost.
<SPEAKER ID="134" NAME="Předsedající">
Jsem rád, že pan Mauro tak trefně vystoupil ... (Pan Borghezio hovoří bez mikrofonu). Jsem přesvědčen, že celá sněmovna sdílí zklamání a hlubokou hořkost z přijatých rozhodnutí, a proto mohu jen zopakovat to, co v této věci Parlament již nejméně dvakrát jasně uvedl. Předejme v současném zklamání a s naprostou jasností brazilským orgánům naše rozhořčení.
<SPEAKER ID="135" NAME="Licia Ronzulli" AFFILIATION="PPE">
(IT) Pane předsedající, já chci jen poblahopřát paní Weisbergerové, která se nedávno stala matkou a která je tu přítomna i se svou dcerkou, i všem novým matkám v této sněmovně, těm, které se stanou matkami a těm, jako jsem já, které se snaží být dobrými matkami a dobrými poslankyněmi.
<P>
Je krásné, jak je tato sněmovna oživena symboly naděje, ale ... (řečnice byla přerušena nepokojem ve sněmovně). Prosím vás o pozornost, neboť je to důležité a já cítím povinnost vám sdělit, co mám na mysli. Podívejme se na to, zda dokážete být dospělejší, neboť v posledních dnech slyším poznámky, jako "Parlament není hřiště. Tohle není žádná školka. Děti ven a matky ven". Co je ještě horší, dokonce tu zaznělo, že "přítomnost dětí vrhá na poslance špatné světlo".
<P>
Vzhledem k tomu, že my sami často vytváříme právní předpisy o vyváženosti pracovního a soukromého života, je skutečně absurdní, že v této sněmovně zaznívají takové poznámky, tím spíše, pokud je pronášejí ženy.
