<CHAPTER ID="019">
Jednominutové projevy (článek 150 jednacího řádu) 
<SPEAKER ID="190" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="191" NAME="Zuzana Roithová" AFFILIATION="PPE">
(CS) Je to již 19 měsíců, kdy Kanada náhle a jednostranně zavedla vízovou povinnost pro občany České republiky, která jako člen Unie nesmí zavést reciproční víza pro všechny Kanaďany. Předseda Barroso ihned řekl, že to je unijní, nikoli bilaterální problém, ale bohužel komisařka Malmströmová to neřeší jako prioritu, jen pasivně monitoruje bilaterální pracovní jednání. Rada na mou interpelaci řekla, že o reciprocitě Unie nejedná, neboť dosud ani nedostala žádné návrhy od komisařky. Čeští občané tak jsou de facto evropskými občany druhé kategorie, pokud jde o jejich práva, a diví se, že Kanaďané do České republiky jezdí dál bez víz.
<P>
Upozorňuji, že liknavost Komise zvyšuje také riziko, že český parlament odloží ratifikace smluv mezi Unií a Kanadou. Nemá totiž jinou možnost, jak bránit práva občanů, když EU selhává a netlačí na Kanadu. Proto žádám spolu s vámi, aby paní komisařka neprodleně jednala s Kanadou a také se postavila za Rumuny a Bulhary. Anebo společná vízová politika a princip solidarity už nejsou evropskými hodnotami? Je si paní komisařka vědoma, co vše je dnes ve hře?
<SPEAKER ID="192" NAME="Petru Constantin Luhan" AFFILIATION="PPE">
(RO) Pane předsedající, užívání psychotropních a psychoaktivních látek, spadajících zpravidla do šedé zóny právní úpravy, má mnohem škodlivější účinky než v současnosti známé drogy. Tyto látky jsou v Evropě často k dostání v tzv. dream stores a jsou známy pod označením etnobotanika - tento název byl vytvořen s cílem vyvolat pocit, že rozšiřování a užívání drogy není škodlivé.
<P>
Země jako Polsko, Izrael, Švédsko, Dánsko, Anglie a Německo již na značný počet látek označených jako psychotropní a psychoaktivní uvalily zákaz. Látky, které jsou dostupné na trhu, avšak doposud nejsou na seznamu zakázaných látek, jsou velmi obtížně kontrolovatelné, což znemožňuje zdravotnickému personálu poskytnout pomoc, neboť požité chemické kombinace vyvolávají neznámé reakce. Jediné opatření, které můžeme přijmout, je zakázat provoz těchto obchodů a následně se zaměřit na bránění prodeji těchto látek po internetu.
<SPEAKER ID="193" NAME="Anni Podimata" AFFILIATION="S&amp;D">
(EL) Pane předsedající, přetrvávající krize v eurozóně nás všechny - evropské orgány, členské státy i politické vedoucí představitele - nutí, abychom stanuli tváří v tvář naší odpovědnosti. Je potřeba přijmout iniciativu zcela oddělenou od trhů; je potřeba nabídnout integrovanou a přesvědčivou reakci na krizi, jež bude doplňovat - nikoli nahrazovat nebo přehlížet - povinnosti, které přijaly členské státy, aby dostály svým závazkům. V této souvislosti slavní lidé v Evropě, politické strany, veřejnost při svých demonstracích i evropské odbory tvrdí, že pro překonání dluhové krize a zajištění stability eura mohou sehrát klíčovou roli eurobondy.
<P>
Proto bych ráda poukázala na to, že Rada musí neprodleně reagovat na požadavek formulovaný Evropským parlamentem v jeho unesení ze dne 16. prosince 2010 a vyslat jasný signál Evropské komisi, aby ta mohla záležitost podrobně prostudovat a předložit konkrétní návrhy.
<SPEAKER ID="194" NAME="Graham Watson" AFFILIATION="ALDE">
Pane předsedající, povstal jsem, abych se vyjádřil k nepříjemné situaci, již zažily deset dnů před Vánocemi v Evropě stovky tisíc cestujících v letecké dopravě, a zmatku při snaze dopravit je a jejich zavazadla do kýžených destinací. Neschopnost našich leteckých společností a letišť vypořádat se s několika centimetry sněhu v několika členských státech způsobila neuvěřitelná zpoždění, selhání systému a zoufalou situaci cestujících.
<P>
Vyzývám parlamentní Výbor pro dopravu a cestovní ruch, unijního komisaře pro dopravu a ministry dopravy v Radě, aby toto selhání prošetřili, přijali opatření, která by zabránila jeho opakování, zajistili, aby byla poškozeným cestujícím poskytnuta odpovídající náhrada, a provedli studii o sdílení břemena mezi leteckými společnostmi a ostatními dotčenými subjekty, například provozovateli letišť, při poskytování náhrad v budoucnu.
<P>
Neobvyklé sněžení a nezvykle nízké teploty, jak předpovídal v roce 2009 Postupimský institut, jsou způsobeny táním arktického ledovce. Budou stále častější. Nemůžeme jim předcházet, jakkoli se musíme snažit je omezit, můžeme - a musíme - však na ně být připraveni.
<SPEAKER ID="195" NAME="Ryszard Czarnecki" AFFILIATION="ECR">
(PL) Pane předsedající, zvláštní komise vyšetřující příčinu pádu polského letadla nedaleko ruského města Smolensk, k němuž došlo dne 10. dubna loňského roku, zveřejnila v Moskvě závěry své zprávy. Při katastrofě zahynul polský prezident a dalších 96 cestujících, včetně mnoha nejvýznamnějších osobností země. Předložená zpráva je naprosto skandální. Obsahuje řadu lží a nepokrytě přesouvá odpovědnost za katastrofu na polskou stranu, přičemž zcela přehlíží závažné chyby, jichž se dopustila ruská strana, jako je nesprávný postup letových dispečerů na smolenské navigační věži při navigaci letadla během přistávání. Ruská strana se v této zprávě nezabývala navíc velkým množstvím polských připomínek - 20 stran připomínek bylo zkrátka ignorováno. Taková situace je naprosto nepřijatelná a Evropská unie se musí touto věcí zabývat.
<SPEAKER ID="196" NAME="João Ferreira" AFFILIATION="GUE/NGL">
(PT) Pane předsedající, rok 2010, který byl vyhlášen Evropským rokem boje proti chudobě a sociálnímu vyloučení, je za námi. Byl to rok, v němž Evropská unie s neuvěřitelným cynismem a pokrytectvím prováděla politiky a pravidla, které způsobily výrazný nárůst chudoby a sociálního vyloučení, jehož jsme dnes svědky.
<P>
Portugalský státní rozpočet na rok 2011, sestavený a schválený za mimořádného tlaku a za potlesku Evropské unie, zemi uvrhne do hospodářské recese a způsobí v ní celkový pokles sociální úrovně, kde poroste nezaměstnanost do rekordních výšin a rozšíří se chudoba a sociální vyloučení.
<P>
A navíc ke vší té nepřijatelně vysoké míře nátlaku a vyhrožování, jimž byla země vystavena v posledních několika týdnech a proti kterým zde rozhodně protestujeme, přidejme: stále agresivnější tón finančního kapitalismu a institucí v jeho službách ve snaze donutit zemi a její občany, aby se podřídili a přijali nespravedlnost a okrádání, aby souhlasili s vysáváním zdrojů země do kapes finančních kapitalistů.
<P>
Jedna věc je jistá, budou-li v tomto duchu pokračovat, můžeme očekávat rok plný bojů.
<SPEAKER ID="197" NAME="Angelika Werthmann" AFFILIATION="NI">
Pane předsedající, pokud se týká článku 18 Všeobecné deklarace lidských práv a článku 10 Listiny základních práv Evropské unie, dozvěděla jsem se, že na Štědrý den došlo v kostele svatého Synesia v okupovaném městě Rizokarpaso k rozsáhlému porušení náboženské svobody.
<P>
Takzvané úřady, podporované Tureckem, přerušily sobotní bohoslužbu pod záminkou, že konání této mše nebylo předem oznámeno, ačkoli podle údajů kyperské církve bylo o povolení požádáno na počátku prosince, stejně jako v uplynulých 36 letech.
<P>
Pane předsedající, důrazně vás vyzývám, abyste přijal odpovídající kroky, které zajistí, aby byla na půdě členského státu Evropské unie zaručena náboženská svoboda.
<SPEAKER ID="198" NAME="Ioannis Kasoulides" AFFILIATION="PPE">
Pane předsedající, na Štědrý den turecké bezpečnostní síly v Rizokarpasu, který leží v okupované části Kypru, násilím přerušily vánoční mši, již tu slavilo několik málo zbývajících - starších - křesťanů, vykázaly kněze k kostela a přinutily věřící kostel opustit. Záminkou bylo, že písemné povolení, které jim bylo vydáno, platilo pro nedělní mši, ovšem Štědrý den byl v sobotu.
<P>
Již požadavek písemného povolení mše je sám o sobě omezením svobody vyznání, a to nemluvě o tom, že byla přerušena vánoční mše na základě malicherné byrokratické záminky, a to vše v členském státě Unie a z příkazu země, která se chce k Unii připojit.
<P>
Vídeňskou dohodou bylo enklávě řeckých Kypřanů čítající 12 tisíc osob umožněno, aby žily na poloostrově Karpass i po turecké invazi. Dnes jsou jich tu tři stovky - a teď chápete, proč.
<SPEAKER ID="199" NAME="Alf Svensson" AFFILIATION="PPE">
(SV) Pane předsedající, domnívám se, že by bylo nesmírně cenné, kdyby EU zahájila mezináboženský dialog vedený z nejvyšší úrovně. Byl bych rád, kdyby se EU pokusila přimět k hostitelství takového dialogu Turecko. Všichni víme, jak se s křesťany zachází po celém světě - na spoustě různých míst na Blízkém východě, s kopty v Egyptě, iráckými křesťany v Iráku atd. Jsem pevně přesvědčen, že nemůžeme jen informovat o těchto záležitostech či o nich slýchat - musíme něco hmatatelného podniknout.
<P>
První věc, kterou musíme, alespoň dle mého názoru, provést, je zahájit dialog. Bylo by velmi vhodné, kdyby Turecko, v souladu se smyslem pro budování mostů, který, jak jsem přesvědčen, navzdory všemu má, dokázalo takový dialog hostit. Jde o Židy, křesťany a muslimy. Navažme širší mezináboženský dialog pod záštitou EU.
<SPEAKER ID="200" NAME="Philippe Juvin" AFFILIATION="PPE">
(FR) Pane předsedající, křesťané v Iráku a Egyptě podle svých slov skutečně trpí. Dámy a pánové, v těchto oblastech již brzy žádní křesťané, kteří by šířili křesťanství, nebudou. Jak bylo řečeno, v Turecku, sekulární muslimské zemi, která klepe na dveře Evropy, tvořili křesťané před 100 lety 20 % obyvatelstva - dnes je to méně než 1 %.
<P>
Změna, jíž jsme svědky, je v podstatě vzdouvající se vlnou. Arabský a muslimský svět křesťany na svém území pronásleduje, odsuzuje je, brání jim v konverzi, trestá je a zabíjí je. Jasně vidíme to, že islám se stává státním náboženstvím. Důsledky jsou zjevné - křesťanství je nejvíce pronásledovaným náboženstvím na světě.
<P>
Přesto se, vážení kolegové, naděje na vyvážení vzestupu islámského extremismu křesťanům na Blízkém východě zvyšuje. Vyvažujícím faktorem je všudypřítomnost křesťanů. A proto ji skutečně musíme hájit.
<P>
Opravdu bych, dámy a pánové, rád věděl, kam se poděli obránci lidských práv, kteří, stejně jako my, jsou šťastní, že máme západ sekulární a pluralistický, a zároveň ostudně zavírají oči před tím, že se Blízký východ stává postupně místem jediného náboženství.
<SPEAKER ID="201" NAME="Frédéric Daerden" AFFILIATION="S&amp;D">
(FR) Pane předsedající, maďarská vláda v závěru roku 2010 rozhodla, že přestane finančně podporovat institut rané péče o děti, který v Budapešti vybudovala Emmi Piklerová.
<P>
Tato maďarská vědkyně vytvořila centrum pro rozvoj vědecky podložených metod vzdělávání předškolních dětí. Svět účinnost těchto metod pro rozvoj dětské psychomotoriky již uznal. Instituty rané péče o děti založené na tomto modelu se rozšířily po celé Evropě, mimo jiné v mém městě v Belgii.
<P>
Je hanba, že na konci Evropského roku boje proti chudobě - zejména dětské chudobě - vysílá Maďarsko takový signál. Rozhodnutí je překvapivé vzhledem k tomu, jaké má institut Piklerové postavení na mezinárodní scéně, a skutečnosti, že maďarské správní orgány uváděly, že jej chtějí zachovat v chodu. Proto by mne zajímalo, a nejsem v tom nijak osobně zainteresován, jaké motivy vedly maďarskou vládu k takovému rozhodnutí.
<SPEAKER ID="202" NAME="Ramon Tremosa i Balcells" AFFILIATION="ALDE">
Pane předsedající, chtěl bych vyjádřit naše znepokojení nad dohodou mezi EU a Marokem. Zůstane-li dohoda ve své současné podobě, bude to mít závažný dopad na zemědělství evropských středomořských zemí.
<P>
Musíme naše hranice otevřít a docílit dohody s evropským odvětvím zemědělství a nikoli takové, která by byla uzavřena za jeho zády. Komise provedla studii, podle níž budou dohodou mezi EU a Marokem jednoznačně nejvíce postiženy evropské středomořské země.
<P>
Nevyslovím s touto dohodou souhlas, aniž by obsahovala některé doložky týkající se pracovního trhu, sociálního rozměru a životního prostředí v Maroku Pokud nic neučiníme, naše zemědělská činnost a potravinářský průmysl, obzvláště v evropsko-středomořských státech, budou riskovat svoji ztrátu. To jsou obavy, o něž jsem se chtěl dnes večer s vámi podělit.
<SPEAKER ID="203" NAME="Constance Le Grip" AFFILIATION="PPE">
(FR) Pane předsedající, podobně jako několik našich kolegů poslanců bych se i já ráda zmínila o tématu pronásledování křesťanů na různých místech světa, obzvláště křesťanů na Blízkém východě.
<P>
Nehodlám vám připomínat děsivé činy spáchané v poslední době. Chtěla bych zcela vážně zopakovat, že ochrana křesťanů na Blízkém východě i v celém světě a požadavek náboženské svobody a rozmanitosti vyznání znamená volání po svobodě, demokracii a lidských právech, což jsou hodnoty, jež jsou jádrem evropského projektu, a zároveň jsou to samozřejmě univerzální hodnoty - nebo alespoň hodnoty, ve které věříme my všichni zde.
<P>
Je načase posunout se dál od pouhého rozhořčení, emocí a velkolepých odsuzování - je načase přeměnit slova v činy. Proto apeluji na orgány Evropské unie - vysokou představitelku pro zahraniční záležitosti a bezpečnostní politiku, ale i všechny naše vedoucí představitele a ministry zahraničních věcí -, aby přijali konkrétní opatření a představili specifický, konkrétní akční plán, jímž zaručí, že se respektování náboženské rozmanitosti a boje proti všem formám náboženského pronásledování stane prioritou.
<SPEAKER ID="204" NAME="Tamás Deutsch" AFFILIATION="PPE">
(HU) Pane předsedající, dámy a pánové, až do loňského května byla v Maďarsku u moci osm let koalice socialistů a liberálů. V těchto osmi letech se oslabování demokracie nadále prohlubovalo, porušování lidských práv se stalo endemické a svoboda tisku byla stále ve větší míře oklešťována. Evropští socialisté ani evropští liberálové k tomu nic neřekli. Vloni v květnu hlasovala výrazná většina maďarských občanů proti sociálně-liberální vládě a po drtivém volebním vítězství, které v Evropě nemá obdoby, se k moci dostala vláda křesťanských demokratů strany Fidesz. Koncem minulého roku přijala tato vláda nový mediální zákon, který zaručuje svobodu tisku. Toto jsou okolnosti, kvůli kterým jsou Maďarsko a maďarská vláda, v současnosti předsedající EU, tvrdě napadány. Takové měření dvojím metrem je v nesmiřitelném rozporu s evropskými hodnotami a musíme se proti němu vyslovit.
<SPEAKER ID="205" NAME="Sergej Kozlík" AFFILIATION="ALDE">
(SK) Pane předsedající, před třemi lety došlo k rozšíření schengenského prostoru o nové členské státy. Avšak na hranicích mezi novými a starými členskými státy stále existují omezující opatření.
<P>
Například na hraničním přechodu Rusovce-Kittsee, jde o dálniční přechod mezi Slovenskem a Rakouskem, rakouská strana uplatňuje výrazné omezení rychlosti na 30 km/h. Přitom průjezd je navíc výrazně zúžený betonovou zábranou.
<P>
Není nijak výjimečné, že na této hranici probíhají kontroly rychlosti projíždějících aut a dost často i policejní kontroly dokladů a obsahu kufrů aut.
<P>
Členství v Schengenu přece znamená volný pohyb osob a zboží. Na to, že občan překračuje hranice členského státu Unie, by ho měla upozornit jen obyčejná informační tabule. Uvedené chování, a to nejen v případě Rakouska, je porušováním pravidel Schengenu a Evropská unie by na to měla exemplárně zareagovat.
<SPEAKER ID="206" NAME="Marek Henryk Migalski" AFFILIATION="ECR">
(PL) Pane předsedající, moji předřečníci hovořili o diskriminaci křesťanů. I já bych rád hovořil o určité formě odmítání, k němuž dochází v některých evropských zemích. V posledních několika týdnech, na počátku maďarského předsednictví, zaznělo na adresu Maďarů obrovské množství kritiky, která byla často nepodložená a nespravedlivá. Bohužel, kromě výroků lucemburského ministra zahraničí pocházely mnohé projevy, které byly rovněž velmi nespravedlivé a podle mého názoru vůči Maďarům urážlivé, i z úst politiků této sněmovny, v prvé řadě pana Schulze. Považuji to za známku určitého pocitu, že členské státy Evropské unie jsou rozděleny na lepší a horší. Lepší jsou ty, které jsou v Unii již dlouhou dobu, horší pak ty, které jsou členy až od roku 2004.
<P>
Myslím, že takovou diskriminaci je třeba zarazit a že se každý musí smířit s tím, že nové členské státy jsou plnohodnotnými členy Evropské unie - to je nezbytné obzvláště v této sněmovně. Proto bych chtěl požádat, aby lidé v této sněmovně, kteří si libují v takových projevech diskriminace, byli postaveni před disciplinární komisi a potrestáni.
<SPEAKER ID="207" NAME="Alajos Mészáros" AFFILIATION="PPE">
(HU) Pane předsedající, stejně jako mnozí další mám i já radost z toho, že Maďarsko předsedá EU. Naplňuje mne pýchou, že tento středoevropský členský stát je třetí v řadě států přistoupivších v roce 2004, který má příležitost tento vážený a odpovědný úkol vykonávat. Není pochyb o tom, že Maďarsko bojovalo za demokracii vždy v první linii. Kdo by si dovolil pochybovat o událostech z let 1956, 1989 nebo podzimu 2006? Proto mne mimořádně zaskočila negativní kampaň některých politických sil proti současnému předsedovi EU, zejména pod záminkou maďarského mediálního zákona. Je zcela zřejmé, že nejde o otázku práva, nýbrž o útok politických nul. Právě oni se snaží narušit jednotného evropského ducha. K mapě Maďarska vyobrazené na koberci kulturních a historických události bych chtěl jen podotknout, že ti, kdo se nedovedou postavit čelem ke své minulosti, se nemohou jasně postavit ani své budoucnosti. A stejně jako mohou o své minulosti hovořit občané Francie, Německa nebo Polska, mohou tak činit i Maďaři. Snahu o diskreditaci naší předsedající země považuji za nezodpovědnou a nebezpečnou, zejména v době, kdy více než kdy jindy potřebujeme úzce spolupracovat.
<SPEAKER ID="208" NAME="Georgios Papanikolaou" AFFILIATION="PPE">
(EL) Pane předsedající, dámy a pánové, Řecko je hlavní branou vstupu nezákonných přistěhovalců do celé Evropy. Podle agentury Frontex prošlo 90 % nezákonných přistěhovalců do Evropy přes Řecko.
<P>
Řecko tedy z tohoto pohledu čelí rozsáhlé krizi. Řecká vláda nedávno oznámila svůj záměr vybudovat podél pozemní hranice s Tureckem plot. Člověk si klade otázku, zda takové řešení postačí jako strategie, která by k řešení problému pomohla. Ovšemže nikoli. Nehledě na to, kolik vztyčíme plotů, jaké úsilí vyvineme, potřebujeme celkovou strategii a solidaritu mezi evropskými státy. Máme-li vykročit správnou nohou, první věc, kterou musíme učinit, je navázat v těchto otázkách kvalitní spolupráci s Tureckem, což je hlavní země původu těchto přistěhovalců.
<P>
Stále čekáme na podpis dohody mezi EU a Tureckem. Jak všichni víme, uzavření a následné uplatnění dohody trvá 18 měsíců až 2 roky - do té doby tedy používejme dvoustrannou dohodu s Řeckem, která existuje od roku 2002, což je způsob, který pro řešení problému zvolily ostatní země na jihu.
<SPEAKER ID="209" NAME="Catherine Stihler" AFFILIATION="S&amp;D">
Pane předsedající, příští týden si lidé na celém světě připomenou život skotského národního básníka Roberta Burnse. Jak víte, hlavním chodem večeře na Burnsovu počest je haggis.
<P>
V současnosti platí ve Spojených státech zákaz dovozu haggis ze Skotska, navzdory tomu, že se každý třetí Američan hlásí ke skotským předkům a rád by skutečný skotský haggis ochutnal. Jaké kroky může Komise a Rada přijmout v rámci transatlantického jednání pro návrat skotského haggis, a to nejen na pořad jednání, ale i na jídelní lístek při příležitosti amerických tradičních slavnostních večeří na počest Skota Roberta Burnse?
<SPEAKER ID="210" NAME="Sonia Alfano" AFFILIATION="ALDE">
(IT) Pane předsedající, dámy a pánové, ve dnech 13. a 14. ledna se v továrně Fiat v Mirafiori uskutečnilo referendum, v němž dělníci i management hlasovali, zda jsou pro nebo proti realizaci plánu obnovy pro turínskou továrnu.
<P>
Plán je založen na nové kolektivní smlouvě, která potlačuje základní práva pracovníků ve věcech nemoci a stávky a dokonce se dotýká i polední přestávky v průběhu osmihodinové směny u montážní linky. Referendum je nelegitimní, neboť generální ředitel Marchionne pracovníkům pohrozil, že v případě odmítnutí smlouvy podnik pravděpodobně opustí výrobu v Itálii a přesune se do jiné země.
<P>
Tuto strategii zastrašování, nespoutaného kapitalismu bez ohledu na právní stát, podpořila i vláda a ještě více Demokratická strana, opoziční strana, která má své kořeny v italské komunistické straně. Jediné odborové organizace, které se proti smlouvě postavily, byly Italský svaz pracovníků v kovoprůmyslu (FIOM) a Italský svaz všech pracujících - a byly vypuzeny z reprezentace odborů.
<P>
V každém případě referendum skončilo s 54 % hlasů pro. Tudíž se následkem této dohody situace práv zaměstnanců v Itálii vrátila o několik desetiletí zpět. Evropa by to měla vědět a mít to na paměti.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Pane předsedající, chtěla bych upozornit na znepokojivou situaci ve středomořských partnerských zemích a to, jaký dopad může mít tato situace na naše vztahy a na bezpečnost a prosperitu v regionu.
<P>
Dnes odpoledne jsme diskutovali o závážných změnách v Tunisku. Dochází zde k sociálním nepokojům v zemích Maghrebu a Mashrequ, s novou politickou nestabilitou v Libanonu a trvalým zablokováním mírového procesu. Musíme uvedené situaci věnovat velkou pozornost, neboť země Středomoří, to nejsou jen sousedské země, jsou to země partnerské.
<P>
Dovolte mi připomenout, že Tunisko obdrželo od roku 1995 přímou pomoc od EU v hodnotě více než 1 miliardy EUR, navíc vedle zvýhodněných půjček od Evropské investiční banky, a že v našich programech byly naplánovány obrovské částky přímé pomoci až do roku 2013.
<P>
Ráda bych navrhla následující: potřebujeme vést vážnou multilaterální diskusi, abychom vyhodnotili naše vztahy a zamysleli se nad vyhlídkami a postupy, které musíme sledovat, a vyzývám vysokou představitelku, aby předložila integrovaný plán sousedství, v rámci Unie pro Středomoří, to aby tyto krize mohly být řešeny ve spolupráci s partnerskými zeměmi.
<SPEAKER ID="212" NAME="Joe Higgins" AFFILIATION="GUE/NGL">
Pane předsedající, v prosinci mi předseda Komise Barroso dopisem sdělil, že jeho setkání s prezidentem Nazarbajevem v říjnu loňského roku pomůže v pokroku na cestě k dodržování lidských práv v Kazachstánu. Totéž se říkalo, když byl Kazachstánu udělen status předsedy OBSE v roce 2010, a o konání velkého summitu OBSE v Astaně v prosinci. Nicméně v okamžiku, kdy bylo oznámeno, že se v březnu bude konat referendum o zrušení prezidentských voleb v roce 2012, čímž by se zajistilo setrvání Nazarbajeva u moci do roku 2020, světoví vedoucí představitelé summit málem opustili.
<P>
Útoky na opoziční tisk a obránce lidských práv nabírají na síle. Aktivisté z levicového hnutí Kazachstán 2012 jsou pronásledováni a zavíráni do vězení.
<P>
Požaduji, aby EU přestala podporovat Nazarbajevovu diktaturu. Nezávislé odborové organizace a sociální hnutí v Kazachstánu musí být plně podpořeny, aby se mohly postavit do čela hnutí, které by tuto diktaturu svrhlo, stejně jako síla lidu v Tunisku ukončila diktaturu Ben Aliho, a nastolilo struktury, které by bohatství Kazachstánu svěřily do demokratických rukou většiny.
<SPEAKER ID="213" NAME="Krisztina Morvai" AFFILIATION="NI">
(HU) (mikrofon řečnice byl zpočátku vypnutý a začátek této věty tudíž nebyl slyšet) ... mimořádné setkání Komise. Tématem, které by se projednávalo, by samozřejmě byl maďarský mediální zákon. Nemohu věřit svým uším, když vlivní kolegové z řad socialistických a liberálních poslanců požadují, aby EU zahájila tzv. řízení pro závažné porušení povinnosti - nejpřísnější z možných sankcí - vůči Maďarsku, současné předsedající zemi EU. Ani tato sankce, ani žádná jiná, nebyla uplatněna v letech 2002 až 2010, kdy socialistický a liberální režim v Maďarsku násilně potlačoval jakýkoli protest, celkem uvěznil stovky lidí, střílelo se do lidí a došlo k několika vážným zraněním. Pokud po tom všem Evropská unie zahájí řízení pro porušení povinnosti proti současné maďarské vládě a státu, konečně se otevřou oči těm, kteří kdy snad měli o přístupu Evropské unie k Maďarsku nějaké iluze, a já doufám, že maďarský národ bude požadovat naše vystoupení z Evropské unie a další budou našeho příkladu následovat.
<SPEAKER ID="214" NAME="Antigoni Papadopoulou" AFFILIATION="S&amp;D">
Pane předsedající, i já bych se chtěla zmínit o respektování náboženské svobody pro všechny bez diskriminace, neboť se jedná o základní lidské právo.
<P>
Lidská práva byla v mé zemi porušena v případě několika křesťanů, kteří se účastnili vánoční mše v kostele Agia Synesia v okupované vesnici Rizokarpaso.
<P>
Takzvaná policie tureckého okupačního režimu vstoupila do kostela a přinutila kněze, aby vánoční mši ukončil, a řecké Kypřany žijící zde v enklávě, kteří se mše účastnili, přinutila kostel opustit.
<P>
Evropský parlament musí takové akce, které odhalují zlou a násilnou tvář turecké okupace severní části Kypru, porušují evropské právní předpisy a lidská práva a třetí Vídeňskou úmluvy z roku 1975, rozhodně odsoudit.
<P>
EU musí Turecko a jemu podřízenou místní správu v okupované části Kypru zastavit, aby nepáchaly další násilí a nepokračovaly v etnických čistkách zbývajících 300 řeckokyperských křesťanů.
<SPEAKER ID="215" NAME="Seán Kelly" AFFILIATION="PPE">
Pane předsedající, směrnice o doplňcích stravy byla přijata v roce 2002, ovšem ani dnes, o téměř devět let později, dosud nebyla plně provedena. Komise stále nevytvořila návrh, jak harmonizovat maximální množství vitaminů a minerálů, které může být v doplňcích stravy obsaženo, jak směrnice požaduje. V důsledku nesplnění tohoto úkolu musí společnosti vytvářet různé receptury jednotlivých produktů, aby vyhověly různým vnitrostátním právním úpravám. Je to nespravedlivé a nákladné, zejména pokud je k dispozici vědecký model pro stanovení maximálních množství. Komise sama se o tom zmínila v dokumentu z roku 2006.
<P>
Vyhýbá se otázce, proč dosud nebyl návrh předložen? Možná, abych parafrázoval Robbieho Burnse, kterého před několika okamžiky někdo zmínil, "The best laid plans of mice and men and the Commission gang aft agley" ("plán nejlepší jímž hlavu láme si člověk, myš i Komise, co z všeho zbude?? - strasti samé a bol a tíž. Je třeba vypracovat návrh skutečně brzy, neboť právní předpisy EU jsou vedeny s cílem usnadňovat společnostem na základě standardizace požadavků konkurenční boj na vnitřním trhu. Čím dřív k tomu dojde, tím lépe. Naléhavě vyzývám Komisi, aby urychleně postoupila dál.
<SPEAKER ID="216" NAME="Iliana Ivanova" AFFILIATION="PPE">
Pane předsedající, dámy a pánové, bulharská veřejnost byla v poslední době svědkem zveřejnění celé řady informací, které hovořily o využití zvláštních sledovacích zařízení, aby se odposlouchávali lidé na vysokých vládních postech. Kdo tyto informace rozšířil, odkud pocházejí a zda je to pravda, zatím nevíme a nikdo se za jejich zveřejnění nepřevzal odpovědnost.
<P>
Vládou jasně deklarovaná touha po reformě a boji proti organizovanému zločinu, její neochota být pod vlivem někdejší státní bezpečnostní služby a skutečnost, že se v tomto roce v Bulharsku uskuteční prezidentské a komunální volby, uvedly do pohybu tuto kampaň, která vytvořila napětí a zasela nedůvěru vůči těm, kdo jsou u moci. Jediná skupina, která má na takovém stavu věcí zájem, jsou ti, kdo živili a ve svůj prospěch využívali nejasné hranice mezi zločinným chováním a státem. Nyní se snaží své poškozené zájmy pomstít.
<P>
Ráda bych vás ujistila, že v Bulharsku panuje právní stát, že tyto metody používají jen příslušné orgány v mezích daných zákonem a že vládnoucí koalice bude pokračovat ve svých reformách a nedovolí, aby nelegitimní zájmy boj proti zločinu oslabily.
<SPEAKER ID="217" NAME="Stanimir Ilchev" AFFILIATION="ALDE">
Pane předsedající, v posledních měsících v Bulgarsku panuje stále větší znepokojení ohledně narůstajícího počtu případů užití zvláštních prostředků sledování. Tento problém má však i jiný aspekt - odposlechy se u některých politiků a v některých vyšších kruzích současných zvláštních služeb stávají posedlostí.
<P>
Účinnost boje proti zločinu se nijak nezlepšila. A ještě méně přijatelná je vzrůstající paranoia ohledně odposlouchávání. Kdo je iniciátorem těchto orgií není jasné: zda jde o lidi z bezpečnostních služeb či jejich bývalé kolegy, nebo ilegální struktury usilující o destabilizaci situace. Obsah nahraných rozhovorů záhadně koluje médii. V jednom z nahraných rozhovorů figuroval i bulharský předseda vlády. Obsah měl diskreditační povahu, on však tvrdí, že rozhovor byl zmanipulován.
<P>
Navíc k těmto nepříjemným faktům, a pocitu, který panuje mezi Bulhary, se přidává to, že instituce nefungují, jak mají, a že jsou brutálně porušována lidská práva. Z těchto důvodu potřebuje Bulharsko, jeden z nejnovějších členů Evropské unie, pomoc při restrukturalizaci svých zvláštních služeb.
<SPEAKER ID="218" NAME="Předsedající">
Tento bod je ukončen.
