<CHAPTER ID="023">
Nařízení o blokové výjimce pro motorová vozidla (rozprava) 
<SPEAKER ID="578" NAME="Předsedající">
Dalším bodem programu je rozprava o:
<P>
otázce k ústnímu zodpovězení, kterou položili Malcolm Harbour, Andreas Schwab, Evelyne Gebhardt, Cristian Silviu Buşoi, Adam Bielan, Heide Rühle a Kyriacos Triantaphyllides za Výbor pro vnitřní trh a ochranu spotřebitelů, Komisi o ochraně zájmů spotřebitelů v rámci pravidel hospodářské soutěže v odvětví motorových vozidel na vnitřním trhu (O-0044/201 - B7-0209/2010); a
<P>
otázce k ústnímu zodpovězení, kterou položila Sharon Bowles za Hospodářský a měnový výbor, Komisi o nařízení o blokové výjimce pro motorová vozidla - B7-0210/2010).
<SPEAKER ID="579" NAME="Theodor Dumitru Stolojan">
zastupující autora. - Pane předsedající, Hospodářský a měnový výbor navrhl tuto otázku, protože se zájmem sledoval postup přezkoumání nařízení o blokové výjimce pro motorová vozidla, a domnívá se, že je třeba tuto oblast ještě řádně promyslet.
<P>
Jak víte, nařízení o blokových výjimkách představují pro podnikatelskou sféru velmi důležité nástroje. Toto konkrétní nařízení bylo přijato v roce 2002. V té době Komise usoudila, že na evropském trhu s automobily existuje oligopolní situace, kdy šest největších výrobců společně kontroluje 75 % trhu. V této souvislosti se Komise domnívá, že automobilový průmysl by neměl spadat pod obecné vertikální nařízení o blokových výjimkách, a proto přijala zvláštní předpis.
<P>
Platnost tohoto nařízení vyprší 31. května 2010. Komise se nyní domnívá, že trhy pro prodej nových vozidel jsou vysoce konkurenční a že míra koncentrace trvale klesá. Na základě tohoto hodnocení Komise navrhuje, že zvláštní blokové výjimky pro prodej nových osobních a užitkových vozů již nejsou potřebné. Místo nich navrhuje přijmout zvláštní nařízení o blokové výjimce pouze pro opravy a údržbu a také pro distribuci náhradních dílů.
<P>
Evropský parlament je touto reformou znepokojen. Jak víte, EU v této době čelí mimořádné finanční a hospodářské krizi a míra nezaměstnanosti je velmi vysoká. Evropský automobilový průmysl je klíčovým sektorem evropského hospodářství, který příspívá k zaměstnanosti, inovacím a konkurenceschopnosti celého hospodářství. Jsme přesvědčení, že je nezbytně nutné vytvořit takové obecné podmínky, které umožní, aby toto odvětví bylo udržitelné a zůstalo ekonomicky efektivní a ekologické.
<P>
Je také potřeba zajistit, aby malí a středně velcí hráči na tomto trhu měli příznivé podmínky. Nemůžeme zapomenout na význam malých a středních podniků coby poskytovatelů pracovních míst a lokálních dodavatelů. Nicméně několik obchodníků s motorovými vozidly a opravárenských podniků vyjádřilo vážné obavy z nového regulačního rámce. Argumentují tím, že to povede k dalšímu narušení rovnováhy mezi výrobci a zbývající částí hodnotového řetězce v automobilovém průmyslu.
<P>
Proto by se vás, pane komisaři Almunio, chtěl Hospodářský a měnový výbor zeptat, za prvé, jaké výsledky analýzy trhu vedly Komisi k závěru, že primární trh je v současné době konkurenční, kdežto poprodejní trh je stále problematický?
<P>
Za druhé, jak hodnotí Komise rovnováhu mezi výrobci a obchodníky s automobily v rámci současného nařízení o blokové výjimce pro motorová vozidla a jak jak ji hodnotí podle navrhovaného právního rámce? Existují hráči s vlastním nebo kolektivním dominantním postavením?
<P>
Za třetí, jak hodlá Komise sledovat vývoj tržních sil na primárních a poprodejních trzích? Jaká opatření má Komise v úmyslu zavést, pokud by se ukázalo, že podmínky hospodářské soutěže, obzvláště pak na primárním trhu, se výrazně zhoršily?
<P>
Za čtvrté, jaký je očekávaný dopad nového legislativního rámce na spotřebitele, zejména pokud jde o ceny a nabízené podmínky?
<P>
Za páté, které připomínky obdržené od zúčastněných stran, zejména v průběhu konzultace, má Komise v úmyslu zahrnout do konečného legislativního rámce?
<P>
Nakonec, souhlasí Komise s tím, aby zvážila navržení harmonizace právních předpisů v oblasti distribuce, například změnou směrnice o obchodních zástupcích, aby bylo zajištěno, že všichni obchodníci budou požívat stejně vysoké úrovně smluvní ochrany v každém členském státě EU?
<SPEAKER ID="580" NAME="Malcolm Harbour">
autor. - Pane předsedající, za Výbor pro vnitřní trh a ochranu spotřebitelů jsem velmi rád, že tu dnes večer mohu prezentovat náš pohled na věc a především chci poděkovat našim kolegům v Hospodářském a měnovém výboru, kteří samozřejmě mají vedoucí postavení v otázkách hospodářské soutěže, za jejich příkladnou spolupráci, protože se tu jasně jedná o prvek politiky hospodářské soutěže dotýkající se zásadních zájmů spotřebitelů, a my jsme se snažili zajistit, aby tyto zájmy byly dobře zastoupeny.
<P>
Za prvé, domnívám se, že části návrhu Komise týkající se prodeje a trhu údržby a oprav jsou velmi dobře sladěny se zájmy spotřebitelů, které jsme projednávali ve výboru - ne konkrétně v otázkách týkajících se generálního ředitelství pro hospodářskou soutěž, ale například zejména v oblastech souvisejících s informacemi o údržbě a opravách, kde jsme v tomto konkrétním případě pracovali s Výborem pro životní prostředí na předpisech o technických informacích, které souvisejí s ekologickými normami pro motorová vozidla. Myslím, že prvky, které byly v novém návrhu posíleny, jsou velmi vítány, pokud jde o udržení konkurence mezi nezávislými opravárenskými dílnami a o přístup na trh s náhradními díly s odpovídajícím označením kvality: otevření tohoto trhu je velmi vítané.
<P>
Jedna výhrada, na kterou bychom vás chtěli upozornit a která je součástí usnesení, o němž budeme zítra hlasovat, se týká otázky dostupnosti informací. Nejsme přesvědčeni - můžete se pokusit nás přesvědčit, ale zatím nejsme - že pokyny, které jste zveřejnili jsou dostatečně silné nebo vymahatelné, aby zajistily dostupnost těchto technických informací, a to zejména proto, že výrobci automobilů budou moci tyto informace dát k dispozici v elektronické podobě, což bez odpovídajícího softwaru a schopnosti vyhledávat informace nebude pro opravny a autoservisy tak přínosné, jak bychom očekávali.
<P>
Nicméně bych se nyní rád věnoval otázce prodeje, ke které se právě velmi výmluvně vyjadřoval místopředseda Hospodářského a měnového výboru. Domnívám se, že co se oblasti prodeje týká, jsme daleko méně přesvědčeni o tom, že Komise přihlédla k zájmům spotřebitelů. Na půdě Hospodářského a měnového výboru proběhlo velmi důležité slyšení, kde jsme zaregistrovali vážné znepokojení zástupců obchodníků i spotřebitelů, že záruky, které byly zavedeny za účelem zajištění hospodářské soutěže na prodejním trhu, jež byly jasně zavedeny v roce 2002 - a musím dodat, že mnohé z nich v reakci na obavy vznesené tímto Parlamentem - byly prostě odstraněny kvůli vaší, z našeho pohledu, poněkud přehnané horlivosti zjednodušit tuto problematiku a usnadnění vašeho působení coby administrátora.
<P>
Tam mohou nastat problémy a já bych chtěl zdůraznit - a také bych byl rád, abyste se zabýval důkazy, které nám byly předloženy během našeho slyšení - že obchodníci i spotřebitelé mají vážné obavy z přímého zařazení distribuce automobilů do obecné blokové výjimky. V roce 2002 - což v cyklu distribuce automobilů není tak dávno - byly zavedeny jasné záruky s cílem nápravit rovnováhu mezi nezávislými obchodníky a výrobci. Domnívám se, že obchodníci by řekli, že tento systém za dobu svého působení fungoval poměrně dobře. Podíváte-li se na to, co se na trhu událo, skutečně by to tak cítili.
<P>
Možná bych vám také měl připomenout, pane komisaři, protože v té době jste, tuším, ješte nebyl ve funkci, že výrobci automobilů mocně lobbovali za zmírnění těchto opatření, která podle nich byla přehnaná, zatímco obchodníci je podporovali. Jaká je nynější situace? Na jedné straně si obchodníci stěžují, že tato opatření jsou příliš slabá, na druhé straně si je výrobci velmi pochvalují.
<P>
Domnívám se, že se touto otázkou musíte zabývat. Neříkám, že nutně musíme tento proces zastavit - myslím, že je to v tuto chvíli správné zejména proto, že nás dělí jen několik dní od jeho zavedení - ale v našem zítřejším usnesení říkáme toto: prosím, zvažte aktuální data, podívejte se na dostupné informace. Také bych dodal, že v rámci Komise se komisař Barnier chystá vydat zprávu o stavu hospodářské soutěže v rámci maloobchodního dodavatelského řetězce. Automobilový průmysl by měl být součástí této zprávy a vy se touto otázkou musíte zabývat, protože od Komise potřebujeme sladěnou politiku.
<P>
Za druhé, dokumenty útvarů Komise, které jsem měl možnost vidět, říkají: myslíte si, že se jedná o přípravu na novou generaci ekologických aut, elektromobilů a vozidel s nízkými emisemi? Ve vaší analýze není vůbec nic, co by se týkalo kteréhokoliv z těchto témat.
<P>
Nyní máme k dispozici zprávu pana Tajaniho. Mohu vás požádat, abyste si v průběhu příštího roku přečetl zprávu pana Tajaniho i zprávu pana Barniera a ujistil nás, že děláme správnou věc? Domnívám se, že když tak učiníte, podaří se vám alespoň z části obnovit svoji důvěryhodnost, protože podle mého názoru stále nejsme přesvědčeni o tom, co se chystáte udělat.
<SPEAKER ID="788" NAME="Joaquín Almunia">
místopředseda Komise. - Pane předsedající, platnost současného nařízení o blokové výjimce pro motorová vozidla vyprší letos 1. června a proto musíme do tohoto data přijmout nové nařízení. Sbor komisařů umístil tuto otázku na pořad našeho jednání 26. května.
<P>
Návrh, který se nyní projednává v rámci našich útvarů a během několika dní se mu budou věnovat naše kabinety, které připraví kolektivní diskusi - je výsledkem hloubkové analýzy tohoto odvětví. Proces veřejných kontultací byl zahájen v červnu 2006. O tři a půl roku později, vloni v prosinci, vydala Komise návrh blokové výjimky a pokyny. Do tohoto procesu se zapojily zúčastněné strany, Evropský parlament a členské státy a mnoho názorů bylo vzato v potaz. Uskutečnilo se také mnoho diskusí, workshopů a různých dalších iniciativ, včetně těch zde na půdě Parlamentu. Poslední z řady těchto iniciativ se konala 12. dubna v Hospodářském a měnovém výboru. Jaké jsou hlavní závěry tohoto dlouhého konzultačního procesu?
<P>
Za prvé jsme zjistili něco pozitivního: že spotřebitelé v Evropě mají výhodu silné konkurence na trhu prodeje automobilů. V našich výročních zprávách o cenách automobilů jsme sledovali 80 různých modelů aut přibližně od 25 výrobců - a ceny nejsou jediným faktorem, který ukazuje na to, že existuje zdravá konkurence. Máme také větší výběr než před 10 lety a pro každý typ automobilu je na výběr z více značek. Za těchto okolností by bylo obtížné tvrdit, že kterýkoliv výrobce automobilů by byl schopen dominovat trhu, ať už samostatně nebo kolektivně.
<P>
Současný režim obsahuje pravidla specifická pro toto odvětví, která dávala smysl v dané době (v roce 2002), kdy se v automobilovém průmyslu očekávala vlna konsolidace. K ní však nedošlo a místo toho máme dnes velmi konkurenční trh. Umožněním větší flexibility při distribuci vozidel navrhované změny obnoví pobídky výrobcům na snižování nákladů v oblasti prodeje automobilů. Dovolte mi připomenout, že náklady na distribuci činí v průměru 30 % ceny nového vozu. Snížení těchto nákladů povede ke zlepšení konkurenční pozice výrobců s výslednými výhodami pro spotřebitele.
<P>
Jsem si naprosto vědom toho, že existují určité obavy ohledně navrhovaných změn, které se týkají prodejů několika různých značek (multi-branding) a smluvní ochrany obchodníků, které jste oba zmínili. Dovolte mi, abych zdůraznil, že prodej více různých značek (multi-branding) existuje - a bude i nadále existovat - tam, kde to tržní realita vyžaduje. To je případ zemí s velkými obchodníky, kteří mají kapacitu prodávat několik značek - například ve Velké Británii - a je to také případ v řídce osídlených oblastech, kde prodej různých značek na jednom místě dává obchodníkům ekonomicky smysl.
<P>
Taková byla realita před zavedením stávající blokové výjimky v roce 2002 a zůstává to tak i o osm let později, ale tehdy, stejně jako teď, byl nejčastějším distribučním modelem prodej jedné značky. Pozorujeme, že výrobci automobilů se stále častěji uchylují k jiným formám distribuce, včetně přímo vlastněných prodejen.
<P>
Například vývoj distribuce v Německu, se 67 % automobilů prodaných prostřednictvím sítě obchodníků v porovnání s 90 % před vstupem nařízení v platnost v roce 2002, je pro tento trend příznačný. Nicméně jsme reagovali na obavy vyjádřené během konzultací, včetně těch na půdě tohoto Parlamentu, a zavedli jsme několik ochranných opatření s ohledem na prodejní místa s více značkami (multi-branding).
<P>
Dovolte mi také zdůraznit, že navrhujeme přechodné období, během kterého zůstane pro trh distribuce automobilů současné nařízení v platnosti až do konce roku 2013, aby tak měli obchodníci, kteří investovali do prodeje více značek (multi-branding), možnost odepisovat svoje investice.
<P>
Pokud jde o důvod, proč navrhujeme zrušení ustanovení o udělení právní ochrany obchodníkům, jde jednoduše o to, že právo hospodářské soutěže není vhodným nástrojem pro řešení případné nevyváženosti mezi smluvními stranami. Tato problematika, jak zaznělo během diskuse při přípravě nařízení (ES) č. 1/2003, spadá do oblasti obchodního práva.
<P>
Na konkurečním trhu, jakým je i trh s automobily, by právo hospodářské soutěže nemělo zasahovat do rovnováhy pravomocí mezi jednotlivými smluvními stranami. Působilo by to rušivě. Naše zásahy do fungování trhu musí být přiměřené.
<P>
V rámci konzultací jsme také zjistili některé jiné, možná ne až tak pozitivní věci: narozdíl od cen automobilů náklady na průměrnou opravu během minulých let vzrostly. Opravy a údržba jsou pro spotřebitele velmi důležité nejen z důvodu bezpečnosti a spolehlivosti, ale také proto, že účty za opravy představují 40 % z celkových nákladů spojených s vlastnictvím automobilu. Bohužel schopnost nezávislých autoservisů konkurovat těm autorizovaným je stále narušena řadou omezení, včetně omezeného přístupu k náhradním dílům a technickým informacím. Proto má naše reforma v úmyslu umožnit nezávislým autoservisům lepší přístup k náhradním dílům a technickým informacím a znemožnit jejich vyloučení z trhu jinými, novějšími praktikami. To povede ke zlepšení kvality servisních služeb a snížení cen.
<P>
Závěrem bych chtěl vyjádřit své přesvědčení, že nový rámec bude pro spotřebitele výhodnější. Naší prioritou je zvýšení konkurence na poprodejním trhu - v oblasti oprav a údržby - kde nejvíc chybí. Ačkoliv výrobci vozidel mohou být vůči obchodníkům ve výhodné obchodní pozici, velmi silně si konkurují navzájem a v dnešní době není potřeba se za účelem zachování konkurence v oblasti tohoto druhu smluv odchylovat od nařízení o blokových výjimkách pro vertikální dohody, které bylo nedávno přijato Komisí a vstoupí v platnost na konci tohoto měsíce. Komise a obzvláště můj rezort, generální ředitelství pro hospodářskou soutěž, bude vskutku velmi pozorně monitorovat celé odvětví a nikdo by neměl pochybovat o odhodlání Komise uplatňovat pravidla hospodářské soutěže a přijmout nezbytná opatření v případě jejich závažného porušení či zjištění nedostatků.
<SPEAKER ID="787" NAME="Othmar Karas" LANGUAGE="DE">
Pane předsedající, pane komisaři, dámy a pánové, již jsme toho vyslechli hodně. Prostřednictvím této otázky k ústnímu zodpovězení a tohoto usnesení jsme chtěli dát hlas obchodníkům a malým a středním podnikům, protože Komise tomuto hlasu v nedávných letech nevěnovala dostatečnou pozornost. Zejména obchodníci během slyšení vyjadřovali obavy a úzkost z důvodu nerovného zacházení ve vztahu k výrobcům. Byla také zmíněna právní nejistota stejně jako omezení konkurence v důsledku problémů, se kterými se potýkají malí obchodníci s automobily. Nicméně se nám nedostalo žádné odpovědi.
<P>
Nyní, kdy je za minutu dvanáct, vás vyzývám, abyste využil 21 dnů, které zbývají do 26. května, k začlenění usnesení, které zítra Parlament přijme, do vašeho nařízení, abychom na půl cesty vyšli vstříc obchodníkům, aniž bychom ohrozili směr, jímž se Komise chce vydat. Berte prosím Parlament a obavy obchodníků s automobily vážně a začleňte tyto i obavy malých a středních podniků do chystaného nařízení.
<SPEAKER ID="583" NAME="Olle Ludvigsson">
jménem skupiny S&D. - (SV) Pane předsedající, v rámci této rozpravy bych chtěl upozornit na čtyři otázky. Za prvé, existuje bohužel tendence stavět malé a velké firmy v automobilovém průmyslu proti sobě. Ony do určité míry mají odlišné zájmy, ale měli bychom se především zaměřit na vytvoření systému regulací, který jim umožní efektivně spolupracovat.
<P>
Za druhé, zvýšení konkurence na trhu s novými automobily v minulém roce je velmi pozitivním znamením. Je to dobrý příklad toho, že žádný trh není nemožný, a že v dlouhodobém horizontu je možné dosáhnout mnohého prostřednictvím opatření k posílení hospodářské soutěže. Doufejme, že stejně pozitivní vývoj budeme v budoucnu sledovat i na poprodejním trhu.
<P>
Za třetí, je důležité, aby Komise velmi aktivně sledovala vývoj na trhu s novými automobily. Ten by měl být neustále monitorován. Všechny zúčastněné strany by měly co nejdříve obdržet kompletní informace o tom, jaká pravidla budou platná od června 2013.
<P>
Za čtvrté bychom měli zintenzivnit naše diskuse o přechodu na ekologické automobily šetrnější k životnímu prostředí. Jedná se o naprosto zásadní proces. Na jednu stranu budou muset být pravidla hospodářské soutěže flexibilní, pokud jde o dotace potřebné k uvedení elektromobilů a dalších alternativ šetrných k životnímu prostředí na trh, na druhé straně musí pravidla zajistit, aby ekologické automobily nebyly v maloobchodním sektoru nebo na poprodejním trhu znevýhodněny.
<SPEAKER ID="584" NAME="Cristian Silviu Buşoi">
jménem skupiny ALDE Group. - Pane předsedající, nákup a údržba automobilu jsou považovány za jedny z nejdůležitějších nákladů pro domácnosti. Hlavním cílem politiky hospodářské soutěže je zajistit spotřebitelům svobodu volby a přístup k výrobkům za nižší a dostupnější ceny.
<P>
Jako poslanec této Sněmovny, a tudíž zástupce občanů EU, kteří jsou zároveň spotřebiteli na trhu automobilů, jsem hluboce znepokojen přezkumem nařízení o blokové výjimce pro motorová vozidla a jeho dopadem na spotřebitele. Komise - a já jsem velmi pozorně poslouchal argumenty pana komisaře - tvrdí, že toto nařízení specifické pro toto odvětví již není pro prodejní trh potřeba, jelikož existují důkazy, že bylo dosaženo cílů v oblasti hospodářské soutěže a její správné úrovně.
<P>
V zásadě bych nebyl proti odstranění zvláštní blokové výjimky v tomto odvětví, pokud by neexistovalo žádné riziko pro spotřebitele. Měli bychom využít tříletého přechodného období k posouzení dopadu rozhodnutí vyjmout prodej z nařízení o blokové výjimce pro motorová vozidla. Existuje nepopíratelný fenomén převahy velkých výrobců automobilů. Rád bych si vyslechl názory Komise na způsoby, jak zajistit, aby tito výrobci nevyužili svého podílu na trhu a neomezili volbu, kterou by spotřebitelé měli mít.
<P>
Také bych chtěl vyjádřit podporu návrhu zachovat zvláštní blokovou výjimku pro opravy a údržbu, které se ukázaly jako oblasti s nižší mírou konkurence, než tomu je u prodejního trhu. Moje obava týkající se poprodejního trhu se váže zejména k těm případům, kde jsou spotřebitelé při opravě svého automobilu zbytečně vázáni na konkrétního provozovatele. To může být buď proto, že nezávislé autoservisy nemají řádný přístup k potřebným technickým informacím, nebo proto, že výrobci automobilů vykládají záruční podmínky škodlivým způsobem.
<P>
Toto je nepřijatelné omezení možnosti volby, která by spotřebitelům měla náležet, a já od Komise očekávám, že navrhne změny k vyřešení této situace. Vyzývám proto Komisi, aby upřesnila opatření, která hodlá přijmout k zamezení této situace, která spotřebitele poškozuje.
<SPEAKER ID="585" NAME="Konrad Szymański" LANGUAGE="PL">
Pane předsedající, pane Almunio, 80 % součástek každého nového automobilu je vyrobeno nezávislými výrobci. Na druhou stranu mají samotní výrobci automobilů obrovskou obchodní výhodu oproti výrobcům součástek a nezávislým autoservisům.
<P>
Musíme dnes udělat všechno pro to, aby se evropský automobilový trh znovu nezačal podobat oligopolu. Naši občané musí mít garantované právo vybrat si jak náhradní díly, tak nezávislé autoservisy. Je nutné garantovat přístup k technickým informacím. Musíme přijmout opatření k boji proti zneužívání záruk výrobci. Také autorizované autoservisy musí mít právo nakupovat náhradní díly, stejně tak jako nástroje a vybavení používané ve svých dílnách, od nezávislých výrobců. Bez jasně definované garance v novém nařízení bude právo na výběr evropských zákazníků, které je pro trh zásadní, i nadále pouze fikcí.
<SPEAKER ID="586" NAME="Bernd Lange" AFFILIATION="S&amp;D">
(DE) Pane předsedající, podle názoru Výboru pro průmysl, výzkum a energetiku je ochrana malých a středních podniků samozřejmě také důležitá. Pane komisaři, hospodářská soutěž není cílem sama o sobě.
<P>
Podíváme-li se na situaci malých obchodníků a dílen, musíme zvýšit jejich hospodářskou schopnost jednat, jinak se dočkáme dne, kdy budeme mít pouze velké řetězce obchodníků a autoservisů. To zahrnuje jednak skutečné povolení pro prodej a servis více značek (multi-branding). Také se to týká umožnění neomezeného přístupu obchodníků a autoservisů k informacím o automobilech a možností jejich oprav. Za třetí to zahrnuje poskytnutí potřebných příležitostí pro získání kvalifikace. Již dříve jsme hovořili o elektromobilech. Samostatní obchodníci a autoservisy také musí být schopny provádět jejich údržbu. Za čtvrté potřebují zabezpečení investic, jinými slovy smluvní ochranu bez dalších revizí. Musí být schopni bezpečných investic v delším časového horizontu.
<SPEAKER ID="587" NAME="Frank Engel" AFFILIATION="PPE">
(FR) Pane předsedající, komisaři, promluvme si o realitě obchodníků s automobily. Stejně jako v jiných zemích i v té moji se obávají do očí bijícího rozporu mezi prostorem pro jednání, který mají oni a výrobci. Nařízení (ES) č. 1400/2002 tento rozpor zmenšilo. Bez něj by sektor distribuce automobilů, který již utrpěl v důsledku krize, čelil rostoucí nejistotě týkající se investic a obchodních cílů.
<P>
Požadavky výrobců na obchodníky se stanou jednoduše nesnesitelnými a nezvládnutelnými pro velký počet menších vlastníků autoservisů. V každém případě, pane komisaři, tady není v sázce hospodářská soutěž. Ta by se zvýšila mezi výrobci automobilů a nikoliv mezi obchodníky nebo mezi obchodníky a výrobci. Místní vlastníci autoservisů a obchodníci nemůžou pro volnou soutěž v Evropě představovat nebezpečí.
<P>
Mluvíte o dominantním postavení na trhu, potenciálním dominantním postavení. Pojďme si o tom tedy promluvit. Takové postavení neexistuje v případě konkurujících si výrobců. Neexistuje ani v případě jiných výrobců. A neexistuje, ani pokud jde o jiné výrobce. Existuje však mezi výrobci automobilů a obchodníky, a to je realita, která byla prokázána v celé Evropské unii.
<P>
Komise zaujímá vědecký postoj založený na velkých firmách, které jednají s velkým počtem menších hráčů, kterým jde jen o jedno: získat trochu volnosti a jistoty v jednání s výrobci automobilů, jejichž praktiky vůči obchodníkům se stávají v některých případech, upřímně řečeno, otřesné. Je to zápas Davida s Goliášem, jenom s tím rozdílem, že tentokrát to vypadá, jako by se Komise snažila zajistit, aby rozhodně vyhrál Goliáš.
<P>
Postoj a důvody zrušení nařízení o výjimce jsou však zavádějící. Jsou chybné a mají špatné adresáty. Omezení prostoru pro podnikání, právní jistoty a ochoty investovat v případě majitelů autoservisů nezlepší vnitřní trh a zcela jistě neposlouží zájmům spotřebitelů.
<SPEAKER ID="588" NAME="Silvia-Adriana Ţicău" AFFILIATION="S&amp;D">
(RO) Automobilový průmysl v Evropské unii, včetně výrobců automobilů a součástek, musí zůstat ekonomicky efektivní a inovativní.
<P>
Vzhledem k tomu, že bezpečnost silničního provozu ovlivňují podmínky hospodářské soutěže na trhu náhradních dílů, žádáme Komisi, aby podporovala účinnou hospodářskou soutěž na tomto trhu tak, aby ceny za jakýkoliv typ náhradních dílů byly dostupné. Zákazníci by si měli být schopni koupit vůz za konkurenční ceny a zvolit si dodavatele oprav a údržby bez ohledu na to, jaký systém distribuce si vybral dodavatel.
<P>
Nadcházející legislativní rámec by měl zajistit, aby malé a střední podniky v dodavatelském řetězci automobilového průmyslu měly výhodné podmínky, a zabránit jakékoli narůstající závislosti na velkých výrobcích. Navíc by nová ustanovení nařízení týkající se režimu obecné blokové výjimky v automobilovém průmyslu měla být rozšířena a zahrnout definici koncových uživatelů a vzít tak v úvahu i leasing.
<SPEAKER ID="589" NAME="Sari Essayah" AFFILIATION="PPE">
(FI) Pane předsedající, pane komisaři, z předchozích projevů je zřejmé, že se Parlament obává zejména o rovnováhu mezi obchodníky a výrobci automobilů, což se také nevyhnutelně odráží v oblasti služeb, kterých se zákazníkům dostává.
<P>
Tato rovnováha musí být patrná obzvlášť na malých trzích a v řídce osídlených oblastech, jako je Finsko a další části Skandinávie. Pro nás je umožnění prodeje a nákupu v rámci prodejen s více značkami (multi-branding) prioritou a hlavním předpokladem, jak zajistit, aby spotřebitelé měli odpovídající přístup ke službám automobilového průmyslu.
<P>
Ve Finsku žije pět milionů lidi a letos se prodá okolo 100,000 automobilů. To zní asi jako směšně malé číslo a to je důvod, proč je nesmírně důležité, aby tyto změny neohrozily prodej několika značek jedním obchodníkem (multi-branding).
<P>
Předchozí nařízení, které zaručovalo prodej několika značek jedním obchodníkem (multi-branding), bylo vynikající, a proto jsme povinni se ptát, proč v této chvíli dochází k jeho úpravě. Dalším velkým dopadem bude možné zmaření nadějí obchodníků na zajištění potřeb spotřebitelů v řídce osídlených oblastech a výsledkem bude to, že spotřebitelé budou jen obtížně získávat vozy v místě svého bydliště. Také by to mohlo znamenat, že menší značky budou zastoupené jen ve velkých populačních centrech a spotřebitelé tak budou mít u vozidel značně omezený výběr dostupných značek.
<SPEAKER ID="590" NAME="Othmar Karas" AFFILIATION="PPE">
(DE) Pane předsedající, pane komisaři, nyní jste nás vyslechli a můžete to téměř považovat za rozdíl mezi teorií a praxí. Já mohu jen zopakovat svou námitku, kterou jsem vznesl vůči předsedovi Komise na jaře 2009.
<P>
Máme nevyřešené otázky pro obchodníky s vozidly, pro malé a střední podniky, je finanční a hospodářská krize a růst a trh práce jsou nejisté. Nejlepší by bylo prodloužit platnost existujícího nařízení, spíš než vytvářet nové, které jen sloučí všechny tyto problémy. Pokud zůstane zachován princip prodeje pouze jedné značky, máme problém s různými vnitrostátními předpisy. Jsme proti nepovinnému kodexu chování, ale pro účinný vynucovací mechanismus. Chceme, aby 30 % limit na nákup náhradních dílů zůstal zachován, protože umožňuje autorizovaným obchodníkům s automobily větší svobodu výběru.
<P>
Pokyny nejsou dostatečně jasné, aby zajistily přístup k technickým informacím tak, jak tomu bylo dřív. Některá důležitá smluvní ustanovení jste jednoduše vynechali, zejména ta týkající se výpovědních opatření a lhůt, prodeje více značek jedním obchodníkem (multi-branding), transferu podniků a řešení sporů. Postavte se, prosím, také za malé a střední podniky. Požadujeme větší konkurenci. Omezení možností malých a středních podniků a obchodníků s automobily povede ke snížení konkurence. Žádám vás, abyste se vážně zabývali trhem, podniky a usnesením Parlamentu a využili zbývajících 21 dnů, které máte k dispozici.
<SPEAKER ID="591" NAME="Paul Rübig" AFFILIATION="PPE">
(DE) Pane předsedající, pane komisaři, všichni řečníci v Parlamentu se vyjádřili pro nařízení ve prospěch malých a středních podniků. Potřebujeme silný distribuční systém. Malí distributoři zaměstnávají mnoho lidí. Pro ně, stejně jako pro obchodníky s automobily, je důležité, aby konkurence v systému zůstala - bez ohledu na to, jestli jsou velcí nebo malí. Konkurence musí fungovat. Věřím, že obzvlášť v automobilovém průmyslu mají spotřebitelé právo na fungující hospodářskou soutěž, aby se nemuseli potýkat s jednostrannými systémy, ve kterých se již nedostává svobody výběru. Právě tato svoboda výběru bude důležitá v budoucnosti, zejména pro venkovské oblasti, a my musíme zajistit, aby tyto oblasti byly komplexně zajištěny. Z tohoto důvodu jsem přesvědčen, že pan Karas měl naprostou pravdu, když prohlásil, že nám zbývá velmi málo času, a proto bychom ho měli účinně využít.
<SPEAKER ID="592" NAME="Seán Kelly" AFFILIATION="PPE">
Pane předsedající, ze všeho nejdřív chci říct, že v tuto chvíli by všichni souhlasili, že automobil už není luxusem, ale nezbytnou potřebou. Jasně jsem si to uvědomil před dvěma týdny při kalamitě způsobené sopečných prachem. Musel jsem cestovat napříč Evropou a Anglií autem, vlakem a lodí a nikdy jsem se necítil tak nezávislý a šťastný, jako když jsem seděl za volantem svého auta.
<P>
Takže cokoli můžete udělat ve prospěch spotřebitele a jeho možnosti výběru, je velmi důležité, ale ne na úkor malých a středně velkých obchodníků s automobily. Většina z nich jsou rodinné podniky v malých městech a vesnicích. Dělají toho hodně pro všechny, snaží se uspokojit trh a konkurovat ve velmi složitých podmínkách, takže zcela souhlasím s panem Karasem a dalšími řečníky, že tyto lidi musíme vzít v potaz, abychom při našem postupu zajistili jejich životaschopnost.
<SPEAKER ID="593" NAME="Jaroslav Paška" AFFILIATION="EFD">
- (SK) Na úvod chci říct, že rozumím úsilí o zabezpečení svobodné volby spotřebitelů při výběru autoservisu, který chtějí využívat.
<P>
Na druhou stranu však vidím objektivní limity pro absolutní volnost v této oblasti. Tak jako by nikoho z nás jistě nenapadlo poslat evropský Airbus na servisní práce do dílen Tupoleva, tak i majitel jakékoliv značky automobilu je při výkonu servisních prací odkázaný na technologie a pracovní postupy výrobce svého vozu.
<P>
Pokud výrobce automobilu poskytuje na svůj výrobek zákazníkovi záruku, má právo od zákazníka požadovat, aby byla servisní údržba vykonaná podle jím určených předpisů. Pokud se spotřebitel obrátí s požadavkem na údržbu vozidla na autoservis, jehož zaměstnanci nemají potřebné znalosti a dovednosti, vystavuje se riziku, že oprava nebude dobře provedená, a dokonce může dojít i k poškození auta. Chceme-li tedy chránit spotřebitele, nemůžeme očekávat, že všechny autoservisy budou stejně schopné poskytovat svoje služby pro kteroukoliv značku. Jako zákazník bych preferoval dobře vybavený autoservis s dobře proškolenými pracovníky pro konkrétní značku. Specializace a vyvážený vztah s výrobcem je nejlepší cestou i pro zákazníka.
<SPEAKER ID="594" NAME="Joaquín Almunia" LANGUAGE="ES">
Pane předsedající, nejdřív vám chci poděkovat za vaše vynikající vedení tohoto zasedání a také všem členům Evropského parlamentu, kteří promluvili v této rozpravě.
<P>
Rád bych srdečně poděkoval vám všem nejen za vaše dnešní projevy, ale i za vaše mimořádně zajímavé a hodnotné příspěvky během konzultačního procesu, který, jak jsem zmínil během svého projevu, byl ve všech směrech dlouhý, mohu-li to tak říct. Jednalo se nejen o konzutace s Parlamentem, jeho členy a výbory zodpovědnými za problematiku týkající se automobilů, konkurence mezi obchodníky a spotřebiteli, ale také konzultace s členskými státy a všemi zúčastněnými stranami a kýmkoli dalším, kdo chtěl vyjádřit svůj názor.
<P>
Cílem jakéhokoliv nařízení nebo rozhodnutí v oblasti hospodářské soutěže je přinést výhody spotřebiteli. To je hlavním cílem a zájmem našeho nařízení.
<P>
Když se spotřebitelé připravují na důležité rozhodnutí vydat se k obchodníkovi - protože, jak jeden z vás řekl, jedná se o zásadní výdaj pro všechny spotřebitele a domácnosti - chtějí se dozvědět něco o cenách a kvalitě, aby mohli provést srovnání. V dnešní době to mohou udělat pravděpodobně mnohem snadněji než kdykoliv předtím. Chtějí mít možnost volby bez zábran a bez překážek způsobených nedostatečnou konkurencí. Jsme přesvědčeni, že díky tomuto novému nařízení bude možnost volby rozšířena, nikoliv omezena. Mohou a musí mít možnost vybrat si - jak řekli mnozí z vás - poprodejní služby a autoservis pro svoje vozidlo. Chtějí, aby tyto autoservisy, ať už patří výrobci automobilů nebo jsou s ním spojeny, měly správné technické informace, náhradní díly a specifikace, které potřebují.
<P>
Současný návrh Komise toto všechno zlepšuje. Všechno je lepší. Podívejte se, prosím, co se píše v textu, který jste viděli, v návrhu a pokynech, které jej doprovází. Ve všech těchto ohledech zajistí budoucí nařízení spotřebitelům více výhod než to současné.
<P>
Malé a střední podniky: co se stalo v této oblasti? Je důležité poslouchat názory lidí a my jim nasloucháme velmi pozorně a se zájmem. A tím samozřejmě myslím názory všech, včetně vašich.
<P>
Co se v nedávných letech stalo s malými obchodníky? Vzrostl nebo poklesl jejich počet? Získali výhody a stalo se pro ně snažší vstoupit do distribuční sítě a na distribuční trh, nebo naopak pocítili nepříznivé vlivy a setkali se s překážkami? Povětšinou se jednalo spíš o to druhé. To je pravda. Samozřejmě to nebylo záměrem těch, kteří připravili a schválili nařízení z roku 2002, ale taková je naše zkušenost z posledních let. To je přesně to, co chceme napravit.
<P>
Co se až doposud dělo nebo se stále děje s některými autoservisy a výrobci náhradních dílů? Potýkají se s problémy, které ale během působnosti nového nařízení a nových pokynů zmizí.
<P>
Proto navrhujeme nařízení a pokyny, které rozšíří možnost výběru a příležitosti pro malé podniky v celém řetězci od výrobců náhradních dílů po opravy vozidel.
<P>
Obchodníci, které mnozí z vás zmínili a kterým jsem osobně naslouchal, a to nikoliv prostřednictvím psaných textů nebo jednání, kterých bych se neúčastnil; já jsem mluvil přímo s nimi na mimořádně konstruktivním jednání. Ne všichni obchodníci mají stejné zájmy. V některých členských státech jsou velcí obchodníci se silnou pozicí na trhu, ale existuje také mnoho malých obchodníků, kteří jsou spokojenější s naším současným návrhem než s nařízením platným od roku 2002, protože mají zkušenost, že některé jeho aspekty, byť tak nebyly autory v roce 2002 zamýšleny, nebyly v jejich zájmu, ale spíše jim ztížily možnost odolávat konkurenci velkých obchodníků.
<P>
Nakonec lhůty pro odstoupení od smlouvy. Zavedeme ochranu, dokonce vytvoříme výjimky pro každý případ, kde se nám zdá, že hospodářská soutěž má v rámci stávajících pravidel navzdory našim záměrům jako zákonodárců problémy, což se týká jak nařízení o vozidlech, tak obecného nařízení o vertikální blokové výjimce, a také můžeme pozastavit platnost nařízení, pokud bychom viděli, že neslouží ochraně hospodářské soutěže. Můžeme tak učinit v rámci obecného nařízení o vertikální blokové výjimce a téhož bychom měli být schopni i v rámci zvláštního nařízení o vozidlech.
<P>
Sdílím proto s vámi vaše obavy. Faktem ale je, a o tom jsem přesvědčen, že jsou v navrhovaném nařízení ošetřeny lépe, než tomu tak bylo doposud, ne proto, že bychom snad byli inteligentnější než před osmi lety, ale jednoduše proto, že se všichni učíme ze zkušeností. Je důležité naslouchat názorům lidí, ale je také důležité poučit se ze zkušeností.
<SPEAKER ID="595" NAME="Předsedající">
Na závěr rozpravy jsem obdržel jeden návrh usnesení v souladu s čl. 115 odst. 5 jednacího řádu.
<P>
Rozprava je uzavřena.
<P>
Hlasování se uskuteční zítra.
<P>
Písemná prohlášení (článek 149)
<SPEAKER ID="596" NAME="George Sabin Cutaş  " LANGUAGE="RO">
Nákup auta je často, po koupi domu, největším výdajem domácností v Evropské unii. Evropská komise prostřednictvím nařízení o blokové výjimce pro motorová vozidla navrhuje odstranit současnou výjimku v automobilovém průmyslu a místo toho zavést obecná pravidla hospodářské soutěže.
<P>
Jsem přesvědčen, že jakmile budou některá ustanovení ze současného nařízení odstraněna, zejména ta týkající se možnosti uskutečnit až 70 % prodejů prostřednictvím zprostředkovatelů prodávajících několik značek automobilů, zvýší se tím riziko závislosti zprostředkovatelů na výrobcích, což povede k omezení hospodářské soutěže a omezení možností volby, které mají spotřebitelé na evropském automobilovém trhu.
<P>
Jsme v situaci, kdy by velké množství zprostředkovatelů v automobilovém průmyslu, zejména malé a střední podniky, které jsou zranitelnější, mohlo z evropského trhu zmizet, čímž by tak byl ohrožen celý trh.
<P>
V důsledku toho vyzývám Komisi, aby posoudila důsledky svých návrhů s přihlédnutím ke struktuře evropského automobilového průmyslu, ve kterém hrají malé a střední podniky zásadní roli, a také aby v případě, že to bude nutné, předložila na konci tříletého přechodného období, kdy bude ještě platit stávající legislativa, nové nařízení.
<SPEAKER ID="597" NAME="Bogdan Kazimierz Marcinkiewicz  " LANGUAGE="PL">
Jako příspěvek k dnešní rozpravě o nařízení o blokové výjimce pro motorová vozidla bych rád připomněl, že v roce 2009 Evropská komise zveřejnila svoje sdělení o budoucím rámci práva hospodářské soutěže vztahujícím se na automobilový průmysl, v němž stanoví právní strategii týkající se distribuce motorových vozidel a poprodejních služeb po vypršení platnosti nařízení (ES) č. 1400/2002. Proto nyní vyvstává problém s odpovídající reakcí ze strany agentur pro ochranu hospodářské soutěže, pokud jde o přístup k technickým informacím, náhradní díly a autorizované autoservisy a také o zneužívání záruk. Proto se táži, zda si je Komise jista, že řešení, které použila, zajistí komplexní ochranu hospodářské soutěže v automobilovém průmyslu?
<SPEAKER ID="786" NAME="Róża Gräfin Von Thun Und Hohenstein  " LANGUAGE="PL">
Nařízení o blokové výjimce pro motorová vozidla je pro Evropskou unii velmi důležitým dokumentem, protože má přímý dopad na 3,5 milionu lidí, které zaměstnává automobilový průmysl v Evropě, a to jak v rámci primárních, tak sekundárních trhů. Toto nařízení zavedlo výhodné provozní podmínky, které zesílily konkurenci na automobilovém trhu. Vedlo k vytvoření nových pracovních míst a stabilnímu vývoji trhu, což je v zájmu spotřebitelů, velkých automobilových koncernů i nezávislých podniků. Velmi významná je skutečnost, že evropským spotřebitelům zajišťuje rozsáhlý přístup ke službám a zboží na automobilovém trhu. Tento dokument má rovněž zvláštní význam pro nezávislé autoservisy, které potřebují přístup k technickým informacím, aby mohly účinně konkurovat autorizovaným servisům, a také pro nezávislé výrobce automobilových součástek. Byla jsem velmi potěšena, když jsem se dozvěděla, že se Evropská komise rozhodla prodloužit platnost tohoto nařízení. V usnesení B7 0245/2010 vyzývá Evropský parlament komisi, aby objasnila otázky, které jsem vznesla v písemné otázce Komisi 16. dubna tohoto roku, jako je přístup k technickým informacím pro nezávislé výrobce, a také aby přesně vysvětlila pojmy "díly srovnatelné kvality", "originální díly" a "technické informace". Ti, pro něž je nařízení o blokové výjimce pro motorová vozidla určeno s ohledem na svoji nezanedbatelnou roli v ekonomice potřebují jasné a přesné formulované právní předpisy.
