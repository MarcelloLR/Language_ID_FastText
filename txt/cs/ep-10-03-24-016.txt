<CHAPTER ID="016">
Priority pro rozpočet na rok 2011 - oddíl III - Komise - Pokyny pro rozpočtový proces pro rok 2011 - ostatní oddíly (rozprava) 
<SPEAKER ID="194" NAME="Předsedající">
Dalším bodem je společná rozprava o:
<P>
zprávě paní Jędrzejewské jménem Rozpočtového výboru o prioritách pro rozpočet na rok 2011 - oddíl III - Komise a
<P>
zprávě paní Trüpelové jménem Rozpočtového výboru o pokynech pro rozpočtový proces pro rok 2011, oddíl I - Evropský parlament, oddíl II - Rada, oddíl IV - Soudní dvůr, oddíl V - Účetní dvůr, oddíl VI - Evropský hospodářský a sociální výbor, oddíl VII - Výbor regionů, oddíl VIII - Evropský veřejný ochránce práv, oddíl IX - Evropský inspektor ochrany údajů.
<SPEAKER ID="195" NAME="Sidonia Elżbieta Jędrzejewska" LANGUAGE="PL">
Paní předsedající, rozpočtový proces pro rok 2011 je velmi neobvyklý a výjimečný, jelikož se týká prvního rozpočtového roku, který začne a bude schválen v souladu s ustanoveními Lisabonské smlouvy. Lze říct, že jsme v tomto záměru průkopníky, a proto samozřejmě neseme zvláštní zodpovědnost. Lisabonská smlouva dává Parlamentu v oblasti rozpočtu dodatečné pravomoci. Záleží na nás, jak jich využijeme; počítáme s konstruktivním dialogem s Evropskou komisí i Radou, abychom mohli nových možností poskytnutých Lisabonskou smlouvou co nejlépe a co nejúčinněji využít.
<P>
Novým prvkem zavedeným Lisabonskou smlouvou je to, že nyní nebudeme mít o rozpočtu dvě čtení. Znamená to, že Parlament i Rada budou mít pouze jediné čtení. Tato skutečnost představuje zvláštní výzvu, kterou je kázeň. Jako Parlament musíme být ukáznění, protože budeme mít, jednoduše řečeno, pouze jednu příležitost. Nebude žádné opakování, žádná druhá příležitost. Na dohodovacím jednání musíme stanovit velmi mnoho věcí. Musíme pracovat společně a být ukáznění, aby nový rozpočtový proces probíhal na podzim účinně.
<P>
Tento rok je výjimečný také z toho důvodu, že vzhledem k pozdní volbě Evropské komise neměla Komise ještě příležitost představit svou roční politickou strategii. Je tedy nanejvýš výjimečné a zajímavé zároveň, že jako první vyjadřuje své úvahy Evropský parlament a že první názory na rozpočet pro rok 2011 přicházejí z Evropského parlamentu ve formě této zprávy, nikoliv z Evropské komise, jak tomu bylo v každém "obvyklém" roce.
<P>
Čím je ještě rok 2011 tak zvláštní? Rozpočet pro rok 2011 je pátým rozpočtem ve víceletém finančním rámci. Jak víte, víceletý finanční rámec pokrývá období 2007-2013. Během předešlých čtyř rozpočtových procesů jsme se toho již hodně naučili. V polštině říkáme, že se blížíme ke zdi. V angličtině se říká dosáhnout stropu. Ať už to řekneme jakkoliv, jsme v situaci, kdy bude víceletý finanční rámec brzy vyčerpán. Opravdu se blížíme ke zdi, k situaci, kdy jsou rozpětí velmi malá a manévrovací prostor Parlamentu pro cokoliv je radikálně oklestěn. Rozpětí jsou velmi malá. Zvláště znepokojující jsou rozpětí v okruhu 1b - kolem 1 milionu EUR, a v okruhu 3b - kolem 9 milionů EUR. Z toho důvodu jsou samozřejmě naše možnosti omezené, a proto zpráva Rozpočtového výboru, kterou jsem vypracovala, tak silně žádá, očekává a prosí o ambiciózní přezkum a revizi víceletého finančního rámce, nejen proto, že jsou tato rozpětí vyčerpána, ale také proto, že při provádění revize bude potřeba brát v úvahu významné rozpočtové dopady Lisabonské smlouvy.
<P>
Lisabonská smlouva dává Evropské unii nové pravomoci v oblastech, jako je vesmírná politika. Podstatné také je, že rovněž ustanovuje Evropskou službu pro vnější činnost. Je také nutné se nad rozpočtem zamyslet v souvislosti s tím, jak zamýšlíme uskutečňovat strategii EU 2020. S žádným z těchto závazků se ve víceletém finančním rámci nepočítalo. Musíme nyní začít diskutovat o tom, jak tyto nové plány a ambice financovat.
<P>
Velmi bych si přála (a zpráva Rozpočtového výboru tento vzkaz obsahuje), aby vůdčím principem rozpočtu na rok 2011 byla mládež. Mladí lidé jsou již hnací silou a budoucností Evropy. Vzdělání a investice do mládeže je také investicí do přítomnosti a budoucnosti Evropy, společnosti a hospodářství. Chtěla bych zdůraznit, jak je v životě každého člověka důležitý okamžik přechodu ze školního a akademického prostředí, čili vzdělávání, na první pracovní místo. Zvláště během krize jde o velice těžkou etapu. Chtěla bych zmínit několik statistik: 21 lidí ve věku 15-24 let je nezaměstnaných. Je velmi důležité, aby Evropská unie nebyla lhostejná ani k těmto obtížím a abychom společně pracovali tak, abychom mladým lidem tuto obtížnou etapu přechodu ze vzdělávání na trh práce ulehčili.
<P>
Chtěla bych zdůraznit, že ve věku rychle postupujících změn v technologiích a také demografických změn musíme vytvořit společnost založenou na znalostech, s občany schopnými změnit během života a své profesionální dráhy svou kvalifikaci, kterým je umožněno takovou změnu uskutečnit a které také Evropská unie v tomto procesu podporuje. Podpora Evropské unie by měla zahrnovat programy mezinárodních výměn na akademické úrovni, programy pro odbornou přípravu a praxi a rovněž programy na profesionální úrovni. Zároveň to zvýší úroveň sociální integrace a tok znalostí a umožní opravdovou mobilitu občanů v Evropské unii. Mobilita je, jak víte, naprosto oprávněně základní svobodou zajištěnou smlouvami a základem pro účinný vnitřní trh.
<P>
zpravodajka. - Přejdu teď do angličtiny, protože nahrazuji paní Helgu Trüpelovou. Jsem teď tedy v jiné roli, nejen pokud jde o rozpočet Evropské komise, ale nyní i o jiné orgány a o rozpočet Parlamentu. Svůj projev jsem si připravila v angličtině, což vysvětluje změnu jazyka.
<P>
V této fázi procesu je záměrem usnesení nastínit základní obrysy - zvláště v souvislosti s rozpočtem - a zveřejnit pokyny pro správní rozpočty různých orgánů, včetně Evropského parlamentu a vyjma Komise, o které jsem hovořila dříve.
<P>
Obecná situace je taková, že okolnosti, za kterých bude přijat rozpočet pro rok 2011, jsou velkou výzvou, jelikož rozpětí v okruhu 5 je velmi omezené a jelikož prioritou pro všechny evropské orgány je úspěšné uplatňování Lisabonské smlouvy. Vstup Lisabonské smlouvy v platnost mění proces schvalování rozpočtu a vyžaduje tedy ještě těsnější spolupráci a dialog mezi orgány. Spolupráce mezi orgány zahrnuje několik aspektů - jako je kapacita k zajištění překladů a nábor nových pracovníků - a výměnu osvědčených postupů i zlepšení účinnosti, čehož by mohlo být dosaženo v oblastech, o kterých se v tomto kontextu ještě neuvažovalo, jako je EMAS, politiky v oblasti nediskriminace a práce na dálku.
<P>
Dlouhou dobu se Rozpočtový výbor zasazuje o vypracování střednědobé a dlouhodobé strategie v oblasti budov, nejen pokud jde o Parlament, ale i o ostatní orgány. Finanční situace v okruhu 5 je nepředvídatelná i vzhledem k nejasnostem ohledně velikosti a formy služby pro vnější činnost a soudního rozhodnutí o úpravě platů zaměstnanců.
<P>
Dokument předsednictva o pokynech se zabýval zvláště rozpočtem Evropského parlamentu a obsahoval následující cíle rozpočtu Parlamentu: posílení odborného poradenství pro poslance, pokud jde o lidské zdroje pro vyhledávání informací a službu stručných podkladů pro poslance zajišťovanou knihovnou, a úprava institučních aspektů vyplývajících z Lisabonské smlouvy. Výbor tedy klade důraz na prvotřídní výkon legislativní činnosti, která je největší prioritou.
<SPEAKER ID="198" NAME="Janusz Lewandowski">
člen Komise. - Pane předsedající, dnes večer jsem připravený naslouchat. Poslouchám, jaké jsou priority Parlamentu pro rok 2011, stejně jako jsem poslouchal pokyny, které dne 16. března přijala Rada. S hlavními body mohu souhlasit a mohu souhlasit i s tím, že nejde o běžný každoroční proces, ze dvou důvodů, o nichž se zpravodajka Parlamentu zmínila.
<P>
Prvním důvodem je, že se přizpůsobujeme situaci vzniklé po přijetí Lisabonské smlouvy. Částečně jsme se již přizpůsobili, ale něco stále zbývá udělat. Vzhledem k jedinému čtení v Parlamentu je dříve než kdy jindy nutná dobrá spolupráce mezi orgány.
<P>
Některé dohody o přechodném období již byly sjednány při listopadovém dohodovacím řízení. Byl rovněž potvrzen pragmatický časový rámec, který umožňuje převídatelnost a je stanovován od roku 1975. Zbývají způsoby spolupráce v dohodovacím výboru, což je nyní zásadní otázka vzhledem k tomu, že je jen jedno čtení ročního rozpočtu. V rámci zítřejšího trialogu tedy Komise představí postupy pro diskusi a způsob sjednání dohodovacích formalit před začátkem skutečného procesu pro rok 2011.
<P>
Druhým důvodem, proč není roční proces obvyklý, je skutečnost, že Evropa prožívá období po krizi, kdy mnoho členských států bojuje s rozpočtovými deficity a zadlužeností, některé dokonce s mnohem náročnějšími problémy. Více než kdy dříve bychom tedy měli přikládat význam řádnému finančnímu řízení, přesné prognóze a rozumnému plnění rozpočtu.
<P>
Je snadné odhalit rozpočtové okruhy, které se zdají být nedostatečně financovány. Tady poukazuji na okruh 1a a na okruh 4. Díky vůli ke spolupráci jsme schopni změnit finanční perspektivu čtyřikrát během procesu, tj. čtyř ročních procesů.
<P>
Své závěry bychom měli představit v rámci zprávy o fungování interinstitucionální dohody, kterou zveřejníme a pošleme Parlamentu ve stejný den jako návrh rozpočtu, tj. dne 27. dubna.
<P>
Ve zprávě naší zpravodajky, tentokrát nikoliv mé zpravodajky, ale zpravodajky Parlamentu, paní Sidonie Jędrzejewské (mé útvary se nyní učí vyslovovat jméno zpravodajky správně), zaujímají oprávněně ústřední postavení mládež a příležitosti pro mládež. Jinými slovy, zpráva o prioritách jasně klade větší důraz na okruh 3. Týká se to vzdělávání a místa, které mladí lidé zaujímají na trhu práce, a je to v tomto ohledu odůvodněné vzhledem k počtu nezaměstnaných.
<P>
Je ovšem stejně tak důležité, abychom slíbili uskutečnit plán obnovy. Je to pro evropské občany také důležité.
<P>
Důležité je plnění, které by v roce 2011 mělo být bez výkyvů. Důležitá je také účinná administrativa a v tomto ohledu musím zdůraznit, že nehledě na potřebu přizpůsobení se Lisabonské smlouvě nebude Komise tento rok požadovat žádná další pracovní místa.
<P>
Dne 27. dubna bude kolegium schvalovat návrh rozpočtu a jak je zvykem, okamžitě ve stejný den ho předloží členům Rozpočtového výboru v Parlamentu.
<P>
Těším se tedy nyní na začátek procesu pro rok 2011. Slibuji vůli spolupracovat, kterou tentokrát opravdu budeme potřebovat vzhledem k modelovým procesům, které tento rok musíme vyzkoušet.
<SPEAKER ID="199" NAME="Thijs Berman" LANGUAGE="NL">
Pane předsedající, pane Lewandowski, v hospodářské krizi je pod tlakem i rozpočet EU; je to jenom přirozené. I Brusel musí dohlížet na to, jak utrácí každé veřejné euro. Nicméně - a hovořím tady jménem Výboru pro rozvoj - investice do rozvojových zemí musí zůstat prioritou. Udržitelný rozvoj v chudých zemích poskytne lidem příležitosti, které obvykle nemají. Nejen to - jejich rozvoj je součástí řešení naší krize. Rozvojové země představují trh, navíc trh rychle rostoucí. Evropa bude pouze muset utrácet své finanční prostředky chytřeji, například kombinací dotací a úvěrů pro podporu mikrofinancování. Lepší přístup k finančním službám v chudých zemích umožní také lidem v těchto zemích uskutečnit své cíle. Rozpočet na rozvojovou spolupráci musíme bránit, jakkoliv to může být těžké. Odpovědnost za svůj vlastní rozpočet musí i nadále nést evropský komisař pro rozvoj, Andris Piebalgs, a nikoli vysoká představitelka Ashtonová, o čemž se nyní, zdá se, uvažuje. Nakonec, kroky vztahující se k omezení chudoby nesmí nikdy záviset na našich diplomatických zájmech.
<SPEAKER ID="200" NAME="José Manuel Fernandes" LANGUAGE="PT">
Vítám skutečnost, že můžeme rozpočet pro rok 2011 pokládat za rozpočet pro mládež. Jako takový přispívá tento fakt ke schválení návrhů, které jsme předložili za účelem pomoci mladým lidem, například v přístupu k zaměstnání, jak je to i v případě takzvané iniciativy "Erasmus - první zaměstnání". Mezi další návrhy, které přispějí k udržitelnému hospodářskému rozvoji v Evropě a jejichž výsledkem bude vytvoření nových pracovních míst, patří podpora podnikání mladých lidí, poskytování pobídek a posilování inovací a digitální agendy.
<P>
S ohledem na rozpočet Parlamentu stojí zato poznamenat, že skupina Evropské lidové strany (Křesťanských demokratů) podporuje rozpočet, který je zároveň udržitelný a důsledný, ve kterém je každá výdajová položka odůvodněná. Podle našeho názoru - a také to doporučujeme - by Parlament měl opustit rozpočtový model, který je čistě přírůstkový. Místo toho by se měl přiklonit k rozpočtu vycházejícímu od nuly, který umožňuje účinnost, a tedy i úspory. Aby se tento koncept udržitelnosti, důkladnosti a účinnosti stal skutečností, musí být naléhavě stanovena dlouhodobá politika v oblasti budov.
<P>
Potřebujeme ještě lépe a přesněji znát hodnotu našich fixních výdajů. Dále musí následovat analýza nákladů a přínosů různých prováděných politik. Opět zdůrazňujeme, že největší prioritou Parlamentu by měl být prvotřídní výkon legislativní činnosti a že náš orgán musí mít k tomuto účelu k dispozici všechny nezbytné prostředky. Skutečnost, že vstoupila v platnost Lisabonská smlouva, která požaduje jediné čtení rozpočtu, bude vyžadovat větší spolupráci a posílení dialogu. Tento dialog musí být z naší strany veden čestně. Zavazujeme se k tomu.
<SPEAKER ID="201" NAME="Francesca Balzani" LANGUAGE="IT">
Pane předsedající, dámy a pánové, pokyny pro rozpočet pro rok 2011 jsou prvním krokem k příštímu evropskému rozpočtu, krokem velmi konkrétním.
<P>
V Rozpočtovém výboru jsme se velmi snažili stanovit hlavní rozpoznatelné priority, které vyzdvihují evropskou činnost. První prioritou jsou mladí lidé, nejen proto, že představují zdroj, na který je třeba se zaměřit v oblasti inovací, výzkumu a rozvoje, ale také proto, že jsou základním výchozím bodem pro prozíravé sociální politiky.
<P>
Hlavní prioritou je však také strategie 2020: boj s nezaměstnaností, se změnou klimatu, a především nutnost provádět tuto strategii opravdově a konkrétně a vyčlenit na ni dostatečné finanční prostředky bez kompromisů a škrtů.
<P>
Tyto pokyny jsou však také velmi realistickým prvním krokem. Finanční perspektiva nabízí velmi malý manévrovací prostor, což znamená nedostatečné finanční prostředky k uskutečnění toho nejdůležitějšího: nových akcí. Zvláště je to citelné u prvního okruhu, týkajícího se konkurenceschopnosti, růstu a zaměstnanosti.
<P>
Je tu však ještě jedna důležitá záležitost: rozpočet musí být velmi pružný a schopný rychle reagovat na potřeby občanů, potřeby lidí a měnící se potřeby. Existují tedy priority, ale existují i podmínky nezbytné k tomu, aby byl rozpočet opravdu užitečným nástrojem pro evropský růst.
<P>
Těmito podmínkami jsou dostatečné finanční prostředky, jasné provádění budoucích strategií, především strategie 2020, a nakonec konečné řešení pro pružný nástroj, který nám - jako jediný - dovolí čelit budoucím výzvám.
<SPEAKER ID="202" NAME="Ivars Godmanis">
jménem skupiny ALDE. - Pane předsedající, chtěl bych vyzdvihnout tři věci.
<P>
Zaprvé, pokud jde o strukturální fondy - přibližně 35 % rozpočtu. Využíváme pouze polovinu, stejně jako tomu bylo v období 2000-2006. Současná míra absorpce ve všech fondech činí 14 % a předtím činila 25 %. Otázkou tedy je, jak k této části rozpočtu přistupovat, jak s ní nakládat, jak ji plnit. Jinak se dostaneme do situace, kdy nebudou peníze využívány. Na druhé straně by mohly posloužit jako rezerva.
<P>
Zadruhé, musíme uhradit některé pohledávky z dřívější doby a Komise k tomuto účelu vyčlenila pět miliard. Domnívám se však, že některé země, které požadují pouze šestiměsíční úhradu, nebudou žádat o všechny peníze. Je tedy také otázka, zda tyto peníze budou použity či nikoliv.
<P>
Musím se také zmínit o dvou velmi vážných záležitostech vztahujících se k rozpočtovým prostředkům, které jsou každoročně obnovovány. V rozpočtu pro zemědělství na rok 2009 byly platby pro rozvoj venkova o 2 miliardy EUR nižší než v roce 2008. Nyní musí být vyplaceno mnohem více peněz, ale otázkou je, zda se v roce 2010 všechny projekty uskuteční či nikoliv.
<P>
Nakonec k sedmému rámcovému programu: Podíváme-li se na okruh 1a týkající se sedmého rámcového programu pro výzkum a technologický rozvoj, byly platby v roce 2009 výrazně menší než v roce 2008. Otázkou tedy je, zda bude zajištění dostačující. Pak můžeme naplánovat rozpočet podle situace. Máme také mnoho potřeb v jiných oblastech. Jde tedy o rezervy či nikoliv?
<SPEAKER ID="203" NAME="Zbigniew Ziobro" LANGUAGE="PL">
Pane předsedající, návrh usnesení Evropského parlamentu o prioritách pro rozpočet na rok 2011 obsahuje odstavec, který nám připomíná, že financování priorit nesmí být v neprospěch hlavních oblastí politiky Evropské unie, jako jsou politika soudržnosti nebo strukturální politika nebo společná zemědělská politika. Tento odstavec má povahu ustanovení, které se zdá být nezbytné vzhledem k dříve určeným rozpočtovým prioritám. Těmto prioritám lze skutečně ještě ledacos vytknout.
<P>
Univerzálním lékem na krizovou nákazu, která ničí Evropu, mají být v první řadě inovace. Návrh však opomíjí skutečnost, že nejchudší regiony Unie nemají k dispozici podmínky k rozvoji inovací. Existují země, kde se základy moderního hospodářství ve skutečnosti teprve budují. Pokud má být Evropa světadílem rovných příležitostí, reakcí na tento stav je především politika soudržnosti a strukturální politika. Především během krize bychom měli pamatovat na tento aspekt politiky EU, zvláště na solidaritu, aby světadíl nezůstal rozdělený na chudé a bohaté oblasti.
<SPEAKER ID="204" NAME="Miguel Portas" LANGUAGE="PT">
Dnes začínáme rozpravu o všeobecných pokynech pro rozpočet na rok 2011 a navrhovanou prioritou je mládež, zvláště v okamžiku či v životním období přechodu ze studií na trh práce. Sám o sobě je tento výběr priority vítaný.
<P>
Navrhuje se například vytvoření programu "Erasmus - první zaměstnání". Problém je, že v politice záleží na maličkostech. O čem hovoříme, když hovoříme o programu "Erasmus - první zaměstnání"? Jak jej budeme provádět? Převedením prostředků programu Erasmus pro studenty nebo vytvořením nového programu s novými prostředky? Nejde o bezvýznamný detail, stejně jako otázka, zda je Erasmus zaměřený na nejistá pracovní místa nebo spíše na řádná pracovní místa, která mladým lidem zajistí skutečnou budoucnost. Opravdu bude tento program bojovat s nezaměstnaností mladých lidí, jak je to jeho záměrem? Nebo nakonec půjde o program, který nezaměstnanost chce pouze zakrýt? Těmito otázkami se dostávám k podstatě rozpravy. Nejdůležitějším problémem v roce 2011 bude opět nezaměstnanost, v EU hojně rozšířená. Je naší povinností s nezaměstnaností bojovat.
<P>
Měla by to být pro evropský rozpočet výzva, ale rozpočet pro rok 2011 je spoután ve finančním rámci sjednaném na sedm let, který i přes krizi nebyl změněn. Bez důkladného a přesného přezkumu tohoto finančního rámce bude rozpočet, který máme na konci roku schválit, odkázán ke stagnaci a průměrnosti, i když přijmeme ty nejlepší priority na světě. Ty zůstanou pouhými záměry a na struktuře rozpočtu se odrazí jen minimálně.
<SPEAKER ID="205" NAME="Marta Andreasen">
jménem skupiny EFD. - Pane předsedající, navrhované 6,5% navýšení rozpočtu Parlamentu pro rok 2011 je jen další ukázkou, jak se tento orgán vzdálil skutečnému světu a zájmům svých voličů.
<P>
Jak můžeme svým voličům vysvětlit v normálních časech, natož v době krize, že celkové výdaje, které na každého z nás platí, jsou vyšší než 2 miliony GBP za rok? Jak jim můžeme říci, že pokud chtějí Parlament na vysoké úrovni, jak si na tom někteří zakládají, musí tento účet zaplatit? Jak vysvětlíme všem, kteří přicházejí o práci, že my, poslanci Evropského parlamentu, potřebujeme kvůli Lisabonské smlouvě více zaměstnanců? Že úředníci v tomto Parlamentu potřebují zvýšit plat, protože více pracují?
<P>
Těch 15 % nezaměstnaných mladých lidí ve Spojeném království, či hůře, těch 45 % nezaměstnaných mladých lidí ve Španělsku nebude chápat, jak jim toto navýšení pomůže sehnat práci. Mnozí z nich mají vynikající vzdělání. Chybí jim pouze pracovní příležitosti. Upřímně: pokud by takovou otázku položili, nebyla bych schopna odpovědět.
<P>
Může někdo mým voličům vysvětlit, jak jim skutečnost, že má tento Parlament dvě sídla, jedno v Bruselu a jedno ve Štrasburku, což představuje velký podíl ve výdajích ve výši 2 milionů GBP, o kterých jsem mluvila, pomůže platit hypotéku, živit a vzdělávat děti?
<P>
Pokud jde o Komisi, je hezké zmiňovat vznešené cíle, jako jsou investice do mládeže a vzdělání, podpora studia jazyků a podpora inovací pro hospodářský rozvoj a tvorbu pracovních míst v Evropě, ale zpráva Účetního dvora o tom, jak je s prostředky Evropské unie nakládáno, není uspokojivá, stejně jako nesplněné závazky ukazují, že EU není v plánování příliš úspěšná.
<P>
Žádný návrh na navýšení rozpočtu bychom neměli připustit...
<P>
(Předsedající řečnici přerušil.)
<SPEAKER ID="206" NAME="Angelika Werthmann" AFFILIATION="NI">
(DE) Pane předsedající, dámy a pánové, priority pro rozpočet Evropské unie na rok 2011 se točí kolem hospodářské a finanční krize. S tím jsou spojené pozitivní společné snahy o provádění strategie k překonání krize, která je co možná nejkomplexnější a sociálně nejspravedlivější.
<P>
Chtěla bych se zaměřit na dva aspekty. Zaprvé, ústředním prvkem rozpočtu pro rok 2011 je zaměření na mladé lidi. Jistě budou hrát v budoucnosti Evropy klíčovou roli. Investovat do mládeže znamená přemýšlet dnes o Evropě zítřka.
<P>
Zadruhé, současná situace velmi jasně ukazuje, jak rychle mohou být pracovní místa rušena, a to i v silných hospodářských oblastech. Strategie 2020 se také zaměřuje na inovaci. Naděje, které jsou s tímto oprávněně spojené, povedou k vytvoření nových pracovních míst a zmírní sociální těžkosti.
<SPEAKER ID="207" NAME="László Surján" AFFILIATION="PPE">
(HU) Kolegové, všichni víme, že rozpočet Evropské unie potřebuje projít podstatnými reformami. Víme však také, že tyto reformy nelze provést v rámci jednoletého rozpočtu. Co je náš problém? Náš velký problém je, že jde o velmi nepružný rozpočet. Nemůžeme vůbec - nebo jen s obtížemi - přiměřeně reagovat na každodenní výzvy, a dokonce ani na výzvy jednotlivých let. A samozřejmě máme malý manévrovací prostor, možnosti jsou omezené. Zpravodajka sestavila vyvážený návrh. Vzala v úvahu skutečnou realitu a vyjádřila rozumné cíle. Doufám, že Parlament půjde stejnou cestou a text a návrh, které máme před sebou, podpoří.
<P>
Je velmi vhodné, abychom se obrátili k mladým lidem, jinak se mladí lidé odvrátí od nás, od konceptu Evropy. Chtěl bych několik dalších minut mluvit o politice soudržnosti. Politika soudržnosti není formou "konání dobra". Pravda, mezi rozvinutými a rozvíjejícími se regiony existují obrovské rozdíly. Snažíme se tyto rozdíly vymazat, nebo je alespoň zmenšit. Ale pomáháme-li nahoru jednomu regionu, zvyšuje se konkurenceschopnost celé Evropy a výrazněji a lépe rosteme tváří v tvář globální konkurenci, samozřejmě za předpokladu, že členské státy příležitostí využijí, peníze nezůstanou nevyužité a utracené peníze navíc přinesou výsledky. Jinak není většího plýtvání. Pokud prováděné programy nepřinášejí potřebné výsledky, jde dokonce o větší plýtvání než to, které způsobuje existence dvou sídel. Doufám, že v tomto ohledu dospějeme k pokroku. Rozpočtový výbor je nadšený, když vidí, že za své peníze dosáhneme určitých hodnot. Děkuji vám za pozornost.
<SPEAKER ID="208" NAME="Derek Vaughan" AFFILIATION="S&amp;D">
Pane předsedající, vítám tuto zprávu o pokynech pro rozpočet Parlamentu na rok 2011 a vítám tuto diskusi o prioritách, aby mohl Parlament dělat svou práci.
<P>
Původní zpráva byla možná nepřesná a obecná, což je pochopitelné. Pozměňovací návrhy výboru však zajistily, že máme nyní jasno v tom, co je důležité. Rozpočtový výbor se pokusil vyvážit potřebu uznat naše závazky po Lisabonu s potřebou co nejvíce omezit zvyšování výdajů, což je zvláště důležité vzhledem k velmi omezeným rozpětím a veřejným financím. Jsem si jistý, že všichni poslanci přijmou tuto myšlenku za svou.
<P>
Proto je rozhodování o našich prioritách v rámci těchto pokynů tak zásadní, a samozřejmě se nejedná jen o utrácení peněz. Jde také o snahu o úspory a o utrácení peněz co nejlepším možným způsobem.
<P>
Jsem tedy potěšen, že existuje obecný souhlas například s potřebou integrovaného systému řízení poznatků, který by sloučil všechny různé zdroje informací pro poslance a občany.
<P>
Rovněž vítám analýzu parlamentní televizní stanice Europarl TV pro zjištění její účinnosti. Vyhodnocení asistenčních příspěvků a celkových nákladů na navýšení personálu, včetně nákladů na ubytování, je podle mého názoru také zásadní, stejně jako je podstatná střednědobá a dlouhodobá strategie v oblasti budov pro Parlament a jiné orgány, se kterými bychom měli možná spolupracovat mnohem těsněji než nyní.
<P>
Pak je tady samozřejmě problém 20% limitu, sjednaného před tolika lety. Podle mého názoru a názoru Rozpočtového výboru by měly jakékoliv změny těchto 20 % být předmětem diskuse mezi Rozpočtovým výborem a předsednictvem a případně mezi všemi ostatními orgány. Nemělo by jít o jednostranné rozhodnutí.
<P>
Skupina S&D předložila několik dalších pozměňovacích návrhů, o kterých se má hlasovat zítra a které podle našeho názoru pokyny ještě více vylepší. Jeden pozměňovací návrh poukazuje na obtíže se zahrnováním všech správních výdajů do okruhu 5; jiný pozměňovací návrh volá po časném zveřejnění pokynů a odhadů, aby bylo zajištěno, že budeme moci rozhodovat řádně a včas. Doufám, že kolegové tyto a jiné pozměňovací návrhy, zaměřené na zlepšení pokynů, zítra podpoří.
<P>
Doufám také, že kolegové uznávají, že podle dohody o těchto pokynech budeme muset podstoupit obtížné diskuse o odhadech nedávno zveřejněných generálním tajemníkem. Až poté začneme diskutovat o prioritách a až tehdy se dostaneme k vlastní diskusi o dosažení rovnováhy mezi fungováním Parlamentu a udržením našich výdajů na co nejnižší možné úrovni.
<SPEAKER ID="209" NAME="Carl Haglund" AFFILIATION="ALDE">
(SV) Pane předsedající, v těžkých hospodářských časech, jako jsou tyto, jsou rozpočtové otázky obtížné a citlivé téma. Pokyny pro rozpočet na rok 2011 také zahrnují vlastní rozpočet Evropského parlamentu. Výdaje v okruhu 5 jsou tradičně rozvrženy tak, aby parlamentní podíl byl menší než 20 %.
<P>
V důsledku Lisabonské smlouvy se teď mluví o tom, že by měl Parlament pohltit větší podíl peněz. Přezkum větší potřeby finančních prostředků, vyvolané novými pravomocemi Parlamentu, je jistě opodstatněný a právě na rok 2010 jsme již v důsledku Lisabonské smlouvy dostali víc peněz.
<P>
Zároveň nesmí být Lisabonská smlouva využívána jako jakýsi stroj na peníze pro Parlament. Musíme také být schopni zajistit účinnější vlastní organizaci a pokusit se o úspory, kde je to možné, abychom tak také mohli financovat jakékoliv dodatečné potřeby.
<P>
Teď lidé také volají po vyšších částkách na zaměstnance, kteří pomáhají poslancům Evropského parlamentu v jejich práci. Jde jistě o dobrý záměr, ale je zajímavé, že například poslanci Evropského parlamentu v mé skupině více méně jednomyslně cítí, že to není naléhavě třeba a že v těchto hospodářsky obtížných časech to není nezbytné.
<P>
Pokyny, které dnes schvalujeme, jsou dobré a myslím, že bychom je mohli považovat za výzvu ke kritickému zkoumání našich vlastních výdajů.
<SPEAKER ID="210" NAME="Peter van Dalen" AFFILIATION="ECR">
(NL) Pane předsedající, žijeme ve finančně a hospodářsky těžkých časech. Všude se utahují opasky a správní orgány musí také kontrolovat výdaje a činit úsporná opatření. Občané mají navíc malou důvěru v evropskou politiku a to mě velmi znepokojuje. Chci tedy představit dva návrhy vztahující se ke zkoumání dalšího rozpočtu. Zaprvé, my, poslanci Evropského parlamentu, musíme být zodpovědní za svůj měsíční příspěvek na všeobecné výdaje ve výši 4 200 EUR, jako jsme zodpovědní za všechny své další příspěvky. V současnosti tomu tak není a z mého pohledu to není transparentní. V tomto smyslu navíc předložím pozměňovací návrh, až budeme diskutovat o zprávě pana Staese na našem dubnovém dílčím zasedání.
<P>
Pane předsedající, má druhá připomínka se týká informačních kanceláří Evropského parlamentu v jednotlivých členských zemích. Podle mého názoru jsou velmi četné a třetina by jich měla být během tří let zrušena. Vyzývám všechny své kolegy poslance, aby tyto návrhy podpořili. Ukázalo by to naši vůli ke transparentnosti a náš záměr nevyhrazovat si pro sebe zvláštní zacházení.
<SPEAKER ID="211" NAME="Bastiaan Belder" AFFILIATION="EFD">
(NL) Pane předsedající, rozpočet pro rok 2011 nás staví před priority Evropské unie. V této hospodářsky náročné době si musí Unie nejprve uvědomit, že její finanční prostředky pocházejí z členských států, které čelí nutnosti učinit drastické škrty. Škrty proto nesmí činit jen členské státy; snížit své veřejné peněžní prostředky a utrácet je cíleněji by měla i EU.
<P>
Mám podstatnou otázku týkající se priority, kterou dává zpravodajka mládeži. Sociální záležitosti a otázky týkající se mládeže mohou zpravidla velmi dobře řešit členské státy. Přesto bych poukázal na jeden problém, kde je podpora EU opravdu nezbytná. Zpráva zmiňuje přechod mladých lidí od vzdělávání na trh práce. Chtěl bych se zpravodajky zeptat, zda má také v úmyslu věnovat pozornost zvláštním potřebám nejvíce ohrožených mladých lidí. Tady mám na mysli mladé lidi, kteří vyrostli v dětských domovech a trpí velkým nedostatkem odborného vedení. Minulý měsíc jsem při návštěvě Bulharska viděl opravdu inspirativní příklad. Z celého srdce vítám evropskou podporu takových iniciativ členských států, například v rámci strukturálních fondů. Spoléhám se na vás.
<SPEAKER ID="212" NAME="Nick Griffin" AFFILIATION="NI">
Pane předsedající, nejdůležitější prioritou každého rozpočtu by mělo být utrácení pouze vlastních peněz. Utrácení peněz někoho jiného bez jeho svolení není vedení rozpočtu, je to krádež.
<P>
Britští daňoví poplatníci jsou ročně v přímých platbách EU obíráni o 6,4 miliard GBP a stále je nám odepíráno referendum. Vzít si ty peníze bez demokratického mandátu je trestným činem, který má i oběti. Padesát tisíc našich důchodců zemřelo tuto zimu v důsledku chladného počasí, protože si nemohli dovolit vytopit své domovy. Naše vojáky zabíjejí bomby Tálibánu, protože si nemůžeme dovolit vozidla odolná proti výbuchu. Tisícům obětí rakoviny jsou odepírány drahé léky zachraňující život. 6,4 miliard GBP by všechny tyto křivdy napravilo a ještě by zbyly drobné na postavení osmi nových nemocnic a 50 škol.
<P>
Rozpočtová priorita by měla být jenom jedna - zarazit utrácení a přestat okrádat Británii. Naši důchodci, vojáci a oběti rakoviny potřebují peníze víc než EU. Pro vás je to rozpočet. Pro ně je to otázka života nebo smrti.
<SPEAKER ID="213" NAME="Salvador Garriga Polledo" AFFILIATION="PPE">
(ES) Pane předsedající, vítám pana Lewandowského, dávného přítele tohoto orgánu, který nyní sedí na jiných lavicích než poslanci.
<P>
Chci také uvítat návrat k tradičnímu systému pokynů pro rozpočet. Podle mého názoru je to dobrá věc, protože tak si může komisař vyslechnout rozpočtové priority Parlamentu před tím, než připraví návrh rozpočtu.
<P>
Věci, které komisař dnes slyší nebo uslyší, se velmi liší od toho, co bezpochyby každý den slyší z různých generálních ředitelství, která na něj vyvíjejí nátlak s žádostmi o vyšší rozpočet.
<P>
My v Parlamentu na něj prozatím nátlak vyvíjet nebudeme. Jak dobře ví, to budeme dělat od září. Nyní si pouze přejeme, aby měl pan Lewandowski jasno v tom, jaké jsou rozpočtové priority Parlamentu. Jsou to naše návrhy.
<P>
Každý den se objevují nové výzvy pro rozpočet na rok 2011. Máme již další nouzi v kategorii číslo čtyři, kde počítáme s velmi malým rozpětím, které se ještě zmenší kvůli potřebě začlenit strategii pro oblast Baltského moře.
<P>
Budeme mít nouzi v zemědělství, nejen proto, že poprvé v této oblasti použijeme postup spolurozhodování, ale především proto, že máme v úmyslu ho v Parlamentu využít a nebudeme souhlasit s dalšími škrty v zemědělském rozpočtu pro financování jiných oblastí. Bude také samozřejmě potřeba vyřešit tradičně problematickou otázku kategorie číslo pět: správní náklady a větší transparentnost.
<P>
Poslední věc: tato sněmovna je zcela připravena ušetřit peníze v rozpočtu EU i v rozpočtu Parlamentu. Podle mého názoru však politické skupiny nejsou připraveny snášet demagogii určitých lidí, kteří si z ní činí svůj způsob pojetí politiky.
<SPEAKER ID="214" NAME="Göran Färm" AFFILIATION="S&amp;D">
(SV) Dámy a pánové a zvláště náš bývalý kolego, pane Januszi Lewandowski, rád vás vítám zpět. Rád bych se v krátkosti vyjádřil k oběma zprávám.
<P>
Zaprvé bych chtěl poděkovat paní Jędrzejewské, která sepsala vynikající zprávu. Naše Skupina progresivní aliance socialistů a demokratů v Evropském parlamentu předložila pozměňovací návrhy k několika odstavcům, které se nám zdají být důležité.
<P>
Zaprvé je potřeba si ujasnit, že změna klimatu je stále velkou prioritou. Nesmíme v této otázce kvůli neúspěchu v Kodani zmírnit nátlak, ale musíme tvrdě pracovat, abychom splnili svůj vlastní úkol, jmenovitě nalezli řešení problému financování.
<P>
Zadruhé, pokud jde o strategii Evropa 2020: naše strategie vyžaduje, aby do ní investovala i Unie a zlepšila provádění strategie. Musíme aktivně bojovat za rozvoj hospodářství a za ambiciózní sociální agendu a tyto politické oblasti zcela jednoduše musí být propracovanější.
<P>
Mimo jiné potřebujeme členským státům a Radě vyslat jasnou zprávu, že bude třeba přezkoumat rozpočtové stropy pro příští tři roky, zvláště v rozpočtovém okruhu 1, což je okruh týkající se růstu a zaměstnanosti.
<P>
Pokud jde o vlastní rozpočet Parlamentu, i když máme závažné potřeby, musíme brát v úvahu hospodářskou situaci a sobě samým nařídit významná omezení. Potřebujeme posílit Parlament a zvláště schopnost politických skupin splnit požadavky Lisabonské smlouvy. Ve všech ostatních ohledech však potřebujeme hledat způsob, jak šetřit a zvýšit účinnost. Je to zvláště závažné, jelikož rozpočtový okruh 5 pro oblast správy je velmi napjatý. Nedávno jsme diskutovali například o nové službě pro vnější činnost, která si jistě vyžádá dodatečné finanční prostředky.
<P>
Musíme se zaměřit na hlavní úkol Parlamentu a jinde uplatnit velká omezení.
<SPEAKER ID="215" NAME="Geoffrey Van Orden" AFFILIATION="ECR">
Pane předsedající, v časech hospodářské tísně a škrtů ve veřejných výdajích ve všech evropských zemích by všechny orgány EU měly hledět na to, jak omezit náklady a plýtvání.
<P>
Parlament by měl v tomto razit cestu. Místo toho jde stále cestou pohodlnosti se stále zvyšujícími se náklady a počty zaměstnanců a bez jakékoliv myšlenky na omezení. V jakémkoliv jiném orgánu by šly nové priority ruku v ruce s kompenzačními omezeními v jiných oblastech, ale zde to zřejmě neplatí. Veřejnost viní členy Evropského parlamentu, ale peníze stojí přebujelá byrokracie, zbytečné hýření a přebytečné budovy.
<P>
Jak můžete nadále obhajovat roční rozpočet Parlamentu na vlastní propagaci ve výši 94 milionů GBP, s osmi miliony vydanými za zbytečnou stanici Europarl TV a s oním zvláštním plánem na Dům evropské historie za 2 miliony? Je směšné, že v každém členském státě provozujete takzvaná informační střediska s ročními náklady 40 milionů, když je v pracovní náplni každého ze 736 poslanců Evropského parlamentu, aby odpovídali na jakékoliv otázky svých voličů.
<P>
Je i nadále skandální, že Parlament nepožaduje po členských státech, aby jednou provždy zastavily štrasburský cirkus. Potřebujeme našim vládám v této věci vyslat jasnou zprávu a ušetřit 200 milionů ročně.
<SPEAKER ID="216" NAME="Ingeborg Gräßle" AFFILIATION="PPE">
(DE) Pane předsedající, pane komisaři, dámy a pánové, chtěla bych nejprve mluvit o rozpočtu Komise. Zvláště mě zajímá Evropská služba pro vnější činnost. Není však ještě zahrnuta do rozpočtu, který komisař brzy předloží. Pro nás je přesto klíčové vědět, kolik bude služba stát. Jsem pro to, abychom ji zařadili pod Komisi, jelikož k ní patří. Jedno je jasné: co se v ní bude dít, bude mít významné dopady na rozpočet, a to i ve spojení s víceletými programy. Nemůžeme spravovat víceleté programy mimo Komisi. To nemůžeme za žádných okolností připustit.
<P>
Velmi důležitá bude naše volba právního rámce pro tuto službu, jelikož na něm budou přímo záviset rozpočtové dopady. Z tohoto důvodu je velmi zajímavé, co tento rozpočet nezahrnuje. Velmi doufáme, že nám pan komisař bude brzy moci dodat čísla ukazující očekávané náklady na celý projekt. V roce 2011 - a to je již zcela jisté - budeme mít v oblastech s největšími výdaji (včetně této služby) především ve správních položkách nejmenší manévrovací prostor. Všechno je vyúčtované do posledního centu. Jsem tedy pro to, abychom okamžitě nahlédli do služebního řádu a našli způsob, jak provést úspory. Mám také návrh vztahující se k mimořádnému volnu úředníků a asistentů pracujících v členských státech, kde se pro cestu do jejich domovských zemí v rámci mimořádného volna používá jako základ cestování vlakem. Takový výpočet založený na době cestování vlakem bychom měli zrušit a místo toho se zaměřit na letenky a dobu letu.
<P>
Nyní se zaměřím na rozpočet Parlamentu. Každý, kdo v tomto Parlamentu pracuje, a to se bohužel nedá říct o všech poslancích, potřebuje zaměstnance. Chtěla bych tedy zvláště požádat, abychom si zajistili přiměřené prostředky k tomu, abychom mohli pracovat. Nemyslím si však, že je vytváření spojitosti s budovami na místě, jelikož máme také volební okrsky a můžeme uzavírat smlouvy o poskytování služeb. Předsednictvo by bylo velmi laskavé, kdyby v této věci nepůsobilo poslancům potíže.
<P>
Mám ještě jednu prosbu. Do rozpočtu ještě není zahrnut předseda Evropské rady. Bylo by hezké, kdybychom v rozpočtu mohli vzít na vědomí i jeho existenci.
<SPEAKER ID="217" NAME="Martin Ehrenhauser" AFFILIATION="NI">
(DE) Pane předsedající, potřebujeme jinou EU a potřebujeme také jiný rozpočet EU. Myslím, že potřebujeme odvahu dělat velká rozhodnutí. Jistě bychom neměli uváznout v nepatrných technických detailech.
<P>
Chtěl bych zmínit tři věci ve vztahu k rozpočtu EU. Zaprvé, tam, kde jde o rozpočet EU, potřebujeme transparentnost. Například, jak velké jsou správní výdaje? Současný rozpočet EU o tomto nepodává žádnou skutečnou informaci.
<P>
Moje druhá připomínka se týká úspor. Je velmi snadné uspořit v rozpočtu EU miliardy, aniž by byla kvalita služeb poskytovaných orgány EU snížena. Například bychom mohli zrušit velký počet agentur EU. Pak je tu druhé sídlo ve Štrasburku. Možná bychom měli diskutovat o užitečnosti orgánů s nedostatkem pravomocí, jako jsou Výbor pro regiony a Hospodářský a sociální výbor.
<P>
Zatřetí, jak je s penězi nakládáno? Peníze by měly být využity, nebo navráceny zpět těm, kdo je poskytl, tedy daňovým poplatníkům. Samozřejmě bychom jich měli také využívat na podporu rozumných projektů - myslím například na opravdový program Erasmus pro učně. Myslím, že potřebujeme odvahu. Všichni by si to měli uvědomit.
<SPEAKER ID="218" NAME="Czesław Adam Siekierski" AFFILIATION="PPE">
(PL) Po vstupu Lisabonské smlouvy v platnost získal Evropský parlament významné dodatečné pravomoci. Nadešel čas pro to, aby se rozhodnutí o utrácení peněz z pokladen EU přijímala společně. Aby tento mechanismus začal fungovat, je však také zapotřebí čas. Je jisté, že tento rok a následujících několik let budou zásadní pro ustanovení konečné podoby nového rozpočtového procesu. Vytvořit proces, který se nanejvýš přizpůsobí ustanovením nové smlouvy, bude možné, jen pokud budou Parlament, Rada a Komise spolupracovat jako partneři.
<P>
Rád bych vyjádřil podporu žádosti o navýšení rozpočtu Společenství vzhledem k novým zodpovědnostem Parlamentu po vstupu Lisabonské smlouvy v platnost. Parlament bezpochyby potřebuje přiměřené prostředky k tomu, aby vykonával své odpovědnosti účinně. Zodpovědnost Parlamentu vzrůstá, a proto my, poslanci, potřebujeme více rad, stanovisek znalců a podporu od různých odborníků, a někdo za to musí zaplatit.
<P>
Další prioritou představenou ve zprávě, která si zasluhuje plnou podporu, je potřeba větších investic do mládeže, stejně jako do vzdělání, které je základem moderní a inovativní společnosti. Evropa je v technologickém pokroku stále pozadu za USA, Japonskem a jinými novými světovými velmocemi. To se sice jistě může změnit, ale vyžaduje si to podstatné výdaje.
<P>
V rámci boje proti chudobě bychom měli financovat programy jako rozdávání potravin zdarma těm nejchudším. Měli bychom rozvíjet akce, v rámci kterých by se ve školách rozdávalo mléko a ovoce. Podvýživu dětí a mladých lidí nesmíme připustit, když se tolik zmiňujeme o hospodářství založeném na vzdělání a znalostech.
<P>
V současnosti se již připravuje strategie pro hospodářský růst Unie v příštích 10 letech (Evropa 2020). V této souvislosti je nutné si uvědomit výdaje, které s sebou strategie přinese, a je potřeba tak učinit nyní, ve fázi, kdy pracujeme na rozpočtu. Je potřeba zvýšit výdaje na soudržnost na regionální i evropské úrovni, podporu zaměstnanosti a boj s dopady krize, aby byla strategie úspěšná.
<P>
Nakonec bych chtěl poděkovat paní kolegyni, poslankyni Jędrzejewské, za velmi záslužnou a inovativní přípravu priorit pro rozpočet na rok 2011.
<SPEAKER ID="219" NAME="Maria Da Graça Carvalho" AFFILIATION="PPE">
(PT) Hlavními prioritami příštího rozpočtu Evropské unie jsou mladí lidé, věda a inovace. Investice do mladých lidí je investicí do budoucnosti. Hlavními tématy tohoto rozpočtu jsou vzdělávání, odborná příprava a přechod ze vzdělávacího systému na trh práce.
<P>
Mladí diplomovaní lidé jsou stále více zasaženi nezaměstnaností. Proto považuji program mobility "Erasmus - první zaměstnání" za strategický závazek pro budoucnost, protože vytváří jasné pouto mezi vzdělávacím systémem a trhem práce. Návrh na vytvoření programu "Erasmus - první zaměstnání", který jsem předložila společně s panem Fernandesem, je založený na následujících principech: zaprvé, dodatečné prostředky pro stávající programy v oblasti vzdělávání, vědy, odborné přípravy a inovací; zadruhé, každý případ bude zahrnovat odbornou přípravu a praktikant bude také mít smlouvu s inovativní evropskou společností, spolufinancovanou z evropského rozpočtu.
<P>
Mezi ostatními prioritami tohoto rozpočtu bych vybrala oblasti vědeckého výzkumu, inovací a digitální agendy. Tento rozpočet také zaměřuje úsilí na podporu rozvoje ekologických a inovativních technologií, čímž podstatně přispívá k hospodářské obnově a stimuluje malé a střední podniky. Aby Evropa opět ve světě zaujímala vedoucí postavení, jsou závazky vůči mladým lidem, inovacím a vědě klíčové.
<SPEAKER ID="220" NAME="Piotr Borys" AFFILIATION="PPE">
(PL) Pane předsedající, paní Jędrzejewská, především bych vám rád poděkoval za vynikající zprávu. Hospodářská situace v Evropské unii samozřejmě stále není uspokojivá, ale zpráva nám do značné míry ukazuje, jak vytvořit evropskou přidanou hodnotu.
<P>
Myslím, že věnování zvláštní pozornosti mládeži ve střednědobých a dlouhodobých prioritách je vynikající nápad, jak přispět k řešení našich problémů. Myslím, že pokračování v inovačních směrech a důraz na digitální agendu jsou dobrými příklady rychlého rozvoje Evropské unie. Zajímavá je také podpora malých a středních podniků, především v nejslabších regionech.
<P>
Stojí však za to také zdůraznit, že se v souvislosti s otázkou mobility vynoří i politika investování do transevropské dopravní sítě, tedy otázky spojené s dopravou. Myslím, že investice do mládeže je zásadní, a tak bych rád poděkoval za sebe i za Výbor pro kulturu a vzdělávání za všechny snahy, jejichž cílem je podporovat opatření vztahující se k investicím do mladých lidí.
<SPEAKER ID="221" NAME="Silvia-Adriana Ţicău" AFFILIATION="S&amp;D">
(RO) Rozpočet na rok 2011 musí brát v potaz nové pravomoci Evropské unie i dopady hospodářské a finanční krize. Naší prioritou musí být zachovat stávající pracovní místa a vytvořit nová.
<P>
Podle mého názoru musí Evropská unie investovat do inteligentní a ambiciózní průmyslové politiky. Není přípustné, že v roce 2010 tvoří průmysl v předních členských státech pouze 14 % HDP.
<P>
Proto musí rozpočet na rok 2011 zvážit pozměnění rozpočtových priorit, což mohou členské státy provést pouze v roce 2010 při přezkumu finanční perspektivy na léta 2007-2013 v polovině období.
<P>
Tyto priority se musí zaměřit na dopravní infrastrukturu, energetickou účinnost, průmyslovou politiku a výzkum, zemědělství, vzdělávání a zdraví. Očekáváme, že Komise tento rok předloží jasný návrh na ustanovení zvláštního evropského fondu pro rozvoj dopravní infrastruktury a že příspěvek EU v tomto směru bude v rozpočtu na rok 2011 také uveden.
<SPEAKER ID="222" NAME="João Ferreira" AFFILIATION="GUE/NGL">
(PT) Hospodářská a sociální situace v EU si žádá v roce 2011 podstatnou změnu priorit, které řídily předešlé rozpočty, včetně současného rozpočtu pro rok 2010. Rozpočet musí sloužit politikám odlišným od politik, jež vedly k tomu, že 23 milionů lidí ztratilo práci a 85 milionům hrozí chudoba.
<P>
Musíme přezkoumat cíle víceletého finančního rámce, které omezily strukturální fondy na 0,37 % hrubého národního důchodu EU, což znamenalo škrty v sociálních programech a programech na ochranu životního prostředí a v oblastech výzkumu, vzdělávání a kultury.
<P>
Budoucí rozpočty musí být nástroji pro hospodářskou a sociální soudržnost, nikoli pouhou výplní smluv. Musí sloužit plné zaměstnanosti respektující práva pracovníků, investicím do veřejných služeb, ochraně životního prostředí, spolupráci a míru. Neměly by být nástroji pro komercializaci stále více a více prvků sociálního života, pro liberalizace, nejistotu zaměstnání, strukturální nezaměstnanost, zasahování do vnitřních věcí států a válku. Smyslem pozměňovacích návrhů, které jsme pro tuto zprávu předložili, je ukázat, že existuje alternativa, která je nejen možná, ale i nutná.
<SPEAKER ID="223" NAME="Franz Obermayr" AFFILIATION="NI">
(DE) Pane předsedající, rád bych se zaměřil na okruh 5 a především strategii v oblasti budov. Úspěšná střednědobá a dlouhodobá strategie v oblasti budov je důležitá. Je potřeba, aby byla ohleduplná k životnímu prostředí, energeticky účinná a zvláště nákladově efektivní. Také potřebujeme otevřenou diskusi o tom, zda je rozumné, aby měl Evropský parlament tři pracoviště. Občanům a daňovým poplatníkům EU těžko zdůvodníme nadměrné výdaje na různá pracoviště, zvláště v době hospodářské krize. Je na čase, abychom vypracovali podrobnou a důkladnou analýzu nákladů a zpřístupnili ji všem občanům EU.
<P>
Evropský parlament by tedy měl mít pouze jedno sídlo. Osobně dávám přednost Štrasburku jako místu historického dialogu mezi kulturami a především proto, že v Bruselu bují zločin, části města upadají do anarchie a policie už své snahy vzdala. Připouštějí to i městští zastupitelé, jako starosta Freddy Thielemans.
<SPEAKER ID="224" NAME="Elena Băsescu" AFFILIATION="PPE">
(RO) Naléhavě žádám, aby rozpočet Evropské unie pro rok 2011 více zohlednil a podpořil politiku v oblasti mládeže. Mladým lidem se musí dostávat podpory jak na evropské, tak na vnitrostátní úrovni.
<P>
V tomto ohledu uskutečňuje rumunská vláda projekt na podporu mladých lidí, jehož cílem je během příštích tří let postavit 100 000 bytů pro mladé lidi.
<P>
Zároveň vítám cíl Evropské unie udělit studentům do roku 2012 3 miliony stipendií Erasmus. Je však také zásadní zvýšit financování stipendií v rámci programu Erasmus Mundus. Umožníme tak, aby v Evropské unii studovalo ještě více studentů a výzkumných pracovníků ze třetích zemí - v tomto případě mám také zvláště na mysli Moldavskou republiku.
<P>
Jako mladá poslankyně Evropského parlamentu iniciativu Erasmus podporuji, neboť představuje první pracovní prostor zpřístupňující mladým lidem trh práce.
<P>
Nakonec bych ráda poděkovala Evropské komisi za rychlost, s jakou schválila financování čtyř energetických projektů, jichž se účastní i Rumunsko.
<SPEAKER ID="225" NAME="Zigmantas Balčytis" AFFILIATION="S&amp;D">
(LT) Vzhledem ke složité hospodářské situaci v členských státech by měl být rozpočet pro příští rok naplánován velmi důkladně. Větší pozornost bychom měli věnovat zachování a tvorbě pracovních míst. Bylo by užitečné podporovat a propagovat malé a střední podniky, jelikož zaměstnávají velký počet občanů Evropské unie. Opatření finanční podpory musí být pružnější a přístupnější, pokud mají nově vzniklé společnosti nebo společnosti, které měly finanční obtíže, přežít. Také bychom neměli zapomínat na oblasti poskytující přidanou hodnotu nejen jednotlivým členským státům, ale i Společenství jako celku. Mezi těmito oblastmi můžeme zmínit dopravu, jejíž prioritou by mělo být vytvoření udržitelného a bezpečného dopravního systému a rozvoj transevropské dopravní sítě. K prioritám rozpočtu na rok 2011 musí i nadále patřit přiměřené financování projektů spojených s energetikou, zajišťujících energetickou nezávislost.
<SPEAKER ID="226" NAME="Janusz Lewandowski">
člen Komise. - Pane předsedající, rád bych poděkoval poslancům za jejich připomínky, které prohloubily a obohatily mé porozumění prioritám Parlamentu na rok 2011. Při poslechu - a dnes večer jsem připravený naslouchat -jsem jasně zaznamenal, že mnoho řečníků zdůraznilo, že rozpočet na rok 2011 připravujeme v mimořádné situaci Evropy, po krizi, kdy mnoho zemí bojuje se skutečnými rozpočtovými problémy. Vytváří to velký nátlak na rozpočtová čísla a také na rozumné řízení, na rozpočtovou transparentnost (jasně to řekli pánové Van Orden, Berman, Fernandes, Haglund), ale pokud jsou finanční prostředky omezené, je opravdu třeba stanovit priority řádným způsobem.
<P>
Po rozpravě mám pocit, že mládež, tj. okruh 3b vyzdvižený zpravodajkou, má podporu mladších i starších poslanců tohoto Parlamentu, takže se zdá, že je tato priorita na rok 2011 nastavena správně, v souladu s většinou zde v Parlamentu. Potřebné jsou i kvalita a dobré plnění a okamžitě myslíme (jako například pánové Godmanis a Surján) na soudržnost. Ano, ta byla v letech 2009-2010 na nízké úrovni. V roce 2011 by její provádění mělo opět nabrat tempo, stejně jako zastavování krize. Nedostatečně financována však byla také oblast výzkumu a zaslouží si mnohem více uživatelsky příjemnou finanční regulaci. Tyto priority bychom měli zveřejnit letos koncem května nebo v červnu.
<P>
Při poslechu vaší rozpravy jsem si také ujasnil, že Parlament si je vědom velmi omezeného manévrovacího prostoru v rozpočtu. Pan Salvador Garriga Polledo, pan Färm a ostatní zdůraznili velmi omezený manévrovací prostor, s tím, že východiskem by mohlo být více pružnosti v utváření a provádění rozpočtu. S takovým závěrem mohu jen souhlasit.
<P>
Paní Ingeborg Grässleová má jako obvykle pravdu, když říká, že do rozpočtu doposud nebyla zahrnuta Evropská služba pro vnější činnost, ale pro sestavení rozpočtu potřebujete čísla. Dosud žádná čísla nemáme a bez čísel je velmi těžké rozpočet sestavit. Samozřejmě by k tomu ale mělo dojít letos, pokud má být služba pro vnější činnost akceschopná.
<P>
Opravdu se těším na zítřejší diskuse při neformálním trialogu a na zahájení skutečné rozpravy. Doufejme také v úspěšné dohodovací jednání o číslech pro rok 2011.
<SPEAKER ID="228" NAME="Sidonia Elżbieta Jędrzejewska" LANGUAGE="PL">
Paní předsedající, pane Lewandowski, dámy a pánové, vaše projevy jsem vyslechla s velkým zájmem a především bych chtěla říci, že jsem velmi ráda, že priorita související s hlavní změnou v rozpočtu na rok 2010, tedy priorita v oblasti mládeže, kterou jsem navrhla a kterou přijal Rozpočtový výbor, se setkala rovněž s vaší podporou a zájmem. Velmi mne to těší a motivuje.
<P>
Chtěla bych samozřejmě ještě jednou zdůraznit to, čeho jste si správně všimli v diskusi, totiž že nemáme moc velký manévrovací prostor. To však znamená, že máme o to větší důvod naléhat na Evropskou komisi, aby se s ambicí, elánem a odvahou pustila do přezkumu a případné revize víceletého finančního rámce. Jak víte, rok 2011 je pátým rokem víceletého finančního rámce. Nepochybně je na čase, abychom se z uplynulých čtyř let poučili. Pátý rok by měl být výrazně lepší.
<P>
Každému je samozřejmě jasné, že bojujeme s finanční a hospodářskou krizí, a je evidentní, že v jednotlivých zemích se tak děje v různé míře. V některých zemích jsou již patrné známky překonání krize, ale to nic nemění na skutečnosti, že musíme být ambiciózní. Podíváme-li se totiž na rozpočet Evropského společenství, na prostředky vyčleněné na inovace, na výzkum, na mládež, na realizaci společného trhu a na uskutečnění svobod společného trhu, zjistíme, že tyto prostředky vlastně tvoří jen malou část rozpočtu Evropského společenství. Proto by se podle mého názoru žádné úspory neměly týkat této části rozpočtu Evropské unie.
<P>
Mnozí z vás řekli něco, s čím souhlasím - že mladí lidé jsou budoucností Evropské unie. Chtěla bych však dodat, že nejsou pouze budoucností, protože tady žijí již teď, již dnes. Dnes se vzdělávají, dnes si hledají práci. Mládež není jen naší budoucností, je i naší přítomností. Investujeme-li do mladých lidí, netýkají se tyto investice pouze čehosi, co jednou přijde, ale také něčeho, co tu již teď probíhá. To bychom si měli stále připomínat.
<P>
Chtěla bych říci také pár slov k tomuto širšímu uvažování o rozpočtu Evropské unie. Netýká se jen mládeže, ale také chápání širších souvislostí, k nimž náleží jak otázky související s mládeží, tak také šíře pojatá tematika vzdělání a odborné přípravy. Myslím, že zde je evropský rozměr, přidaná hodnota tohoto evropského rozměru velmi výrazná. Neměli bychom však zapomínat na to, že působíme ve sjednocené Evropě, v níž je mobilita myšlenek a mobilita lidí skutečně jednou z našich nejdůležitějších hodnot, o kterou bychom měli neustále pečovat.
<P>
Chtěla bych rovněž stručně rekapitulovat rozpravu o rozpočtu Evropského parlamentu. Je sice pravda, že zde dnes zastupuji příslušnou zpravodajku, ale dovolím si říci několik slov a zdůraznit to, co je již uvedeno ve zprávě Rozpočtového výboru, totiž že je třeba mít neustále na mysli úspory a pořád zvažovat, zda jsou dané výdaje oprávněné, zda jsou vynaložené co možná nejlépe. Takto bychom měli uvažovat neustále všichni. Takové uvažování je samozřejmě patrné ve zprávě Evropského parlamentu.
<P>
Pevně doufám, že tato rozprava, která se konala v tak pozdních hodinách, pro nikoho z nás nebyla ztrátou času. Pevně doufám, že pan Lewandowski bude věnovat pozornost všemu, co zde bylo řečeno, a že nezapomněl na to, že ještě poměrně nedávno byl poslancem této sněmovny. Pevně doufám, že tato rozprava se odrazí v návrhu rozpočtu, jejž Evropská komise slíbila předložit dne 27. dubna. Samozřejmě to vše budu ráda od jara až do podzimu stále opakovat, opakovat a opakovat, ale velmi by mne potěšilo, kdyby některý návrh, který tu byl vysloven, Evropská komise již zařadila do svého návrhu rozpočtu, aby nakonec nebylo nutné tolik věcí opakovat. Ještě jednou vám děkuji za pozornost.
<SPEAKER ID="229" NAME="Předsedající">
Společná rozprava je ukončena.
<P>
Hlasování se bude konat zítra.
<P>
Písemná prohlášení (článek 149)
<SPEAKER ID="230" NAME="Edit Herczog  " AFFILIATION="S&amp;D">
písemně. - Úvodem chci připomenout, že i přesto, že EU byla schopna společně odpovědět na finanční a hospodářskou krizi přijetím plánu evropské hospodářské obnovy, celková ekonomická situace v EU dosud není uspokojivá. Je zcela nezbytné, aby se v rozpočtových pokynech na rok 2011 zohlednily následující priority: musí se podrobně sledovat provádění RP7, jenž vyvrcholí v roce 2011; rozvoj nově vytvořené evropské vesmírné politiky a podpora vědeckého a technologického pokroku; podpora inovativních technologií a udržitelného rozvoje; v prioritách rozpočtu EU se musí odrazit důležité úkoly týkající se udržitelné energie a boje proti změně klimatu; na tyto priority budou potřebné dodatečné rozpočtové zdroje, zvláště na financování ITER a evropského strategického plánu pro energetické technologie a prosazování energetické účinnosti; důležitost projektu Galileo, programu GMES a Evropského inovačního a technologického institutu; prioritou by mělo být řádné provádění a hodnocení probíhajících pilotních projektů a přípravných akcí.
<P>
Věřím, že tyto klíčové věci budou řádně zohledněny v nadcházejícím rozpočtovém procesu pro rok 2011.
<SPEAKER ID="997" NAME="Cătălin Sorin Ivan  " LANGUAGE="RO">
Letos se rozpočtový proces dočká vůbec největší reformy od zavedení víceletých finančních rámců v roce 1988. Přesněji řečeno souběžně s reformou rozpočtového procesu bude muset být celý rozpočtový rámec přizpůsoben novým institucionálním skutečnostem zavedeným Lisabonskou smlouvou, v prvé řadě Evropskému útvaru pro vnější činnost. Jsem však přesvědčen, že hlavním cílem budoucího rozpočtu bude podpora politik nové strategie Evropa 2020. Tento projekt bude mít šanci na úspěch jen tehdy, poskytneme-li mu nezbytné finanční prostředky. Jinak tato strategie dopadne stejně jako její předchůdkyně, Lisabonská strategie, která daleko zaostala za stanovenými cíli. V tomto ohledu jsem zajedno se zpravodajkou a chci zdůraznit důležitost politik v oblasti mládeže, vzdělání, výzkumu a inovací. Podle mého názoru jsou základními kameny, na kterých budeme muset postavit náš rozpočet pro rok 2011 a naši vizi budoucnosti.
<SPEAKER ID="231" NAME="Jarosław Kalinowski  " LANGUAGE="PL">
Rozpočet Evropské unie na rok 2011 musí jasně podpořit hlavní trendy strategie Společenství pro toto desetiletí. Mezi ně patří technologické inovace, udržitelný rozvoj, boj proti změně klimatu a péče o biologickou rozmanitost.
<P>
Hluboké oprávnění má rovněž podpora rozvoje vzdělávacích systémů doprovázená interdisciplinárními investicemi. Peníze se musí investovat do podniků, které absolventům zaručí, že u nich získají zaměstnání. Nebudeme-li dnes podporovat mládež, hrozí nám temné vyhlídky oslabení hospodářského růstu a možná také další krize.
<P>
Určitě si nemusíme připomínat, jak je potřebný intenzivní rozvoj v odvětví informačních technologií a že musíme našim občanům zajistit přístup k digitálním technologiím. Tím se usnadní vzdělávání v oblasti informačních technologií a také přístup k informacím, a to zejména těm lidem, kteří žijí v zemědělských oblastech.
<SPEAKER ID="232" NAME="Petru Constantin Luhan  " LANGUAGE="RO">
Chtěl bych uičinit několik poznámek ke slovům zpravodajky a kolegů poslanců, která zazněla v rozpravě o rozpočtových prioritách pro rok 2011. Jak již v lednu oznámila Evropská komise, projekt Galileo má před sebou ambiciózní plány. První služby tento systém začne poskytovat již začátkem roku 2014: otevřenou službu, veřejnou řízenou službu a služby hledání a záchrany. V roce 2014 bude rovněž zahájeno testování služby pro zajištění bezpečnosti života a obchodní služby. Dovolte mi, abych připomenul, že projekt Galileo má klíčový význam pro budoucnost odvětví vyspělých technologií v Evropě. Vytvoří nové trhy a Evropě umožní, aby se na poli technologií stala globálně významnou konkurencí. Přípravu tohoto hlavního evropského projektu dosud podporovala politika TEN-T, a jakmile bude uveden do provozu, bude možné mnohem efektivněji využívat dopravní infrastrukturu. Na závěr dodávám, že se domnívám, že aby se tento ambiciózní projekt mohl uskutečnit, musí Galileo dostat z rozpočtu Evropské unie dostatečné finanční prostředky.
<SPEAKER ID="996" NAME="Marian-Jean Marinescu  " LANGUAGE="RO">
Situace, v níž budou rozpočty na roky 2010 a 2011 přijaty, je výjimečná a klade na nás mimořádné nároky. Z těchto důvodů je zapotřebí nalézt optimální řešení pro úspěšné provádění Lisabonské smlouvy, což je samo o sobě z rozpočtového hlediska důležitým úkolem. Je zapotřebí rovněž nalézt řešení pro zmírnění dopadů finanční krize, které jsou v mnohých členských státech dosud citelné. Parlament se musí zapojit do otevřené diskuse o výdajovém stropu okruhu 5 pro rok 2011. Musíme najít rovnováhu mezi poskytnutím prostředků na všechny požadavky a zachováním rozpočtové kázně, i za tu cenu, že omezíme výdaje, abychom dodrželi víceletý finanční rámec. Za prvé musíme správní výdaje bezezbytku zahrnout do tohoto okruhu, a tím je standardizovat, a provést přijatelný a realistický přezkum výdajového stropu. Především je však naprosto nezbytné v zájmu výměny osvědčených postupů a dalšího hledání možností, jak zvýšit efektivitu, zavést interinstitucionální spolupráci. Velký význam se kromě toho musí přikládat sledování a analýze řady oblastí, které mají přímé rozpočtové důsledky, a musí se zjistit veškeré možnosti rozdělení a úspory zdrojů.
<SPEAKER ID="995" NAME="Bogusław Sonik  " LANGUAGE="PL">
Práce na rozpočtu pro rok 2011 jsou v plném proudu. Diskutuje se například o tom, že Parlament by mohl provést úpravy finančního výhledu na roky 2007-2013 v oblastech jako jsou "konkurenceschopnost a soudržnost pro růst a zaměstnanost". Kromě toho pracujeme na strategii Evropa 2020, která by se měla soustředit na podporu inovací, podporu podnikání a investic do vědy, nových technologií a regionálního rozvoje. Zvláště bych chtěl upozornit na otázku hospodářské, sociální a územní soudržnosti, která je klíčem k zajištění trvalého hospodářského růstu EU a plné integrace členských států. Článek 174 Lisabonské smlouvy řadí politiku vztahující se na horské regiony spolu s ostrovními a příhraničními regiony mezi zvláštní druhy regionální politiky V zájmu svého harmonického rozvoje má Unie podnikat kroky, které povedou k posílení její hospodářské, sociální a územní soudržnosti. Důraz je třeba položit především na odstranění nerovnoměrností ve stupni rozvoje těch oblastí, které se vyznačují zvláštními přírodními a geografickými podmínkami. Horské a podhorské oblasti tvoří přibližně 40 % územní rozlohy EU a obývá je téměř 20 % občanů EU. Specifické hospodářské a územní problémy horských regionů vyžadují existenci nadnárodních právních předpisů, kterými se budou řídit cíle a zásady provádění konkrétní horské politiky členských států, a co je důležitější, vyžadují, aby byla zajištěna adekvátní míra financování projektů a programů týkajících se těchto konkrétních regionů. Domnívám se, že finanční podpora horských regionů by měla být součástí nového finančního výhledu a strategie Evropa 2020.
<SPEAKER ID="233" NAME="Iuliu Winkler" AFFILIATION="PPE">
písemně. - (HU) Příští rok bude prvním rokem realizace strategie Evropa 2020, jež může představovat novou fázi rozvoje Evropské unie. V důsledku toho bude rozpočet na rok 2011 mimořádně významný z hlediska finančního plánování na následující roky. Rozpočtové priority musí zahrnovat odpověď Evropské unie na výzvy globální krize. Strategie Evropa 2020 je z tohoto hlediska velmi důležitým faktorem. Priority obsažené v navrhovaném rozpočtu na rok 2011 však nemohou vést ke změně základních politik EU. V budoucnu je nutno věnovat velkou pozornost politikám soudržnosti, strukturálním politikám, rovněž zemědělské politice a také podpoře poskytované malým a středním podnikům, protože na nich závisí schopnost Evropy stát se udržitelnou a konkurenceschopnou ekonomikou. Nesmím ztrácet ze zřetele ani důležitost faktu, že zmíněné politiky jsou výrazem solidarity, která tvoří základní hodnotu evropské integrace.
