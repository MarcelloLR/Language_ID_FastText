<CHAPTER ID="006">
Hlasování
<SPEAKER ID="056" NAME="Předsedající">
Předtím, než začneme hlasovat, pan Schulz požádal o slovo s procesní námitkou.
<SPEAKER ID="057" NAME="Martin Schulz">
jménem skupiny PSE. - (DE) Vážený pane předsedající, požádal jsem o slovo jménem své skupiny ze dvou důvodů: zaprvé z velmi obecného důvodu, který se týká včerejších událostí na této půdě. Zadruhé protože mám požadavek v souvislosti s nadcházejícím hlasováním.
<P>
Nicméně rád bych se nejdříve věnoval tomu obecnému důvodu. Pane předsedající, mohl byste prosím vydat prohlášení o včerejších událostech jménem mojí skupiny, zvláště pak o jednom konkrétním případu, který se týká služby v jednacím sále zde v komoře Parlamentu. Mám na mysli následující: V Parlamentu má každý absolutní právo vyjádřit svůj názor. Jsme zde zvyklí vídat plakáty a trička a svobodné projevy různých názorů. Kdokoli, kdo má zájem o referendum, je oprávněn se k tomu na půdě Parlamentu vyjádřit. Ovšem to, čeho jsme tu byli svědky včera, je v rámci svobody názoru naprosto nepřijatelné.
<P>
(Potlesk)
<P>
Můžeme se zde dohadovat o tom, co zde někteří kolegové poslanci dělají, jak se chovají, jestli vykřikují, nebo ne. Jedna věc je ovšem nepřípustná, a ta se týká služby v tomto jednacím sále, které si, a teď hovořím jménem všech svých kolegů, nebo věřím, že téměř všech, velmi vážím po osobní i profesionální stránce...
<P>
(Potlesk)
<P>
Co je nepřípustné, a teď hovořím jménem svého kolegy pana Daula a také pana Watsona, pana Cohn-Bendita a pana Wurtze, je skutečnost, že pracovníci této služby jsou při vášnivé rozpravě fyzicky i verbálně napadáni, oni, kteří zde vykonávají svou práci, byli včera označeni jako gestapo a SS. Tohle je ostuda, pane předsedající! Myslím si, že tato komora by měla službě vyjádřit absolutní podporu.
<P>
(Dlouhý potlesk)
<P>
Dámy a pánové, pracovníci této služby nejsou soukromí jednotlivci, jsou to úřední osoby Parlamentu. Jsou předsedovou prodlouženou rukou. Pokud zde dojde k tomu, že je pracovník služby fyzicky napaden, pokud jej někdo uhodí, zbývá jen jediná věc: musí být zjištěno, kdo z poslanců to udělal! Tento delikt musí být oznámen policii a dotyčnému poslanci či poslankyni musí být okamžitě odebrána poslanecká imunita!
<P>
(Potlesk)
<P>
Pane předsedající, jménem své skupiny bych se rád obrátil na skupinu Unie pro Evropu národů, jmenovitě na pana Crowleyho, ačkoli nevím, zda je přítomen, ve věci hlasování - myslím tím hlasování o usneseních týkajících se extremismu, dialogu o lidských právech mezi EU a Čínou, Černé hory a zákazu nášlapných min. Skupina Unie pro Evropu národů je jedním ze signatářů těchto usnesení. Pakliže se nedočkáme oficiální omluvy za včerejší incidenty na této půdě od skupiny UEN, nevidím, jako zástupce skupiny sociálních demokratů v Evropském parlamentu, naši spolupráci s touto skupinou jako nadále možnou.
<P>
Zejména odkazuji na usnesení o potírání rostoucího extremismu v Evropě. V třetím bodu odůvodnění bylo jménem skupiny UEN mimo jiné zdůrazněno, že odsuzujeme rasismus v Evropě a že tak činíme s odkazem na evropskou Listinu základních práv. Toto usnesení zde mělo být podepsáno včera a bylo překřičeno mnoha členy této skupiny. Prosím, stáhněte svůj podpis z tohoto společného usnesení. Nemůžete přijmout usnesení vztahující se k Listině základních práv, které jste včera překřičeli!
<P>
(Potlesk a křik)
<P>
Včera jste dali najevo, že tuto Listinu základních práv nechcete. Vezměte zpět svůj podpis! Naše spolupráce s vámi skončila!
<P>
(Potlesk)
<SPEAKER ID="058" NAME="Předsedající">
Dámy a pánové, mám před sebou tento stoh papírů, ze kterého můžete usoudit, kolik práce nás ještě dnes dopoledne čeká. Přesto někteří z mých kolegů a kolegyň požádali o slovo. Nechci začínat dlouhou rozpravu. Pan Daul požádal o slovo, stejně tak paní Muscardiniová, takže jim dovoluji hovořit po dobu jedné minuty, a nikoliv déle.
<P>
(Hluk)
<SPEAKER ID="059" NAME="Joseph Daul">
jménem skupiny PPE-DE. - (FR) Pane předsedající, budu velmi stručný. Dnes v 9 hodin ráno jsem na půdě komory čekal na omluvu za osobní útok na službu v sále. Jelikož žádná omluva nepřišla, učinil jsem svoje prohlášení v devět hodin, a nehodlám tak činit znovu.
<SPEAKER ID="060" NAME="Cristiana Muscardini">
jménem skupiny UEN. - (IT) Pane předsedající, dámy a pánové, jsem poslankyní tohoto Parlamentu již více než 18 let a v tomto Parlamentu jsem se svými kolegy a kolegyněmi vždy hájila lidská a občanská práva, což dokazují moje projevy a návrhy k usnesením.
<P>
Nehodlám si brát ponaučení z projevu pana Schulze, protože pan Schulz nemá patent na pravdu ani v této komoře, ani mimo ni. Demokracie, pane předsedající, je hodnota, kterou je třeba bránit, a to zahrnuje i respekt k jednotlivcům a skupinám. Je mi trapně za pana Schulze, protože řekl věci, za které se musí stydět.
<P>
Skupina Unie pro Evropu národů stojí za všemi parlamentními úředníky, obzvláště za pracovníky služby, kteří v tomto roce při mnoha příležitostech bránili právo na svobodu projevu, jež bylo tak často upíráno několika většinovými skupinami v Parlamentu. Z tohoto důvodu, pane předsedající, moje strana podporuje pracovníky služby, věří v základní práva a požaduje úctu k povinnostem a úctu k lidem. Pane Schulzi, vy stáhněte svůj podpis!
<SPEAKER ID="061" NAME="Předsedající">
Dámy a pánové, jsou zde ještě nějací další předsedové a předsedkyně skupin, kteří by rádi hovořili? Úmyslně říkám předsedové a předsedkyně, protože nehodlám umožnit všem 785 poslancům Parlamentu vyjádřit se k tomuto tématu.
<P>
Nevidím nikoho, takže tento bod je ukončen.
<P>
(Potlesk)
<P>
Pouze dodám výrok jednoho básníka, že ty nejkrásnější hymny se zpívají, když padají bomby. Myslím si, že ta, kterou jsme slyšeli včera, byla nádherná právě z tohoto důvodu!
<P>
(Potlesk)
<P>
Pan Salafranca si přeje promluvit na jiné téma.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Vážený pane předsedající, město Bejrút se včera stalo cílem teroristického útoku, při kterém byl zabit libanonský armádní generál François el Hajj. Jak je Parlamentu známo, pane předsedající, Libanon je spjat s Evropskou unií prostřednictvím dohody o přidružení. Na malém plenárním zasedání v Bruselu přijal Parlament mimořádnou zprávu poskytující makrofinanční pomoc tomuto státu a delegace Výboru pro zahraniční věci, složená z paní De Keyserové, paní Gomesové, pana Beldera a mě, navštívila zemi minulý týden, abychom jako ostatní ministři členských států vyjádřili naši solidaritu ve věci míru a přání porozumění, harmonie a smíru v zemi.
<P>
Rád bych požádal pana předsedajícího, aby vyjádřil premiéru Siniorovi naši podporu jako odpověď na tento brutální teroristický útok a ujistil jej o našem nesporném a neodvolatelném závazku zasazovat se o suverénní, demokratický, stabilní, životaschopný a mírový Libanon.
<P>
(Potlesk)
<SPEAKER ID="063" NAME="Předsedající">
Pane Salafranco, myslím, že potlesk vašich kolegů poslanců ukazuje jasně, že shromáždění podporuje Vaše prohlášení. Podporu Parlamentu panu premiérovi vyjádříme.
<P>
Poslední žádost o slovo přednesl pan Pirker ve věci pořádku, a poté přikročíme k hlasování.
<SPEAKER ID="064" NAME="Hubert Pirker" AFFILIATION="PPE-DE">
(DE) Pane předsedající, to, o čem chci hovořit, nijak nesouvisí s rozpravou. Chtěl jsem na to poukázat hned po minulé rozpravě: zkrátka v této budově je nesnesitelná zima. Včera to možná bylo dobře, protože emoce nebyly tak horké, jak by tomu možná jinak bylo. Nicméně obecně je zde prostě příliš velká zima a já jsem chtěl navrhnout, abychom se zde v souvislosti s rozpravou o dohodě o volném obchodu s Koreou pokusili dosáhnout rozumné teploty, možná pomocí korejské klimatizace, pokud se nám to nepodaří s naší evropskou.
<SPEAKER ID="065" NAME="Předsedající">
Domnívám se, že jsme projednali vše, co jsme měli projednat před zahájením hlasování.
<P>
Dalším bodem pořadu je tedy hlasování.
<P>
(Pro výsledky a podrobnosti hlasování: viz zápis)
