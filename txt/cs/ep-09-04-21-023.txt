<CHAPTER ID="023">
Zachování rybolovných zdrojů pomocí technických opatření (rozprava)
<SPEAKER ID="212" NAME="Předsedající">
Následujícím bodem rozpravy je zpráva, kterou předkládá pan Visser jménem Výboru pro rybolov, o návrhu nařízení Rady o zachování rybolovných zdrojů pomocí technických opatření - C6-0282/2008 -.
<SPEAKER ID="213" NAME="Carmen Fraga Estévez" LANGUAGE="ES">
Pane předsedající, chtěla bych panu zpravodaji poděkovat za to, že upozornil na některé hlavní obavy ohledně návrhu Komise.
<P>
První z nich je nová tendence k regulaci jednotlivých oblastí otázek, které tvoří pilíře společné politiky. Tento přístup je teoreticky pochopitelný v oblasti technických opatření, musíme však důkladně dohlédnout na to, aby se následná opatření na regionální úrovni omezila pouze na hlediska, která se vztahují výlučně k uplatnění a regulaci technických záležitostí.
<P>
Zmínila jsem se o tom, neboť vytváření rámcových nařízení, jejichž součást jsou minimální opatření, po nichž následují různé právní předpisy v jednotlivých oblastech a rostoucí tendence přecházet k postupu projednání ve výborech, jsou možnostmi řešení, jež Komise využije v případě, že by ohledně rybolovu mělo být rozhodováno pomocí postupu rozhodování ve výborech, jak to samotné generální ředitelství pro námořní záležitosti a rybolov připouští ve své Zelené knize o reformě společné rybářské politiky.
<P>
Rovněž bychom měli mít na paměti, že zde nejednáme o jakékoli běžné politice, ale o politice společné, což vyžaduje naprostou jednoznačnost ohledně toho, co může být součástí více čí méně skrytého předávání kontroly členským státům nebo přílišného územního rozdělení záležitostí, které by měly být společnými pravidly, jejichž cílem je nenarušovat hospodářskou soutěž a vyhýbat se diskriminaci mezi loďstvy.
<P>
Z toho důvodu může být u místních druhů rozumné určit minimální velikost pomocí regionálních opatření, avšak mělo by to být u malého počtu případů; minimální velikosti z obecného hlediska, stejně jako velikosti sítí nebo kritéria, která upravují vykládku a prodej ryb, by měla být obecně platná a měla by je schválit Rada a Parlament.
<P>
Některé z hlavních změn, které předložil Výbor pro rybolov, jsou ve stejném duchu a snaží se omezit uplatňování postupu projednávání ve výborech na pouhé detaily, a Výbor trvá na tom, že Rada by měla mít k dispozici pravidla, jimiž stanoví sezonní uzavírky, rozměry sítí a opatření na snížení počtu vylovených živočichů, vracených zpátky do moře, neboť rozumíme tomu, že rybářství ve Společenství je třeba zavázat určitými pravidly, která budou pro všechny stejná.
<P>
Neměli bychom zapomínat na to, že jediným skutečně společným aspektem této politiky, který můžeme nazvat "společný", je přístup na trh, zatímco politika zachování a kontroly - přestaňme ji nazývat kontrolní politikou -ponechává určitý manévrovací prostor, jejž členské státy obecně nemají výčitky využít k prospěchu svého loďstva a ke škodě ostatních loďstev.
<P>
Právě jsme byli svědky toho, že Komise je odhodlána standardizovat kontrolu a převést ji na úroveň Společenství, a zdá se mi těžké pochopit, jakému účelu slouží zbývající opatření - naopak k jejímu rozčlenění a fragmentaci, nebo rozumět skutečnosti, že pro jednu činnost jsou tvořena různá pravidla v závislosti na tom, kde je prováděna.
<P>
Tato situace ohrožuje věrohodnost Společné rybářské politiky a její budoucnost, což není dobrým předpokladem pro reformu v roce 2012.
<P>
Na závěr, co se týče diskutabilního "pravidla jedné sítě", Parlament dle mého názoru Komisi nabídl alternativní přístup a naznačil, ve kterých případech by původní návrh byl pravděpodobně nerealizovatelný; mělo by tedy být přijatelné na palubě mít více než jednu rybářskou síť.
<P>
Věřím tedy, že Komise bude reagovat citlivě, neboť se jedná o hlavní zájmy odvětví rybolovu a našeho Výboru pro rybolov.
<SPEAKER ID="214" NAME="Joe Borg">
člen Komise. - Pane předsedající, chtěl bych vyjádřit své díky panu zpravodajovi Visserovi, paní Estévezové a Výboru pro rybolov za návrh zprávy o návrhu Komise na technická opatření v Atlantickém oceánu a Severním moři.
<P>
Jedná se o velmi technický dokument, a jak je vám známo, technická opatření pro zachování zdrojů v Atlantickém oceánu a Severním moři z velké části pochází z již existujících pravidel. V právních předpisech Společenství se opatření nachází v různých nařízeních: nařízení o obecných technických opatřeních v Atlantickém oceánu a Severním moři; nařízení o doplňkových technických opatřeních pro obnovu populací tresky štikozubce; výroční nařízení o celkových přípustných odlovech a kvótách, které rovněž obsahuje řadu technických opatření pro zachování zdrojů. Kromě této právní komplikovanosti jsou současná pravidla v některých případech velmi složitá a jejich provádění a kontrola je obtížná.
<P>
Komise přijala návrh nového nařízení o technických opatřeních pro zachování zdrojů v Atlantickém oceánu dne 4. června uplynulého roku. Návrh byl předložen po rozsáhlých konzultacích se zúčastněnými stranami a členskými státy v průběhu let 2006 a 2007. Slučuje všechna související pravidla do jednoho právního aktu, a přispívá tak ke zlepšení právní soudržnosti. Cílem návrhu je rovněž zjednodušit, objasnit a usměrnit jednotlivá pravidla. Zvláštní pozornost jsme věnovali zjednodušení inspekcí na palubě a snížení výdajů rybářů. Obsahem jsou i dodatečná pravidla na snížení počtu vylovených živočichů, vracených zpátky do moře, jako je např. stanovení právního rámce pro uzavření v reálném čase, které se již uplatňuje v Severním moři.
<P>
Navrhli jsme novou strukturu rozhodování, v níž se o všeobecných a zásadních ustanoveních rozhoduje na úrovni Rady a pro podrobnější technická ustanovení týkající se některého regionu se používá postup projednávání ve výborech, čímž se vyhneme mikrořízení na politické úrovni. Tento nový přístup nenalezl podporu ve vaší zprávě, jejíž pozměňovací návrhy číslo 1, 6, 7, 25 a 26 požadují rozhodnutí Rady v případech všeobecných ustanovení i u podrobných technických pravidel. Komise, zejména v rámci reformy společné rybářské politiky, nechce pokračovat v opatřeních mikrořízení na politické úrovni. Ve zprávě jsme však vzali v potaz připomínku, která se týká postupu projednávání ve výborech, a Komise je připravena zabývat se jakýmkoli postupem, který umožní zachovat postup projednávání ve výborech pro regionální technická pravidla a zároveň postoupit radě jakoukoli záležitost, která se bude zdát zásadní či politická.
<P>
Komise může částečně přijmout pozměňovací návrhy číslo 2 a 3, které se týkají dodatečného zveřejnění názorných obrázků lovných zařízení, v případě potřeby, a některých tržních ustanovení, především ohledně minimální velikosti druhů, s cílem tato opatření sladit.
<P>
V souladu s politikou týkající se výmětů předkládá Komise nová pravidla ohledně uzavření lovišť v reálném čase a ustanovení o přesunu z místa, kde dochází k vysoké míře vedlejších úlovků u některých druhů rybolovu, s cílem snížit celkových počet vylovených živočichů vracených zpátky do moře. Obě opatření považujeme za účinné nástroje, které mají význam i co se týče omezení výmětů, neboť díky nim lze přejít z pravidel týkajících se vykládek k ustanovením o reálném úlovku. Z toho důvodu nemůže Komise přijmout pozměňovací návrhy číslo 4, 5, 21, 23 a 24. Pozměňovací návrh číslo 20, pokud při určení míry vedlejších úlovků žádá pouze o nahrazení "množství" za "hmotnost", je přijatelný. Dále můžeme kladně hodnotit druhou část pozměňovacího návrhu, která se týká výjimek ohledně vzdálenosti. Jeho parametry by však bylo třeba podrobně prostudovat a stanovit pomocí prováděcího nařízení.
<P>
Především kvůli inspekčním účelům má Komise v záměru uplatnit ustanovení o pravidlu jedné sítě, které by se mělo vztahovat na většinu evropského rybolovu. Je však připravena prozkoumat možné výjimky pro určitý druh rybolovu, u nějž je to ospravedlnitelné a prokazatelné, a pod podmínkou dodržení kritérií uvedených v pozměňovacím návrhu číslo 11. Výjimky by měly být součástí regionálních nařízení.
<P>
Další aspekty návrhu Komise mají převážně technický charakter a obsahují řadu podrobností ohledně konstrukce a používání lovných zařízení v Atlantickém oceánu. Všiml jsem si, že zpravodaj a Výbor pro rybolov se rovněž zabývali čistě technickými prvky návrhu a předložili řadu pozměňovacích návrhů s cílem původní návrh zlepšit. Musím se však s výhradami vyjádřit k pozměňovacím návrhům číslo 8, 9, 10, 12, 13, 14, 15, 16 a 22. Technická pravidla byla předložena na základě rady odborníků, v porovnání se stávající legislativou jsou zjednodušená, usnadní inspekce na palubě a sníží náklady rybářů. Komise nemůže přijmout pozměňovací návrhy číslo 18 a 19, neboť navrhovaná ustanovení jsou již platná - vyšla z politické dohody v Radě ohledně návrhu Komise založeného na radě odborníků, a nemáme k dispozici žádné nové informace, které by odůvodnily jejich pozměnění.
<P>
Podporuji myšlenku obsaženou v pozměňovacím návrhu číslo 27, proto při zavedení nových technických opatření Komise souhlasí s odložením jejich vstupu v platnost, aby tak rybářům poskytla dostatek času k nezbytným přizpůsobením.
<P>
Chtěl bych znovu vyjádřit svoji vděčnost zpravodaji a Výboru za jejich práci na tomto návrhu.
<SPEAKER ID="215" NAME="Paulo Casaca" LANGUAGE="PT">
Pane předsedající, chtěl bych se připojit k díkům Komisi za tuto legislativní iniciativu a našemu zpravodaji, kterého tu dnes zastupuje naše kolegyně, paní Fraga.
<P>
Domnívám se, že zjednodušení legislativního rámce bylo v tomto ohledu naléhavě nutné. Jsem však toho názoru, že musíme jít mnohem dále, zejména ve dvou základních oblastech - první z nich je oblast výmětů, vylovených živočichů vracených zpátky do moře.
<P>
Myslím si, že plánovaná reforma musí v zásadě zcela jednoduše jakékoli výměty zakázat. Výměty musí být zcela zakázány. Za druhé je dle mého názoru třeba ustavit zásadu, že v regionech, kde jsou vnitrostátními orgány stanovena pravidla přísnější, než jsou evropská, budou tato pravidla dodržována všemi plavidly.
<P>
Tyto dva základní principy zde nejsou zastoupeny a já věřím, že budou zohledněny při reformě společné rybářské politiky.
<SPEAKER ID="216" NAME="Avril Doyle" AFFILIATION="PPE-DE">
Pane předsedající, vítám opatření, která podporují druhově selektivní techniky rybolovu, jimiž lze snížit poškození komplexního ekosystému, v němž se zdroje nachází, a zároveň zajistit další zodpovědný rybolov, navýšení návratnosti a snížení vedlejších úlovků a jejich následného vracení do moře. Pane komisaři, musíme co nejdříve docílit zákazu vracení vylovených živočichů zpátky do moře.
<P>
Různorodost rybolovných oblastí v EU je naše silná stránka, je však rovněž zdrojem následných komplikací, chceme-li vytvořit přiměřenou, odpovídající a soudržnou legislativu. Každé z moří Evropy je svým způsobem specifické a je důležité, abychom uznali úroveň znalostí a zkušeností, jež mohou poskytnout místní zúčastněné strany, a odolali pokušení mikrořízení na úrovni EU.
<P>
Dnes je to naše poslední rozprava o odvětví rybolovu v tomto volebním období, proto bych vám, pane komisaři, a všem vašim spolupracovníkům chtěla poděkovat za vaše vysoké nasazení, znalosti v oboru a čas a pozornost, jež jste Výboru pro rybolov vždy věnoval. Vždy jste nám byl k dispozici. V porovnání s dosažitelností ostatních komisařů si této skutečnosti velmi ceníme.
<SPEAKER ID="217" NAME="Joe Borg">
člen Komise. - Pane předsedající, nejprve chci paní Doyleové poděkovat za její přátelská slova. Co se týče tohoto nařízení, chtěl bych zopakovat to, co jsem uvedl v úvodu, že cílem použití postupu projednávání ve výborech je zjednodušit v současné době překombinovaný systém rozhodování ohledně čistě technických otázek.
<P>
Nicméně souhlasím s tím, že je třeba mít k dispozici postup, jímž bude možné převést otázku na úroveň Rady, pro případ, že by jakákoli záležitost byla velmi závažná nebo z politického hlediska významná.
<P>
Co se týče vylovených živočichů vracených zpátky do moře, již jsme zahájili uplatňování opatření na jejich omezení, především v Severním moři a v rámci plánu obnovy populace tresky. Budeme v tom pokračovat a předkládat další návrhy, jako například na všeobecný zákaz maximalizace hodnot vykládek (high-grading), který by dle našeho návrhu měl být platný od roku 2010, a věříme, že se tímto tématem budeme zabývat celkově v rámci diskusí o reformě společné rybářské politiky s cílem dosáhnout konečného řešení tohoto tématu, kterým, jak doufáme, bude naprosté zrušení výmětů.
<P>
Chtěl bych sám za sebe poděkovat poslancům tohoto Parlamentu, a zejména členům Výboru pro rybolov, za jejich soustavnou podporu, kterou poskytovali Komisi při řešení záležitostí rybolovu, které jsou někdy komplikované a politicky choulostivé.
<SPEAKER ID="218" NAME="Carmen Fraga Estévez" LANGUAGE="ES">
Pane předsedající, jsem panu komisaři vděčná především za jednu jeho poznámku, v níž zmínil, že je připraven znovu zvážit postoj Komise k otázce postupu projednávání ve výborech. Velmi jsem to uvítala, neboť v průběhu rozpravy ve Výboru pro rybolov dal Parlament jednoznačně najevo, že nesouhlasí s náklonností Komise k postupu projednávání ve výborech, který se projevuje v přílišné míře a se zvláštním zájmem a je zjevný i v Zelené knize o reformě společné rybářské politiky.
<P>
Komise tento přístup odůvodňuje v zelené knize a tvrdí, že vývoj se nyní může opozdit, neboť Parlament začne v odvětví rybolovu uplatňovat postup spolurozhodování, jakmile vstoupí Lisabonská smlouva v platnost.
<P>
Dle mého názoru tento výrok není pravdivý, neboť legislativní postupy často nejsou opožděny kvůli Parlamentu nebo postupu spolurozhodování, ale ve větší míře protože Komise své návrhy předkládá se zpožděním. Domnívám se, že se jedná o zajímavou otázku, o níže je třeba diskutovat.
<P>
Rozumím panu komisaři v tom, že u nařízení, jež je z velké části technické, je třeba některé aspekty rozhodnout postupem projednávání ve výborech a nelze je všechny předávat k řešení Radě.
<P>
Nicméně se domnívám, pane komisaři, že existuje rozdíl mez tím, co vy považujete za "technické", a naším náhledem na "technické". V Parlamentu k tomu přistupujeme přísněji, než je u vás zvykem.
<P>
Na závěr - nechci zabrat příliš mnoho času na záležitost, jejímž zpravodajem je někdo jiný - se chci vyjádřit k pravidlu jedné sítě. Pane komisaři, z průběhu debat ve Výboru pro rybolov vyplynulo, že Komise tuto zásadu obhajuje především z důvodů kontroly.
<P>
Rozumíme tomu, že kontrola by s tímto pravidlem byla o mnoho jednodušší, celá záležitost však přináší vážné problémy některým druhům rybolovu, jak je vám jistě známo.
<P>
Nepoužívejme tedy téma kontroly k přílišné striktnosti, neboť některá rozhodnutí není vždy třeba učinit.
<SPEAKER ID="219" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
