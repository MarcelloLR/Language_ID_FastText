<CHAPTER ID="004">
Společně pro zdraví: Strategický přístup pro EU na období 2008-2013 (rozprava) 
<SPEAKER ID="038" NAME="Předsedající">
Dalším bodem je zpráva o bílé knize nazvané Společně pro zdraví: Strategický přístup pro EU na období 2008-2013, kterou za Výbor pro životní prostředí, veřejné zdraví a bezpečnost potravin vypracoval Alojz Peterle.
<SPEAKER ID="039" NAME="Alojz Peterle">
zpravodaj. - (SL) Tato zpráva se týká všech - nemocných i zdravých. Zdraví je jednou z klíčových sociálních a politických otázek, na nichž závisí budoucnost Evropské unie. Význam zdraví pro hospodářství je jasně vyjádřen v Lisabonské strategii. Zdraví patří k nejdůležitějším věcem, které člověk v životě má. Toto jmění je kvůli znepokojivým zdravotním trendům, zvláště kvůli rostoucímu počtu případů rakoviny, kardiovaskulárních onemocnění, cukrovky a obezity, ve stále větším ohrožení, a to i přes pokroky v lékařství. Navíc se objevují nové problémy, například stárnutí obyvatelstva, změna klimatu, růst cen potravin nebo globalizace.
<P>
Hovoří se o pandemiích a bioterorismu. Světová zdravotnická organizace předpověděla, že v následujících letech dojde k epidemickému rozšíření rakoviny, na druhou stranu se zase požaduje, aby pacienti a zdravotnický personál měli větší svobodu pohybu. Na zdravotnické systémy a jejich financování se vyvíjí stále větší tlak. Ceny léčiv v poslední době rostou rychleji než celkové náklady na zdravotní péči, což vyvolává obavy veřejnosti o rovnocennost zdravotní péče a udržitelnost zdravotnických systémů.
<P>
Občané se obávají, že nebude k dispozici dostatečná zdravotní péče pro všechny. Nezajímají je diskuse o pravomocích, zajímá je hlavně, jak nejlépe dosáhnout toho, aby byli zdraví. Obavy jim způsobují také rozdíly v úrovni zdravotní péče, které je mezi členskými státy i v rámci jednotlivých států značné. Pokud jde o rakovinu, jsou rozdíly v míře přežití mezi starými a novými členskými státy takové, že můžeme právem mluvit o železné oponě ve zdravotnictví. To vše je důvodem, aby byl zdraví v evropské politické agendě přikládán větší význam. Nemluvíme zde o položce "různé", ale o položce "přežití". Proto potřebujeme společný strategický přístup.
<P>
Koncem roku 2007 přijala Evropská komise strategii v oblasti zdraví nazvanou Společně pro zdraví. Tato strategie je výsledkem závazku členských států a Unie ctít společné hodnoty a zásady zdravotní politiky, pokud jde o vytváření podmínek pro to, aby občané mohli v oblasti individuální zdravotní péče po celý svůj život uplatňovat svá práva a povinnosti, o aktivní zapojování občanů do rozhodování a přizpůsobování zdravotní péče potřebám pacientů, o vyrovnávání rozdílů ve zdravotní péči mezi různými sociálními skupinami, členskými státy a regiony v rámci těchto států, o chápání investic do zdraví jako podmínky pro hospodářský rozvoj a o soustavné zahrnování zdraví do politik na všech úrovních.
<P>
Je zřejmé, že zdravotnictví potřebuje dlouhodobý strategický a komplexní přístup, což bude vyžadovat spolupráci všech hlavních subjektů v členských státech i na úrovni Evropské unie. Chceme-li zlepšit spolupráci, musíme zjistit, které podoby mezinárodní spolupráce mohou zvýšit efektivitu našeho společného úsilí.
<P>
Potřebujeme zásadní změnu strategie v oblasti prevence onemocnění. Ačkoli se význam prevence zdůrazňuje již mnoho let, členské státy na tyto účely vynakládají jen 3 % z rozpočtu na zdravotnictví. Přitom víme, že právě politika prevence by nám pomohla k mnohem lepším výsledkům. Čtyřicet procent onemocnění souvisí s nezdravým životním stylem a předejít lze i třetině případů rakoviny. Jedním s hlavních sdělení v této zprávě je požadavek, aby Komise na celé pětileté období vypracovala ambiciózní plán preventivních opatření.
<P>
Rád bych poděkoval všem stínovým zpravodajům, Komisi a všem, kdo se podíleli na tomto společném stanovisku k tomu, co je pro zlepšení zdravotnictví třeba udělat.
<SPEAKER ID="040" NAME="Charlie McCreevy">
člen Komise. - Pane předsedající, vystupuji v této rozpravě jménem kolegyně, paní komisařky A. Vassiliouové.
<P>
Rád bych poděkoval zpravodajovi panu Peterlemu za tuto zprávu a poslancům za jejich zájem o bílou knihu obsahující návrh strategie EU v oblasti zdraví.
<P>
Těší mě, že Parlament podporuje cíle a zásady v oblasti zdraví, které jsou v bílé knize obsaženy.
<P>
Komise tuto zprávu vítá a plně souhlasí se všemi klíčovými body, které v ní jsou uvedeny, zvláště pokud jde o nutnost řešit nerovnost ve zdravotnictví, soustředit se na podporu zdraví propagováním zdravého životního stylu a předcházet onemocněním.
<P>
Jsem rád, že mohu říci, že tyto záležitosti patří mezi největší priority agendy Komise v oblasti zdraví.
<P>
Rozdíly ve zdravotní péči mezi regiony EU a mezi různými socioekonomickými skupinami vyvolávají stále větší obavy a Komise plánuje zavést letos opatření zaměřená na to, aby se tyto rozdíly ve zdravotnictví v celé EU vyrovnaly.
<P>
Komise plně souhlasí s vašimi názory, že je třeba propagovat zdravý životní styl, zvláště pokud jde o výživu. Všichni se shodneme, že k tomu je zapotřebí podniknout kroky zaměřené na občany všech věkových skupin, ve školách, na pracovištích i jinde.
<P>
To je klíčovou součástí strategie v oblasti zdraví, a také se v této oblasti budou během příštích několika let zavádět opatření. Mezitím se aktivně věnujeme strategiím zaměřeným na výživu, nadváhu a obezitu a na problémy spojené s alkoholem.
<P>
Komise s Parlamentem také plně souhlasí v tom, že je třeba vyvíjet více úsilí v prevenci onemocnění.
<P>
Kromě podpory zdravého životního stylu sdílíme rovněž váš názor, že je třeba podporovat účinný screening zaměřený na diagnózu onemocnění, zvláště rakoviny, v raném stadiu a napomáhat lepší výměně osvědčených postupů.
<P>
Komise aktivně podporuje uplatňování doporučení Rady o screeningu rakoviny a nedávno aktualizovala pokyny EU týkající se rakoviny prsu a děložního čípku. Musíme toho však udělat ještě více, abychom zdravotnickým systémům v boji proti rakovině pomohli.
<P>
S potěšením vám mohu oznámit, že Komise plánuje zavést příští rok platformu EU pro boj proti rakovině, aby napomohla výměně poznatků a osvědčených postupů v prevenci a léčbě rakoviny mezi členskými státy.
<P>
Komise vítá, že Parlament zdůrazňuje úlohu zdravé pracovní síly při naplňování lisabonské agendy.
<P>
Nyní bych se rád vyjádřil k několika dalším otázkám, které jsou ve zprávě obsaženy.
<P>
Parlament požaduje, aby byla zavedena evropská referenční střediska. Ta by sloužila jako špičková odborná pracoviště pro některé choroby, například vzácná onemocnění, které vyžadují odbornost a zdroje, jimiž řada členských států nedisponuje.
<P>
Komise bude stavět na zásadách pro taková střediska, na nichž se dohodly členské státy, a bude nadále pracovat na prosazování těchto středisek v rámci budoucí směrnice o právech pacientů v přeshraniční zdravotní péči.
<P>
Parlament také zdůrazňuje, že je třeba řešit stále větší problém s rezistencí k antibiotikům. Komise tuto obavu sdílí a aktivně podporuje členské státy v uplatňování doporučení Rady týkající se rezistence k antimikrobiálním látkám. Příští rok předložíme k tomuto tématu zprávu.
<P>
Komise také podporuje stanovisko, že je zapotřebí úzké spolupráce mezi zdravotními a sociálními politikami. Začleňování otázek spojených se zdravím do jiných politik je klíčovou zásadou naší strategie a my nyní zkoumáme možnosti součinnosti mezi těmito dvěma oblastmi politik u řady otázek.
<P>
Závěr je, že Komise a Parlament mají stejnou představu o hlavních problémech spojených se zdravím, které musíme řešit.
<P>
Nyní přišel čas, abychom v práci na naší strategii pokročili a abychom slova přeměnili v činy.
<P>
Komise bude úzce spolupracovat s Parlamentem, Radou, členskými státy a občanskou společností na tom, aby se cíle strategie odrazily v lepším zdraví v celé Evropské unii.
<P>
Děkuji vám tedy za podporu a těším se na vaše názory.
<SPEAKER ID="041" NAME="Milan Cabrnoch">
navrhovatel stanoviska Výboru pro zaměstnanost a sociální věci. - (CS) Vážený pane předsedající, dámy a pánové, zdraví je spolu se svobodou nejvyšší hodnotou pro většinu z nás. Zdraví je předpokladem šťastného života jednotlivce i úspěchu společnosti. Je třeba neustále opakovat a zdůrazňovat, že péče o zdraví vlastní a zdraví svých blízkých je osobní odpovědností každého z nás. Zdraví je výsledkem genetických vloh a životního stylu a prostředí, ve kterém žijeme. Na zdraví má vliv výchova, získané návyky, stravování, pohyb, pracovní prostředí i bydlení. Až na posledním místě má na zdraví vliv zdravotnictví.
<P>
Otázka ochrany veřejného zdraví je plným právem svěřena do kompetence Společenství. Zdravotní služby, jejich organizace, kvalita i financování jsou naproti tomu plně v odpovědnosti členských států Unie. Naším společným cílem je vysoká kvalita a bezpečnost a široká dostupnost zdravotní péče pro každého, kdo ji potřebuje. Každá země hledá svou vlastní cestu, jak svým občanům v tomto nelehkém prostředí zajistit co nejlepší zdravotní služby. Přidanou hodnotou Evropské unie je pestrost těchto nezávislých systémů, možnost sdílet úspěchy a vyvarovat se omylů našich přátel.
<P>
Péče o zdraví je nesmírně širokou problematikou, jak vyplynulo i z vystoupení mých předřečníků, a proto mne osobně mrzí, že zde, v Evropském parlamentu, není jasné, kdo se vlastně zdravím a zdravotnictvím zabýváme. Jednou chápeme zdravotnictví jako služby na vnitřním trhu, podruhé jako sociální jistotu, potřetí jako veřejné zdraví. Při příležitosti projednávání tohoto důležitého dokumentu bych chtěl vyzvat předsednictvo i každého z nás, abychom zvážili možnost vytvoření zdravotního výboru Evropského parlamentu v příštím volebním období.
<SPEAKER ID="042" NAME="Siiri Oviir">
navrhovatelka stanoviska Výboru pro práva žen a rovnost pohlaví. - (ET) Vážený pane předsedající, pane komisaři, vážení kolegové, zdraví patří k tomu nejdůležitějšímu, co každý člověk má. Strategie Evropské unie v oblasti zdraví pro 21. století by měla zaručit vysokou míru ochrany zdraví dostupné na stejné úrovni všem občanům v celé Evropě. Zdravotnické systémy členských států se dnes bohužel značně liší, a co se zdraví týče, občané v celé Evropě nemají záruku jednotných, efektivních kroků.
<P>
Bílou knihu Evropské komise vítám, i když jsem stejně jako pan zpravodaj toho názoru, že neobsahuje konkrétní vyčíslitelné, měřitelné cíle, jejichž dosažení by mohlo a mělo vést ke konkrétním výsledkům.
<P>
Zdravotní péče vyžaduje účinnou politickou podporu ve všech oblastech a na všech úrovních. Proto apeluji na Komisi, aby v budoucnu zařazovala otázky spojené se zdravím do všech oblastí politik EU a aby v tomto ohledu nezapomínala na zohledňování otázek rovnosti žen a mužů v dokonalejší politice zdravotní péče.
<P>
Děkuji panu zpravodajovi za jeho práci a vám za pozornost.
<SPEAKER ID="043" NAME="Françoise Grossetête">
jménem skupiny PPE-DE. - (FR) Pane předsedající, pane komisaři, diskutujeme nyní o bílé knize o zdraví na období 2008-2013, a zdraví samozřejmě je pro nás všechny základním právem.
<P>
Musíme řešit řadu problémů: rakovinu, kardiovaskulární choroby, obezitu, cukrovku a nyní především stárnutí obyvatelstva, nemluvě o neustálém nebezpečí pandemií. Naši spoluobčané v nás vkládají velká očekávání, pokud jde o otázky zdraví - když mluvíme o přidané hodnotě Evropské unie, právě tato oblast se občanů nejvíce dotýká a zde od nás očekávají nejvíce.
<P>
Tato bílá kniha je však bohužel žalostně banální a nenabízí nic skutečně konkrétního. Naštěstí náš kolega Peterle její obsah značně vylepšil. Asi je opravdu nutné to opakovat - o těchto problémech jsme v této sněmovně mnohokrát mluvili a všichni souhlasíme s cílem zajistit všem zdraví a vysokou úroveň zdravotnictví prostřednictvím integrovaného přístupu. Důležité je investovat do prevence. To bychom chtěli, ale neinvestujeme, protože nám v tom stále brání příliš nízké rozpočty, zvláště pokud jde o výzkum. Ještě nám nedošlo, že prevence je mnohem levnější než léčba.
<P>
Je naprosto zásadní vzít v úvahu stárnutí obyvatelstva a jeho důsledky pro společnost - důsledky hospodářské, sociální i v oblasti zdraví. Musíme však zajistit, aby se méně mluvilo a více jednalo. Je velice důležité, abychom reagovali na očekávání občanů. Je třeba vysílat velice jasná sdělení zaměřená na osvědčené postupy - na nutnost fyzické aktivity, vyváženou stravu a především na odpovědnost - odpovědnost členských států EU, ale také každého evropského občana.
<SPEAKER ID="044" NAME="Glenis Willmott">
jménem skupiny PSE. - Pane předsedající, moje politická skupina bílou knihu Komise o strategii v oblasti zdraví podporuje. Zvláště souhlasíme s důrazem na prevenci, osvětu a propagaci zdravého životního stylu. Velice důležité jsou i plány na ochranu našich občanů před zdraví ohrožujícími situacemi a pandemiemi a snaha o vyrovnání rozdílů ve zdravotní péči v celé EU.
<P>
Potřebujeme nové pokyny pro screening rakoviny, směrnici o dárcovství orgánů, dokonalejší kontrolní mechanismy, abychom mohli reagovat na zdraví ohrožující situace, a lepší výměnu osvědčených postupů. Nabádala bych však k opatrnosti, pokud jde o elektronické zdravotnictví. V této oblasti potřebujeme vytvořit přesná pravidla vymezující jednoznačný rámec. Mělo by být zřejmé, že ze systému nesmí být vyloučeni lidé, kteří neovládají internet, a systém nesmí nahradit návštěvu u lékaře. Ovšemže si uvědomuji, že má mnoho výhod, měli bychom si však být vědomi i potenciálního nebezpečí.
<P>
Politika v oblasti zdraví však také potřebuje jednoznačné zaměření. Při své práci stínové zpravodajky jsem získala dojem, že existuje příliš mnoho různých pracovních skupin, pracovních oblastí a odborných skupin, z nichž řadu si vymyslely předsednické země nebo byly založeny na nátlak členů Parlamentu nebo jiných zájmových skupin.
<P>
Věřím, že EU může v oblasti zdraví nabídnout velkou přidanou hodnotu, ale zdroje by se měly správně zacílit a měly by přinášet užitek odpovídající nákladům.
<P>
Chtěla bych kolegy vybídnout, aby hlasovali pro můj pozměňovací návrh č. 2, jehož obsahem je požadavek, aby Komise zahájila revizi současných pracovních oblastí. Také bych je chtěla vybídnout, aby podpořili můj pozměňovací návrh týkající se ochrany zdraví našich občanů před zdravotními riziky na pracovišti. Komisi bych ráda požádala, aby reagovala především na mé pozměňovací návrhy 1 a 6 týkající se vystavování účinku látek toxických pro reprodukci.
<P>
U příštích návrhů na revizi směrnice o karcinogenních látkách je nanejvýš důležité, aby do ní byly zahrnuty látky toxické pro reprodukci. Vyrozuměla jsem, že Komise v této otázce zásadně změnila stanovisko, a byla bych ráda, kdyby své stanovisko vysvětlila.
<SPEAKER ID="045" NAME="Marios Matsakis">
jménem skupiny ALDE. - Pane předsedající, všichni se shodnou na tom, že zdraví je pro naše občany jednou z nejcennějších hodnot, přesto však, jak všichni víme, podle článku 152 Amsterodamské smlouvy zdravotnictví spadá do výlučné pravomoci členských států. Tento zjevný rozpor není jen drobnou zvláštností práva EU, ale v praxi je velkou překážkou našim snahám dosáhnout v oblasti zdraví v rámci EU optimálních cílů, a člověk si říká, proč se tato situace za tak dlouhou dobu ještě nezměnila? Důvodem jsou samozřejmě finance. Zdravotní péče je velice nákladná a zlepšit ji tak, aby se dosáhlo požadované rovnocennosti péče v celé EU, by pro některé členské státy EU znamenalo velké navýšení výdajů na zdravotnictví.
<P>
Můžeme se tu tedy všichni v Parlamentu scházet a kritizovat hrozné rozdíly v průměrné délce života, dětské úmrtnosti a míře přežití u rakoviny mezi bohatými a chudými členskými státy, ale většina z nás nepoukazuje na to, kde leží příčina - v neschopnosti EU zajistit chudším členským státům finanční podporu, aby mohly v úrovni zdravotní péče dohnat ostatní státy a jejich vlády se pak přestaly bránit možnosti, že by zdravotnictví nebylo ve výlučné pravomoci členských států.
<P>
Může to znít jako smutná úvaha o tom, jak vypadají základní hodnoty, jež v EU prosazujeme, v praxi, když z hlediska pravomocí přikládáme větší význam pravidlům vnitřního trhu pro podniky než zdravotní péči pro občany.
<P>
Jsem toho názoru, že je načase urychleně změnit článek 152 Amsterodamské smlouvy, a toho lze dosáhnout jedině společným úsilím Rady, Komise a Parlamentu.
<P>
Jako poslanci bychom měli dělat, co je v našich silách, abychom této nutné změny dosáhli. Nicméně z praktického hlediska je samozřejmě nejdůležitějším aspektem této strategie prevence onemocnění. Všichni vědí, že největším nepřítelem našeho zdraví je kouření, obezita, alkohol, drogy, konzumace velkého množství cukru a nezdravý životní styl plný stresu, ale vyvíjíme dost úsilí, abychom občany tohoto prokletí zbavili? Spíše ne.
<P>
Vezměme například kouření. Jak můžeme tvrdit, že děláme vše, co je v našich silách, abychom odradili lidi od kouření, když stále dotujeme pěstování tabáku v EU, dovolujeme, aby se na palubě letadel a lodí cestujících do EU a z EU prodávaly cigarety osvobozené od daní, v porovnání s obrovskými náklady na zdravotní péči o kuřáky máme pořád poměrně nízké daně z tabáku, v televizi se stále díváme na skryté reklamy na tabák a máme zákony o kouření, které ještě nebyly v EU plně provedeny?
<P>
Víc už toho o prevenci říci nestihnu, ale pointa je, že v oblasti zdraví musíme změnit pravidlo týkající se pravomocí.
<SPEAKER ID="047" NAME="Mieczysław Edmund Janowski">
jménem skupiny UEN. - (PL) Pane předsedající, rád bych panu zpravodajovi poděkoval za jeho práci. Je zcela správné, že se dnes zabýváme tímto důležitým tématem na základě strategického dokumentu, který Komise loni připravila.
<P>
Je třeba poukazovat na význam prevence, správné výživy, kvality ovzduší a pitné vody, zdravého životního stylu, včasné diagnózy onemocnění a jejich rychlé léčby. Upozorňovalo se zde na to, že pokud jde o přístup ke zdravotní péči, existují velké rozdíly mezi jednotlivými zeměmi a mezi různými sociálními skupinami. To jasně ukazuje na nedostatek sociální soudržnosti. Tyto rozdíly se projevují také v míře přežití u rakoviny, kardiovaskulárních onemocnění a dalších chorob. Znepokojivě roste počet psychicky nemocných osob. Ani používané léčebné metody nejsou takové, jak bychom si přáli. Mám na mysli konkrétně nadužívání antibiotik a steroidů.
<P>
Obavy vzbuzují i zdravotnické systémy, protože se často ukazuje, že nedostačují. Všichni si uvědomujeme, jak cenné je naše zdraví, a víme, že náš biologický život je omezený. Zde bych chtěl připomenout slova polského básníka Alexandra Fredry, který svým čtenářům radil, aby nezapomínali na své zdraví, protože jinak ohrožují svůj život.
<SPEAKER ID="048" NAME="Adamos Adamou" LANGUAGE="EL">
Pane předsedající, rád bych poděkoval panu Peterlemu za to, že se snažil doplnit strategii Společenství v oblasti zdraví o některé politiky a opatření. Jeho cílem je rovný přístup k integrovaným zdravotnickým systémům jakožto základní, nezcizitelné právo každého občana.
<P>
Musíme tedy usilovně pracovat na tom, aby si příslušné organizace na politické rovině uvědomily, že ve zdravotnictví se financování rovná investici. Zde bych rád dodal, že souhlasím se stanoviskem pana Matsakise. Měli bychom se soustředit na předcházení onemocnění propagováním zdravého životního stylu a poskytováním optimální péče a na investice do nových technologií a výzkumu.
<P>
Naším cílem musí být politika procházející všemi odvětvími, která bude koordinována na různých úrovních. Jejím cílem bude vyřešit hlavní problémy spojené se stárnutím obyvatelstva a velké rozdíly mezi zdravotnickými systémy členských států.
<SPEAKER ID="049" NAME="Irena Belohorská" AFFILIATION="NI">
(SK) Pokud mluvíme o společném přístupu Evropské unie ke zdraví, musíme se zabývat především sjednocováním úrovně poskytování zdravotnických služeb. Cílem Evropské unie musí být odstranění rozdílů mezi starými a novými členskými státy, které jsou ještě stále značné.
<P>
Protože členské státy mají v oblasti zdravotní politiky různé cíle, je ve zdravotnictví v celé Evropské unii zapotřebí dlouhodobé a strategické spolupráce, aby se dosáhlo shody. Je také nutné investovat do prevence a osvětových programů pro veřejnost. Politikou prevence lze dosáhnout lepších výsledků a je dobře známo, že téměř polovina všech onemocnění souvisí s nezdravým životním stylem.
<P>
Souhlasím s panem Peterlem, že by Komise měla za tímto účelem vypracovat dlouhodobý plán preventivních opatření. To může přispět ke zlepšení zdravotního stavu evropské populace. K prevenci a lepší léčitelnosti onemocnění přispívá i výzkum v oblasti medicíny. Evropská unie například neinvestuje dost finančních prostředků do výzkumu rakoviny - až pětkrát méně než například ve Spojených státech. Náprava tohoto nedostatku je v zájmu všech evropských občanů.
<P>
V zájmu zlepšení informovanosti pacientů je užitečným nápadem zavést informační a poradenská střediska, která by pomáhala pacientům, zdravotnickému personálu i celému odvětví zdravotnictví. Až budou tyto cíle splněny, bude Evropská unie mnohem blíže dosažení společného přístupu ke zdraví.
<SPEAKER ID="050" NAME="Bogusław Sonik" AFFILIATION="PPE-DE">
(PL) Pane předsedající, jménem Výboru pro životní prostředí, veřejné zdraví a bezpečnost potravin vyjadřuji plnou podporu zprávě pana Peterleho nazvané Společně pro zdraví: Strategický přístup pro EU na období 2008-2013. Tuto zprávu vítám, protože se zabývá nejnaléhavějšími problémy, které musí řešit Evropská unie i celý svět. Je třeba zdůraznit, že to je první strategický program představující komplexní přístup Unie ke zdravotní politice. Jsou v něm obsaženy hodnoty Společenství a cíle, které si v této oblasti stanovuje. Je to strategie Unie v oblasti zdravotnictví, která funguje v kontextu jiných zdravotnických systémů a která by jim mohla být příkladem.
<P>
Jsem rád, že členské státy strategii přijaly příznivě. Také mě těší, že některé země již podnikly kroky pro to, aby dosáhly společného stanoviska a začlenily strategii do svých národních zdravotních plánů. Příkladem může být Slovinsko. Podobná opatření byla přijata i v Polsku.
<P>
Financování zdravotnických služeb se v mnoha zemích Evropské unie významně podílí na deficitu státního rozpočtu. Je nanejvýš důležité brát tuto skutečnost při úvahách o zdravotní strategii v potaz. Proto se domnívám, že na strategický plán by se mělo pohlížet v souvislosti se způsoby financování veřejného zdravotnictví v členských státech.
<P>
Rád bych také zmínil otázku, o níž jsme již diskutovali. Hovořím o nových informačních technologiích a jejich vlivu na děti a mládež. Neomezené užívání internetu a počítačových her, závislosti a související onemocnění začínají být velkým problémem pro naši společnost a civilizaci. Děti a mladí lidé jsou tím zasaženi nejvíce. Komise a Evropská rada nyní vyvíjejí odpovídající metodu spolupráce v oblasti zdravotnictví a my bychom se do realizace tohoto projektu měli zapojit.
<SPEAKER ID="051" NAME="Anne Ferreira" AFFILIATION="PSE">
(FR) Pane předsedající, pane komisaři, pane zpravodaji, dámy a pánové, nejdříve bych chtěla poblahopřát panu zpravodajovi k jeho práci, která přispěla k vylepšení původního textu.
<P>
Tato bílá kniha navržená Komisí je prvním krokem ve stanovování jasných a prospěšných cílů v oblasti zdraví. ale bohužel neřeší problém kvalitní zdravotní péče a rovného přístupu. Ve zprávě, která dnes před námi leží, nejsou zahrnuty původní návrhy týkající se samoléčby, což je dobře. Podle mého názoru je bagatelizace nebo dokonce podpora samoléčby naprosto nevhodná vzhledem k tomu, o jakou zdravotní péči musíme usilovat. Z hesla "společně pro zdraví" se nesmí stát "v nemoci každý za sebe".
<P>
Aktivní pacient je znepokojující koncept - protože není jasně definován, nechává prostor pro různé interpretace. Opatrně je třeba přistupovat i k návrhům, aby pacienti sami odpovídali za svou zdravotní péči a aby skupiny obyvatel samy řešily některé potřeby v oblasti zdraví. Musíme mít na paměti, že zdraví je velice specifická oblast, v níž je zapotřebí vysoké kvalifikace a kde se často rozhoduje mezi životem a smrtí. Zdá se mi, že návrhy na podporu samoléčby ve spojení s konceptem odpovědnosti jednotlivce nereagují na problémy v oblasti zdraví, které musíme řešit, a že se vzdalují myšlence solidarity.
<P>
Musím se kriticky vyjádřit ještě k jedné věci: usnadňování mobility zdravotníků. To by mohlo mít velice vážné důsledky pro územní rozložení zdravotnického personálu a v některých členských státech by to mohlo zhoršit situaci, která je již nyní problematická. Spíše než podpora mobility zdravotnického personálu by se měla zdůrazňovat výměna osvědčených postupů v oblasti zdraví mezi všemi členskými státy. Uznávám také, že je třeba podporovat elektronické zdravotnictví. Jedná se o přínosnou a inovativní iniciativu, která je však dostupná jen malému počtu lidí.
<P>
Samozřejmě podporuji pozměňovací návrhy svých kolegů týkající se zdraví na pracovišti. To je klíčové téma, protože zdravotní problémy související se zaměstnáním jsou stále častější.
<SPEAKER ID="052" NAME="Zbigniew Krzysztof Kuźmiuk" AFFILIATION="UEN">
(PL) Pane předsedající, rád bych v této rozpravě upozornil na tři otázky. Za prvé v oblasti zdraví existují značné rozdíly mezi starými a novými členskými státy. Celkový dopad těchto rozdílů se projevuje v rozdílu v průměrné délce života. Ta se může lišit o devět let u žen a až o třináct let u mužů. Měli bychom se snažit tyto rozdíly co nejvíce vyrovnat.
<P>
Za druhé je třeba navýšit investice do prevence onemocnění. Nyní se na pro tento účel vyhrazují pouze 3 % investic. Je však známo, že až 40 % onemocnění souvisí s nezdravým životním stylem a do značné míry by se jim dalo účinně předejít.
<P>
Za třetí je vzhledem k tomu, že obezita začíná být velice vážnou chorobou naší civilizace, nadmíru důležité propagovat zdravý životní styl. Také by měly být vytvořeny příznivé podmínky pro výrobu zdravých biopotravin bez použití umělých hnojiv a pesticidů. Tento typ zemědělství však není příliš nákladově efektivní. Proto vyžaduje větší finanční podporu v rámci společného zemědělského systému.
<SPEAKER ID="053" NAME="Urszula Krupa" AFFILIATION="IND/DEM">
(PL) Pane předsedající, v dokumentu, o němž se nyní diskutuje, je obsažena řada důležitých otázek souvisejících se zdravím a zdravotnictvím. Přístup všech občanů ke zdravotní péči zaručuje ústava každého členského státu. Respektování pravomocí členských států v oblasti zdravotnictví a svoboda výběru zdravotnických služeb jsou pozitivními aspekty, ráda bych však upozornila na nebezpečí, které hrozí mým spoluobčanům, a sice současné plány polské vlády na převedení všech zdravotnických zařízení na komerční společnosti podnikající za účelem zisku.
<P>
Navrhované reformy překračují hranice svobody jednotlivce vybrat si zdravotnický systém. Ohrožují základní lidská práva, například právo na život a na zdravotní péči. Míra nebezpečí by měla Evropskou komisi přimět k tomu, aby zavedla předpisy, které by veřejným orgánům bránily vzdát se kontroly nad veřejnými nemocnicemi, jež se privatizují proti vůli polské společnosti a prezidenta Polské republiky.
<SPEAKER ID="054" NAME="Avril Doyle" AFFILIATION="PPE-DE">
Pane předsedající, ráda bych panu zpravodajovi poděkovala za dobře připravenou odpověď Komisi.
<P>
Všichni víme, že za rozhodování o organizaci a poskytování zdravotnických služeb a lékařské péče odpovídají jednotlivé členské státy. To by však nemělo znamenat, že zanedbávají důležitou spolupráci v oblasti zdraví na úrovni EU. V této oblasti existuje řada otázek, např. prevence pandemií nebo pohyb pacientů a zdravotníků, které jednotlivé členské státy nemohou efektivně řešit samy a u nichž je zapotřebí opatření na úrovni EU.
<P>
Opatření EU mohou být velice cenná při vytváření celoevropských odborných sítí umožňujících výměnu osvědčených postupů v oblastech jako např. elektronické zdravotnictví, nanotechnologie, léčba vzácných onemocnění nebo špičková střediska.
<P>
EU ve spolupráci s členskými státy učinila velký pokrok v ochraně zdraví, například v oblasti právních předpisů týkajících se reklamy na tabák a také zahájením provozu Evropského střediska pro kontrolu nemocí.
<P>
Musíme posílit opatření proti nerovnosti ve zdravotnictví v evropské sedmadvacítce, zvláště výměnou osvědčených postupů a lepším informováním o právech pacientů v přeshraniční zdravotní péči. Musíme v této oblasti rychle vytvořit právní předpisy, aby jediným průvodcem pacientů po Evropě nebyla rozhodnutí Evropského soudního dvora. Musíme reagovat vytvořením odpovídajících právních předpisů. Kromě toho by se mělo provést komplexní posouzení a hodnocení dopadu veškerých předpisů ve všech odvětvích na zdraví, aby vznikla platforma pro společné úvahy a aby měli vedoucí představitelé možnost lépe posoudit skutečné náklady jakékoli politické iniciativy z hlediska lidského zdraví.
<P>
Mělo by to fungovat stejně jako hodnocení dopadu na životní prostředí, které je nyní bráno jako samozřejmý způsob informování tvůrců právních předpisů a jako podmínka pro vytváření většiny politik EU. Zdraví je i v dnešní hospodářské a finanční krizi naším největším bohatstvím.
<SPEAKER ID="055" NAME="Åsa Westlund" AFFILIATION="PSE">
(SV) Pane předsedající, ráda bych zmínila dvě věci. První je příliš časté předepisování antibiotik, což je ve zprávě velice dobře vyřešeno.
<P>
Stačí se podívat na nás tady v Evropském parlamentu, nebo jenom na mě. Kdybychom neměli účinná antibiotika, pravděpodobně bych tu dnes nestála. Onemocněla jsem mnohokrát a jako určitě mnoho z vás v této sněmovně mě zachránila antibiotika. Šance našich dětí na takovouto pomoc je však ohrožena, protože necháváme lékaře předepisovat antibiotika i tam, kde nejsou nutná, a dokonce je prodávat bez předpisu.
<P>
Potřebujeme kontrolní a motivační opatření, která by lékařům bránila vydělávat na pacientech, a lékaři tak nepředepisovali antibiotika, pokud nejsou nutná. Domnívám se, že zde je velice důležitým úkolem EU šířit různé metody úspěšného boje proti přílišnému předepisování antibiotik.
<P>
Druhá otázka, kterou bych chtěla zmínit, se týká nerovnosti v oblasti zdraví, o níž hovořilo i několik předchozích řečníků. Tato nerovnost má ještě jeden aspekt. Nejde jen o rozdíly mezi zeměmi, ale také o rozdíly v rámci jednotlivých zemí. Světová zdravotnická organizace ustavila zvláštní výbor, který se zabýval třídními rozdíly v oblasti zdraví. Výbor odvážně prohlásil, že "sociální spravedlnost je otázkou života a smrti", a o tom musíme v Unii otevřeně diskutovat.
<P>
Je zcela nepřijatelné, aby v rámci jednotlivých zemí panovaly tak velké rozdíly. Existují dobré příklady, kdy byly třídní rozdíly v oblasti zdraví úspěšně překonány, ale k dispozici jsou i příklady velmi špatné. Mně osobně velice znepokojuje, co se děje v hlavním městě mé země. Zničehonic byl zaveden systém, v jehož důsledku se lékaři stěhují ze sociálně znevýhodněných a chudých oblastí, kde je zdravotní péče nejvíce zapotřebí, do oblastí, kde jsou lidé nejzdravější a nejbohatší.
<P>
Domnívám se, že by EU měla shromažďovat statistické údaje a informace, aby se voliči i ti, kdo rozhodují o zdravotnictví, dozvěděli, která opatření vedou k větší sociální spravedlnosti v oblasti zdraví, a která nikoli.
<SPEAKER ID="056" NAME="Daciana Octavia Sârbu" AFFILIATION="PSE">
(RO) Abychom mohli reagovat na hlavní problémy zdravotnictví v Evropské unii, potřebujeme akční plány, jejichž součástí by měla být propagace lepšího zdraví, vzdělávání veřejnosti a programy prevence onemocnění, zvláště onemocnění souvisejících se stravováním, obezitou, alkoholem, užíváním drog a kouřením.
<P>
Včasné rozpoznání a diagnóza i odpovídající léčba chronických onemocnění, zvláště rakoviny, zajistí lidem postiženým těmito chorobami lepší kvalitu života. Proto výměna osvědčených postupů ve všech odvětvích lékařské péče v Evropské unii přispěje k lepšímu zdraví a kvalitě života občanů. Podle mého názoru je důležité propagovat zdravý životní styl v rodinách, ve školách a na pracovištích, abychom připravili půdu pro model zdravého života a napomohli zdravému stárnutí současné generace i generací budoucích.
<P>
Pozornost musíme věnovat zvláště zájmu našich dětí a musíme vyvinout předpisy týkající se mateřské a rodičovské dovolené, přičemž musíme brát v úvahu, jaký vliv má přítomnost rodičů na fyzický i psychický vývoj dítěte. Stejně důležité je zdokonalit systém lékařské péče o těhotné ženy a informovat je o vlivu kouření a pití alkoholu.
<SPEAKER ID="057" NAME="Justas Vincas Paleckis" AFFILIATION="PSE">
(LT) Rád bych vyjádřil pochvalu panu zpravodajovi a také poukázal na to, že jediným způsobem, jak vyřešit problémy 21. století, je zlepšit veřejné zdraví. Rčení "ani všechna medicína světa nenahradí cvičení, ale cvičení nahradí všechnu medicínu světa" stále platí. Neměli bychom o zdravém životním stylu a zdravé výživě pouze kázat. Nastal čas začít různými prostředky, včetně finančních, podporovat lidi, kteří si zdraví vědomě neničí, ale snaží se ho posilovat. Velký význam by měla doporučení Evropské komise k tomuto tématu. Pro nové členské státy je palčivým problémem nedostatek odborníků. V některých oblastech hledá polovina čerstvě vystudovaných lékařů zaměstnání v jiných členských státech EU, kde jsou mnohem vyšší platy. Členské státy tak podporují a posilují zdravotnické služby u svých bohatších sousedů. Nenavrhuji žádné omezování volného pohybu občanů. Je však zapotřebí vytvořit kompenzační fond solidarity, aby se důsledky tohoto odlivu odborníků omezily.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Pane předsedající, záležitosti související se zdravím spadají do pravomoci jednotlivých členských států. To by však nemělo být překážkou společným krokům zaměřeným na ochranu zdraví Evropanů. V bílé knize jsou obsaženy hlavní cíle. Patří mezi ně propagace zdraví ve stárnoucí Evropě, ochrana občanů před nebezpečími ohrožujícími jejich zdraví a podpora dynamických zdravotnických systémů. Těchto cílů nelze dosáhnout bez významného zapojení místních a regionálních orgánů.
<P>
Zmíněné orgány se tedy musí plně zapojit do uplatňování této strategie. V bílé knize je uveden závažný problém nerovnosti v oblasti zdraví a rozdílů ve zdravotní situaci mezi jednotlivými zeměmi a mezi sociálními skupinami. Poskytování některých zdravotnických služeb je ve většině nových členských států na nízké úrovni. Tento rozdíl je třeba vyrovnat. Je tedy nutné podnikat více kroků zaměřených na odstranění nerovnosti a zařadit tento cíl mezi hlavní priority.
<P>
Další úkol zmíněný v bílé knize souvisí s tím, že je třeba poukazovat na zdravotně osvětové programy, zvláště v oblasti výživy, a přikládat jim větší význam. Zdravou výživou a zdravým životním stylem lze předejít mnoha chronickým onemocněním. Proto mají již od útlého věku velký význam programy poučující o tom, jak dbát na výživu a vyvíjet fyzickou aktivitu.
<SPEAKER ID="059" NAME="Charlie McCreevy">
člen Komise. - Pane předsedající, děkuji poslancům a poslankyním za jejich příspěvky a nyní bych se vyjádřil k některým otázkám, které zde byly zmíněny.
<P>
Paní Oviirová a paní Grossetêtová poukazovaly na to, že bílá kniha je příliš obecná. Cílem bílé knihy ale je stanovit řadu obecných cílů a zásad, jimiž se budou kroky Společenství v oblasti zdraví řídit v následujících letech. Bylo by velice obtížné stanovovat u tak širokých a obecných cílů a při tak velkém množství témat konkrétní měřitelné úkoly.
<P>
Komise naprosto souhlasí s tím, že měřitelné cíle jsou dobrým prostředkem k vyvolání změn a dosažení výsledků. Máme však za to, že je lepší zabývat se takovýmito cíli v jednotlivých politických iniciativách v rámci strategie.
<P>
Řada řečníků zmiňovala nerovnost v oblasti zdraví, například pan Janowski, pan Adamou, paní Belohorská, paní Doylová, pan Kuźmiuk a paní Westlundová. Naprosto sdílíme jejich znepokojení a souhlasíme s tím, že je třeba napomoci vyrovnání rozdílů v oblasti zdraví. Komise příští rok předloží sdělení, ale mezitím budeme pracovat na vyčleňování prostředků ze strukturálních fondů na oblast zdraví.
<P>
Paní Willmottová položila řadu otázek. Poukázala na to, že v případě zdraví existuje příliš mnoho pracovních oblastí. Proto je ale cílem strategie EU v oblasti zdraví, která byla přijata v roce 2007, soustředit všechny politiky, které oblast zdraví ovlivňují, v jednotném rámci. Komise studuje různé struktury zdravotnictví, aby dosáhla souladu mezi nimi a aby zajistila, že veškerá činnost bude probíhat efektivně a nebude se překrývat.
<P>
Paní Willmottová se také ptala na směrnici o karcinogenních látkách. Komise konzultovala se sociálními partnery možnou revizi směrnice z roku 2004 v této oblasti a v současné době zadává studii zabývající se možnostmi změny směrnice, která má být dokončena počátkem roku 2010. Na základě výsledků této studie bude Komise moci rozhodnout, kterou cestou se bude vhodné vydat. Ochranu před chemickými látkami na pracovišti, včetně látek toxických pro reprodukci, již upravují evropské právní předpisy o bezpečnosti a ochraně zdraví při práci, konkrétně směrnice o všech chemických látkách z roku 1998.
<P>
Paní Westlundová zmínila také otázku rezistence k antibiotikům. Komise úzce spolupracuje s Evropským střediskem pro prevenci a kontrolu nemocí. Pracovní plán střediska na rok 2008 obsahuje jako jednu z priorit i řešení rezistence k antimikrobiálním látkám. Kromě toho má v plánu každoročně organizovat "Evropský antibiotický den". Cílem této akce je zlepšit veřejné vnímání a znalost otázek spojených s rezistencí k antimikrobiálním látkám. První "antibiotický den" se bude konat 18. listopadu 2008. S Evropským střediskem pro prevenci a kontrolu nemocí také úzce spolupracujeme na přípravě druhé zprávy o tom, jak členské státy provádějí doporučení Rady z roku 2002.
<P>
Na závěr bych chtěl poděkovat panu zpravodajovi Peterlemu a všem poslancům za jejich podporu strategie v oblasti zdraví, kterou jsme vytvořili.
<SPEAKER ID="060" NAME="Alojz Peterle">
zpravodaj. - (SL) Pane komisaři, dámy a pánové, rád bych srdečně poděkoval za tuto přínosnou a komplexní rozpravu. Jsem rád, že téměř ve všech vašich příspěvcích se objevila tři klíčová slova: první z nich je "společně", druhé "rovnost" a třetí "prevence". "Společně" znamená více spolupráce na úrovni členských států i na úrovni Evropské unie, více partnerství, a to i na úrovni regionálních a místních společenství, a více komplementarity. Souhlasím se všemi, kdo řekli, že pravomoci členských států nesmí být omluvou pro to, abychom nedělali společně to, co jednotlivé členské státy samy nezvládnou, a takových výzev je stále více.
<P>
To, že existuje tolik rozdílů, na něž upozorňujeme, znamená, že neprobíhá dostatečné sdílení znalostí. Pokud je někde šance přežít rakovinu o 10 % nižší než jinde, znamená to, že se tam nedostaly příslušné informace a znalosti, i když na jiných místech, třeba i v sousedních zemích, jsou k dispozici. Tady musíme dosáhnout určité dynamiky na základě již dostupných znalostí. Hlavní myšlenka a rada by měla znít, že bychom měli využívat dostupné znalosti a sdílet osvědčené postupy.
<P>
Pokud jde o dynamiku, chtěl bych dodat, že nemoci se šíří rychle, a proto potřebujeme také politickou dynamiku a politické inovace. K bílé knize bych chtěl říci, že je pro to, o co usilujeme, velice dobrým rámcem. Jejím cílem není řešit všechny konkrétní otázky, kterými se zabývají jiné dokumenty a jiná usnesení. Měla by poskytnout rámec, a jak tu někdo řekl, nyní máme poprvé k dispozici komplexní rámec pro příslušné hodnoty, ukazatele, strategie a opatření. To je základ, z něhož můžeme dále vycházet.
<P>
Na závěr bych dodal, že mám problém konkrétně s pozměňovacími návrhy skupiny sociálních demokratů. Předložili šest pozměňovacích návrhů, které výbor ENVI zamítl. Podle mě je těžké odmítnout argumenty, jimiž výbor ENVI své odlišné stanovisko podpořil. Nemohu tyto pozměňovací návrhy nyní podpořit, protože toto je plenární zasedání a tato témata již byla předmětem jiných usnesení. Pokud budou tyto pozměňovací návrhy schváleny, bude celkový obraz nevyvážený, protože jiným skupinám obyvatel nebude věnována taková pozornost. Nejde jen o pracující, ale také o důchodce a děti ve školním věku. Samozřejmě si stojím za argumenty, které jsem uvedl na schůzi výboru ENVI.
<SPEAKER ID="061" NAME="Předsedající">
Rozprava je ukončena.
<P>
Hlasování se bude konat dnes v 11:00.
<P>
Písemná prohlášení (článek 142)
<SPEAKER ID="062" NAME="Iles Braghetto  " AFFILIATION="PPE-DE">
písemně. - (IT) Zdraví něco stojí, ale nelze ho za peníze koupit. Investice do zdraví je ve společnosti šité na míru potřebám občanů tou nejefektivnější investicí. Za tuto investici společně odpovídají jednotlivci, kteří musí žít zdravě a chovat se odpovědně, zdravotnický personál, který se musí řídit svým profesním etickým kodexem, a orgány státní a regionální správy, které musí především dbát na udržitelnost zdravotnických systémů.
<P>
Dále je třeba věnovat velkou pozornost tomu, aby sociální a zdravotní politiky byly propojené a odpovídajícím způsobem řešily nové nároky. Vyrovnávat rozdíly, plnit náročné zdravotní požadavky, držet krok s probíhajícími epidemiologickými změnami a zajišťovat aktivnější spolupráci mezi členskými státy a regiony - všechny tyto nároky zpráva pana Peterleho důkladně řeší a já bych mu chtěl za jeho vynikající práci poděkovat.
<SPEAKER ID="063" NAME="Corina Creţu  " AFFILIATION="PSE">
písemně. - (RO) Je povzbudivé, že Evropský parlament přijal usnesení o bílé knize Komise nazvané Společně pro zdraví: Strategický přístup pro EU na období 2008-2013. Odhlédneme-li od konkrétních ustanovení týkajících se strategie v oblasti zdraví, zaznamenala jsem v bílé knize slabé místo - absenci měřitelných cílů zaměřených na zvýšení efektivity.
<P>
Jako zástupkyně země, kde je kvalita zdravotnictví velice nízká, což se odráží na znepokojivém zdravotním stavu jejích obyvatel, bych ráda zdůraznila, jaký význam má přechod od slov k činům, ale také to, že je zapotřebí větší solidarity na úrovni Evropské unie, aby všichni občané měli k dispozici řádnou lékařskou péči.
<P>
Rumunsko může v souvislosti se zdravím vyprávět řadu smutných příběhů. Je to země EU s nejvyšším počtem pacientů trpících tuberkulózou a nachází se na předposledním místě v kvalitě léčby cukrovky, ačkoli k cukrovce mají lidé největší predispozice. Každý desátý Rumun trpí onemocněním jater. Čtvrtina rumunských dětí má zdravotní problémy. Úmrtnost na rakovinu v porovnání se zbytkem EU znepokojivě roste. Úmrtnost na kardiovaskulární onemocnění představuje 61 % z celkového počtu úmrtí, zatímco v EU je tento podíl 37 %. Rumunsko je evropským šampionem v počtu vydaných lékařských předpisů, hospitalizací a chirurgických zákroků, ale zároveň je zemí s nejnižší průměrnou délkou života v EU.
<SPEAKER ID="064" NAME="Gyula Hegyi  " AFFILIATION="PSE">
písemně. - (HU) Endemickým onemocněním dnešní doby jsou alergie. Evropou se vytrvale šíří od druhé světové války. Alergií trpí třetina našich dětí, a pokud nezačneme jednat, brzy bude mít nějaký typ alergie polovina obyvatel Evropy. Příčinou těchto alergií jsou chemicky upravované potraviny a znečištěné životní prostředí. Příznaky alergie vyvolávají chemické látky, přírodní i umělé přídatné látky v potravinách, koření, pyl a jiné přírodní látky nebo zvířecí srst. V Maďarsku způsobuje zvlášť velké problémy ambrosie.
<P>
Evropská unie bohužel v současné době nemá žádnou strategii zaměřenou na alergie, jak Komise potvrdila ve své odpovědi na mou otázku. Sdružení alergiků v rámci občanské společnosti a miliony evropských občanů, kteří jsou alergií postiženi, počítají s tím, že na evropské úrovni budou zavedeny právní předpisy týkající se alergií. Udělejme něco pro prevenci alergií, pro řešení jejich hlavních příčin a pro to, abychom chránili ty, kdo alergiemi trpí. Aktivním zapojením potvrdíme, že se zaměřujeme na zdraví občanů Evropské unie a na jejich každodenní starosti.
<SPEAKER ID="065" NAME="Tunne Kelam  " AFFILIATION="PPE-DE">
písemně. - Rád bych upozornil na znepokojivou skutečnost, že v Evropě stále více mladých lidí trpí psychickými problémy. Mnoho mladých Evropanů žije ve stresu, narůstají ukazatele užívání nebezpečných látek, především alkoholu a drog. Tyto aspekty jednotlivě i v kombinaci mohou vést k vážným psychickým poruchám.
<P>
Nedávné tragédie, k nimž došlo ve Finsku, poukazují na to, že členské státy musí při zavádění opatření zaměřených na prevenci zdravotních problémů, zvláště psychických, více než kdy dříve myslet na mladé lidi.
<P>
Nadmíru důležitý je komplexní a aktivní přístup k řešení příčin psychických problémů a onemocnění. Bezpečné prostředí (prevence domácího násilí a užívání nebezpečných látek), omezování stresových faktorů ve škole i doma, prevence a osvěta by měly být největší prioritou. Žádná škola nemůže nahradit pečující rodinu, v níž rodiče chápou svou odpovědnost za to, aby děti naučili základním sociálním a morálním hodnotám.
<P>
Je důležité zapojit do plnění vytyčených cílů všechny subjekty ve společnosti. Pokud jde o otázky spojené s duševním zdravím, hrají zásadní roli, pokud jde o poskytování bezpečného prostředí pro volnočasové aktivity a neoficiální vzdělávání a osvětu, především různé dobrovolnické a mládežnické organizace.
<P>
Proto požaduji komplexní a aktivní přístup, jehož součástí je zaručení lepšího duševního zdraví, a tím i lepší budoucnosti pro mladé.
<SPEAKER ID="066" NAME="Rareş-Lucian Niculescu  " AFFILIATION="PPE-DE">
písemně. - (RO) Vítám skutečnost, že se ve zprávě A. Peterleho zmiňuje a zdůrazňuje naléhavá potřeba aktivních opatření zaměřených na nabírání a udržení zdravotníků.
<P>
Podle Světové zdravotnické organizace by odchod 2 % lékařů ze země měl být pro veřejné orgány varovným signálem. V Rumunsku zažádala o dokumenty potřebné pro vycestování a práci v zahraničí 4 % lékařů a stejné procento bylo registrováno i v roce 2007. Mezní hodnotu jsme tedy nejen překročili, ale dosáhli jsme jejího dvojnásobku. Od začátku roku do 1. září 2008 zažádalo u Rumunského lékařského kolegia 957 osob o osvědčení o mravní bezúhonnosti, které jim umožní pracovat v zahraničí.
<P>
Je jasné, že zdravotnictví bez lékařů nemůže fungovat. Domnívám se, že toto je znepokojivý jev nejen v Rumunsku, ale v celé Evropě, a Evropská unie se musí nedostatkem kvalifikovaných lékařů, kteří by pečovali o evropské pacienty, bezpodmínečně zabývat.
<SPEAKER ID="067" NAME="Péter Olajos  " AFFILIATION="PPE-DE">
písemně. - (HU) Nejdříve bych chtěl říci, že jsem velice rád, že se v poslední době objevuje stále více zpráv a strategií zaměřených na význam zdraví.
<P>
Já sám jsem se jako odborník na rozpočet na rok 2009 snažil vyslovit jménem Výboru pro životní prostředí, veřejné zdraví a bezpečnost potravin (ENVI). Mé iniciativy přijal příznivě výbor ENVI i Rozpočtový výbor.
<P>
Jak zdůraznil pan Peterle, existuje úzká souvislost mezi novými zdravotními riziky a změnou klimatu. Dne 7. října schválil Rozpočtový výbor výzkumný projekt nazvaný Komplexní výzkum v oblasti zdraví, životního prostředí a změny klimatu - zlepšení kvality vnitřního i vnějšího ovzduší, který jsem předložil. Tuto iniciativu v hodnotě 4 milionů EUR bude řídit maďarské ústředí Regionálního environmentálního centra pro střední a východní Evropu (REC) a bude do ní zapojeno devět zemí (Bosna a Hercegovina, Finsko, Itálie, Maďarsko, Nizozemsko, Norsko, Rakousko, Slovensko a Srbsko). Zároveň se projekt bude zaměřovat na zkoumání vztahů mezi zdravím, ochranou životního prostředí, dopravou a změnou klimatu a jejich dopadu ve školách.
<P>
Pokud jde o ratifikaci Evropského střediska pro prevenci a kontrolu nemocí, také pana zpravodaje podporuji. Aby mohla agentura dostát svým rozšířeným úkolům, navrhnul jsem, aby byla zproštěna limitů stanovených Komisí. Výbor ENVI to jednomyslně schválil a doufejme, že Parlament na konci říjnového plenárního zasedání rozhodne stejně.
<SPEAKER ID="068" NAME="Bogusław Rogalski  " AFFILIATION="UEN">
písemně. - (PL) Zdraví je jedním z největších požehnání v životě člověka. Znepokojivé trendy, např. nárůst počtu případů rakoviny, kardiovaskulárních onemocnění, obezity a cukrovky nám však bohužel ukazují, nakolik je naše zdraví v nebezpečí. Potýkáme se s problémy spojenými se změnou klimatu, stárnutím obyvatelstva a také s nebezpečím pandemií a bioterorismu.
<P>
Obavy vzbuzuje také výrazný růst cen léků v posledních letech. Znamená to, že mnoho občanů EU si léky prostě nemůže dovolit. Zdravotnické systémy některých členských států navíc potřebují zásadní reformu, aby se vyrovnaly stávající obrovské rozdíly. Například rozdíl v průměrné délce života je devět let u žen a třináct let u mužů.
<P>
Prioritou by měly být také investice do zdravotních politik zaměřených na první roky života člověka. Nesmíme však dovolit, aby vznikla situace, kdy by bylo všeobecně přijímáno bránit narození postižených dětí nebo dětí s chronickým onemocněním. Místo toho by se měla prosazovat pomoc rodičům nemocných dětí.
<P>
Dále bych rád zdůraznil, že je třeba respektovat pravomoci členských států v oblasti zdravotnictví a svobodu výběru zdravotnických služeb.
<P>
Zdraví má samozřejmě dopad i na hospodářství. Investice do zdravotnictví by tedy neměly být vnímány jen jako výdaje, ale také jako důležitý prvek investice do zvyšování kvality lidského kapitálu a jako klíčová sociální a politická záležitost.
<SPEAKER ID="069" NAME="Richard Seeber  " AFFILIATION="PPE-DE">
písemně. - (DE) V zájmu ochrany zdraví se musíme vypořádat se zjištěnými problémy. Hlavní pravomoc, pokud jde o udržování a prosazování norem v oblasti zdraví, mají v rukou členské státy. Existuje však řada oblastí, zvláště u mezinárodních problémů, kde je naším úkolem členské státy co nejvíce podporovat, pokud nedokážou účinně zasáhnout.
<P>
Naším hlavním problémem jsou velké rozdíly jednak mezi členskými státy a jednak v rámci jednotlivých států. Průměrná délka života ve starých členských státech je o deset let vyšší než v nových. Naším úkolem je rozšířit po všech členských státech ověřené metody, které se osvědčily. Cílem je upravit a sladit úroveň prostřednictvím odpovídající osvěty mezi občany.
<P>
Zdraví je pro nás všechny nezbytností a také je to klíčový hospodářský činitel. Musíme se tedy více snažit, abychom zastavili například dramatický nárůst výskytu rakoviny. Abychom toho dosáhli, je nezbytné zařazovat hledisko zdraví do všech oblastí politik a podporovat vývoj nových technologií a inovací.
<SPEAKER ID="070" NAME="Kathy Sinnott  " AFFILIATION="IND/DEM">
písemně. - Ráda bych využila této příležitosti, abych ocenila zvláště některá ustanovení strategie v oblasti zdraví, konkrétně zařazení poruch autistického spektra, které stále častěji postihují děti v celé Evropě, a abych zmínila vynikající výzkum, který v této oblasti s pomocí Komise již probíhá.
<P>
Chválím, že se ve zprávě objevila vzácná onemocnění, Alzheimerova choroba a výzkum v oblasti psychických onemocnění a zdraví mužů a že se zpráva nadále zabývá již dříve zmiňovanými chorobami, jako jsou kardiovaskulární onemocnění, cukrovka a rakovina.
<P>
Jsem ráda, že se v ní hovoří o osobách, které o nemocné pečují, protože nemoci se netýkají jen těch, kdo jimi trpí, ale i jejich blízkých, kteří o ně pečují, a doufám, že na základě této zmínky bude v praxi těm, kdo se o nemocné starají, poskytována podpora.
<P>
Chválím také, že se zpráva konstruktivně zaměřuje na prevenci, zvláště pokud jde o vyhýbání se alkoholu a drogám v těhotenství.
<SPEAKER ID="071" NAME="Marian Zlotea  " AFFILIATION="PPE-DE">
písemně. - (RO) Zdraví je jednou z nejdůležitějších hodnot v lidském životě. Znepokojivý nárůst počtu lidí postižených rakovinou, kardiovaskulárními onemocněními, cukrovkou a obezitou navzdory pokrokům v léčbě těchto chorob je závažným problémem, který je třeba řešit. Zdraví v Evropské unii ohrožují problémy související s nadváhou a podvýživou, nevhodným stravováním a HIV/AIDS.
<P>
Rozdíly v míře přežití u pacientů trpících rakovinou mezi novými a starými členskými státy jsou takové, že můžeme hovořit o "železné oponě" ve zdravotnictví. Evropská unie musí posílit opatření zaměřená na vyrovnání rozdílů mezi členskými státy, zvláště pomocí výměny osvědčených postupů v různých oborech, šíření osvěty mezi veřejností zaměřené na lepší zdravotní péči a podpory inovací ve zdravotnických systémech, a také musí navrhnout mechanismy pro uplatňování strukturované spolupráce mezi orgány EU.
<P>
Musíme vymezit základní hodnoty v oblasti zdraví, systém zdravotních ukazatelů na úrovni EU a způsoby vyrovnávání rozdílů ve zdravotnictví. Musíme investovat do zdraví, vyvinout metody propagace zdraví ve všech věkových skupinách a přijmout opatření týkající se tabáku, potravin, alkoholu a dalších činitelů, které na zdraví působí.
<P>
(Zasedání bylo přerušeno v 10:35 a pokračovalo v 11:00.)
