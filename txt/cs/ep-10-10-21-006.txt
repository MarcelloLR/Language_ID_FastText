<CHAPTER ID="006">
Sacharovova cena 2010 (oznámení laureáta) 
<SPEAKER ID="108" NAME="Předseda">
Vážení kolegové, právě jsem dorazil z Konference předsedů. Je mi velkou ctí, že vás mohu informovat o výsledcích, které jsou pro nás velmi důležité. V našem Parlamentu bojujeme za lidská práva jménem 500 milionů občanů.
<P>
Po dnešní důkladné rozpravě s podrobnými příspěvky týkající se široké škály aspektů se Konference předsedů rozhodla udělit Sacharovovu cenu za svobodu myšlení 2010 panu Guillermu Fariñasovi.
<P>
(Potlesk)
<P>
Guillermo Fariñas je nezávislý novinář a politický disident. Byl ochoten obětovat a riskovat své zdraví i život jako způsob nátlaku na dosažení změny na Kubě. Svými protestními hladovkami poukazoval na nedostatek svobody projevu na Kubě a ztělesňoval naděje všech, kteří usilují o svobodu, lidská práva a demokracii.
<P>
Doufám, že mu budu moci v prosinci tuto cenu předat zde ve Štrasburku osobně. Byl by to úžasný okamžik pro Evropský parlament i pro všechny kubánské vězně svědomí.
<P>
Upřímně doufám, že společně s Guillermem Fariñasem si bude moci osobně vyzvednout Sacharovovu cenu další kubánský laureát z roku 2005, hnutí Dámy v bílém - Las Damas de Blanco.
<P>
Rád bych doplnil, že všichni kandidáti byli skvělí z hlediska našeho pojetí lidských práv a boje za ně na celém světě. Můžeme blahopřát všem z nich, ale museli jsme se rozhodnout, jiná možnost nebyla. Chtěl bych zdůraznit, že máme po celém světě mnoho vítězů a všechny podporujeme. Dovolte nám to opět zopakovat.
<P>
(Potlesk)
<SPEAKER ID="110" NAME="Marie-Christine Vergiat" AFFILIATION="GUE/NGL">
(FR) Paní předsedající, chtěla bych vznést procesní námitku. Domnívám se, že podmínky, za nichž bylo letos o Sacharovově ceně rozhodnuto, jsou skandální. Chápu to tak, že politická volba má přednost před skutečnou obhajobou lidských práv.
<P>
(Potlesk)
<P>
Bude to potřetí v historii Sacharovovy ceny, kdy bude udělena kubánskému občanovi. Jako první odsuzuji způsob, jakým jsou ohrožována lidská práva na Kubě. Z tohoto hlediska nemám žádné pochybnosti. Vždy jsem bez rozdílu bojovala za ochranu lidských práv. Domnívám se však, že třetí udělení Sacharovovy ceny kubánskému občanu během její více než dvacetileté historie je hodně a že vysíláme politický signál, který Sacharovovu cenu znehodnocuje. Proto vyzývám k rozhodnutí, aby o laureátu Sacharovovy ceny rozhodovala nikoli Konference předsedů, ale Parlament jako celek.
<P>
(Potlesk)
<SPEAKER ID="111" NAME="Předsedající">
Dalším bodem je hlasování.
<P>
(Výsledky a další podrobnosti hlasování: viz zápis)
