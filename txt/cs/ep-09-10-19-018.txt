<CHAPTER ID="018">
Dohoda mezi Evropským společenstvím a Mauricijskou republikou o zrušení vízové povinnosti pro krátkodobé pobyty - Dohoda mezi Evropským společenstvím a Seychelskou republikou o zrušení vízové povinnosti pro krátkodobé pobyty - Dohoda mezi Evropským společenstvím a Barbadosem o zrušení vízové povinnosti pro krátkodobé pobyty - Dohoda mezi Evropským společenstvím a Federací Svatý Kryštof a Nevis o zrušení vízové povinnosti pro krátkodobé pobyty - Dohoda mezi Evropským společenstvím a Antiguou a Barbudou o zrušení vízové povinnosti pro krátkodobé pobyty - Dohoda mezi Evropským společenstvím a Bahamským společenstvím o zrušení vízové povinnosti pro krátkodobé pobyty (rozprava)
<SPEAKER ID="110" NAME="Předsedající">
Dalším bodem je společná rozprava o:
<P>
zprávě pana Busuttila, kterou předkládá jménem Výboru pro občanské svobody, spravedlnost a vnitřní věci, o návrhu rozhodnutí Rady uzavřít Dohodu mezi Evropským společenstvím a Mauricijskou republikou o zrušení vízové povinnosti pro krátkodobé pobyty - C7-0015/2009 -,
<P>
zprávě pana Busuttila, kterou předkládá jménem Výboru pro občanské svobody, spravedlnost a vnitřní věci, o návrhu rozhodnutí Rady uzavřít Dohodu mezi Evropským společenstvím a Seychelskou republikou o zrušení vízové povinnosti pro krátkodobé pobyty - C7-0012/2009 -,
<P>
zprávě pana Busuttila, kterou předkládá jménem Výboru pro občanské svobody, spravedlnost a vnitřní věci, o návrhu rozhodnutí Rady uzavřít Dohodu mezi Evropským společenstvím a Barbadosem o zrušení vízové povinnosti pro krátkodobé pobyty - C7-0017/2009 -,
<P>
zprávě pana Busuttila, kterou předkládá jménem Výboru pro občanské svobody, spravedlnost a vnitřní věci, o návrhu rozhodnutí Rady uzavřít Dohodu mezi Evropským společenstvím a Federací Svatý Kryštof a Nevis o zrušení vízové povinnosti pro krátkodobé pobyty - C7-0013/2009 -,
<P>
zprávě pana Busuttila, kterou předkládá jménem Výboru pro občanské svobody, spravedlnost a vnitřní věci, o návrhu rozhodnutí Rady uzavřít Dohodu mezi Evropským společenstvím a Antiguou a Barbudou o zrušení vízové povinnosti pro krátkodobé pobyty - C7-0016/2009 -,
<P>
zprávě pana Busuttila, kterou předkládá jménem Výboru pro občanské svobody, spravedlnost a vnitřní věci, o návrhu rozhodnutí Rady uzavřít Dohodu mezi Evropským společenstvím a Bahamským společenstvím o zrušení vízové povinnosti prokrátkodobé pobyty - C7-0014/2009 -.
<SPEAKER ID="111" NAME="Simon Busuttil" LANGUAGE="MT">
Přestože je zde ve sněmovně chladno, v tomto tématu se budeme zabývat zeměmi, jež se mohou pyšnit o mnoho vyššími teplotami, které jsou spíše považované za ideální. Tyto zprávy totiž pojednávají o dohodě, která umožní zrušení vízové povinnosti pro krátkodobé pobyty mezi Evropskou unií a jejími občany a občany šesti různých zemí - Mauricijské republiky, Seychelské republiky, Barbadosu, Federace Svatý Kryštof a Nevis, Bahamského společenství i Antiguy a Barbudy.
<P>
Zrušení se vztahuje na občany Evropské unie, kteří do těchto zemí cestují, i naopak na občany těchto zemí cestující do Evropské unie. Platí pro pobyty o maximální délce tři měsíce během období šesti měsíců. Zrušení se vztahuje na všechny kategorie osob, tedy na řadové občany i diplomaty cestující z různých důvodů. Týká se zejména mnoha turistů, kteří jsou občany Evropské unie a v těchto šesti zemích tráví dovolenou, cestování jim tím tedy významně ulehčíme.
<P>
Dohoda se však konkrétně nevztahuje na osoby cestující z pracovních důvodů nebo za účelem výdělku. Do těchto zpráv jsme zahrnuli ustanovení, v němž se uvádí, že každá z těchto šesti zemí může pozastavit nebo ukončit uplatňování této dohody vůči všem státům Evropské unie, nelze však z dohody vylučovat jednotlivé státy. Učinili jsme tak proto, abychom zajistili rovné podmínky pro všechny občany Evropské unie, nadto jsme tím chtěli vyjádřit i naši solidaritu. Na druhou stranu se ovšem totéž vztahuje na Evropskou unii, tzn. Evropské společenství může pozastavit nebo ukončit uplatňování dohody jen za všechny své členské státy. Evropská unie nebo jakákoli z těchto zemí může pozastavit uplatňování buď celé dohody, nebo jejích částí, a to z důvodu veřejného zájmu, ochrany národní bezpečnosti, ochrany veřejného zdraví, kvůli nedovolenému přistěhovalectví nebo v případě, že daná země znovu zavede vízovou povinnost. Především bych rád jasně uvedl, paní předsedající, že předtím, než jsme o těchto zprávách hlasovali ve výboru, jsme Evropskou komisi požádali o potvrzení zajištění plné reciprocity a tato záruka nám byla poskytnuta. Zaručení plné reciprocity, pokud jde o ukončení vízové povinnosti ze strany těchto zemí, přičemž my na oplátku učiníme totéž, pro nás představovalo zcela nezbytnou zásadu. Vízová povinnost by tak byla odstraněna na obou stranách. Dohody jsme tedy řádně dosáhli a opět jsme tím jasně dokázali, že Evropská unie dokáže jednomyslně jednat na mezinárodní úrovni a být solidární vůči všem státům. Na závěr jen dodám, že toto znovu ukazuje, že Evropská unie je schopna otevřít své brány občanům na celém světě.
<SPEAKER ID="112" NAME="Jacques Barrot" LANGUAGE="FR">
Paní předsedající, také já bych rád vyjádřil svou vděčnost panu Busuttilovi za jeho výtečnou zprávu.
<P>
Těchto šest zemí mimo EU - Antigua a Barbuda, Bahamské společenství, Barbados, Mauricijská republika, Federace Svatý Kryštof a Nevis a Seychelská republika - byly přesunuty z negativního na pozitivní seznam nařízení (ES) č. 539/2001 v souladu s novějším nařízením (ES) č. 1932/2006, jež bylo přijato dne 21. prosince 2006 a v němž bylo potvrzeno, že tyto země splnily všechna kritéria stanovená v nařízení.
<P>
Tímto nařízením se řídilo uplatňování bezvízového styku pro státní příslušníky těchto zemí na základě uzavření dvoustranné dohody o zrušení vízové povinnosti mezi Evropským společenstvím a každou z těchto zemí a jejím vstupu v platnost.
<P>
Jak již uvedl pan Busuttil, zajištění plné reciprocity bylo velice důležité, neboť v té době některé z těchto zemí ještě stále uplatňovaly vízovou povinnost vůči občanům jednoho či více členských států.
<P>
Vzhledem k tomu, že státy CARICOM, Karibského společného trhu, pro státní příslušníky několika členských států během mistrovství světa v kriketu zavedly dočasný vízový režim, bylo formální jednání o zrušení vízové povinnosti zahájeno teprve v červnu roku 2008.
<P>
Aby bylo zajištěno, že občané budou moci využít bezvízového styku co nejdříve, Komise navrhla tyto dohody, podepsané dne 28. května 2009, dočasně uplatňovat, a od tohoto okamžiku se dočasně používají, dokud nebudou dokončeny postupy nezbytné k jejich formálnímu uzavření.
<P>
Na základě zásady reciprocity zahrnuje zrušení vízové povinnosti všechny kategorie osob - běžné občany, držitele diplomatických nebo služebních/úředních pasů - cestující z nejrůznějších důvodů, s výjimkou vykonávání placené činnosti.
<P>
Jak již řekl pan Busuttil, aby byly zachovány rovné podmínky pro všechny občany EU, dohody obsahují ustanovení, které vymezuje, že těchto šest zemí mimo EU může pozastavit nebo ukončit uplatňování dohody pouze vůči všem členským státům Evropského společenství a že naopak Společenství rovněž smí pozastavit nebo ukončit uplatňování dohody pouze pro všechny své členské státy.
<P>
A je to tu; rád bych vyjádřil svou vděčnost Parlamentu a panu Busuttilovi za jeho spolupráci. Posílí to tuto iniciativu, pomocí níž bude cestování pro naše spoluobčany snadnější. Také dodám, že my v tomto poněkud chladném Parlamentu můžeme snít o tom, že všechny tyto nádherné země, jakými jsou např. Seychelská republika či Bahamské společenství, dříve či později navštívíme.
<SPEAKER ID="113" NAME="Marie-Christine Vergiat" LANGUAGE="FR">
Paní předsedající, Skupina konfederace Evropské sjednocené levice a Severské zelené levice je dohodám Evropské unie s těmito šesti zeměmi, jež jsou vskutku vysněnými destinacemi, pane Barrote, příznivě nakloněna.
<P>
Jak jste nás již informoval, na základě těchto dohod se na občany těchto šesti zemí ani na občany EU nebude v budoucnu vztahovat vízová povinnost pro krátkodobé pobyty - tedy alespoň na některé z nich, jelikož toto se netýká občanů, kteří budou chtít pracovat nebo vykonávat placenou činnost, tedy ve stručnosti řečeno zaměstnanců nebo poskytovatelů služeb. To znamená, že bezvízový styk bude platit mimo jiné pro podnikatele, sportovce a umělce - přinejmenším jedná-li se o jednorázovou činnost - novináře a praktikanty.
<P>
Nebuďme ale malicherní a poblahopřejme si k tomuto pokroku, protože známe všechny úřední formality, jež musí proběhnout na ambasádách, aby mohla být vydána víza občanům jižních států.
<P>
Jsem si jistá, vážené dámy a pánové - tedy alespoň ti z vás, kdo jste tu ještě setrvali - že už jste všichni slyšeli o případech umělců, kteří se nemohou zúčastnit festivalu, nebo sportovců, kteří nemohou vycestovat na soutěž. My ze Skupiny GUE/NGL jsme pro zrušení všech krátkodobých víz. Krátkodobá víza jdou proti duchu myšlenky volného pohybu osob a občany daných zemí uvrhují do bludného kruhu, kdy jsou povzbuzováni žádat o krátkodobá víza, a když je obdrží, nevracet se zpět do své země ze strachu, že další vízum už nebudou moci získat. My pak v našich zemích počet krátkodobých víz neustále omezujeme, a tak se vytváří bludný kruh. Dokonce to vede i ke skutečnému rozpadu rodin, kdy přistěhovalci žijí v našich státech, a jejich rodiny přitom zůstávají v jejich zemích původu. Domníváme se tedy, že tyto dohody jsou pozitivním krokem na cestě k jiné přistěhovalecké politice, která bude považovat pohyb mužů a žen za stejně volný jako pohyb kapitálu a zboží.
<P>
Máme však jednu malou poznámku, malou technickou poznámku, pane komisaři. Všimli jsme si, že anglický termín "valid passport" byl do francouzštiny přeložen jako "passeport ordinaire", my si však nemyslíme, že by se jednalo o totéž. Byli bychom tedy rádi, abyste nám toto vyjasnil, neboť se domníváme, že správný překlad by zněl "passeport en cours de validité".
<P>
Také nás překvapuje - výraz "překvapuje" je snad jen zdvořilostní formulací - překvapuje nás tedy, že se tyto dohody nevztahují na francouzská zámořská území, přičemž se vztahují na zámořská území Portugalska.
<SPEAKER ID="114" NAME="Carlos Coelho" AFFILIATION="PPE">
(PT) Rád bych pouze podpořil zprávu pana Simona Busuttila, jež podporuje iniciativu Evropské komise, tím, že učiním tři stručné poznámky. Zaprvé, tímto rozhodnutím usnadňujícím pohyb osob vyvracíme myšlenku Evropy jako pevnosti. Zadruhé, neotvíráme naše brány libovolně. Jak nám pan místopředseda Barrot připomněl, otevíráme je podle určitých pravidel. Jak řekl, dané země tato pravidla splnily, a mohou tedy být přesunuty z negativního seznamu.
<P>
Domnívám se, že je důležité zaujmou proevropský přístup a vyhnout se "přebírání a vybírání" zemí, přijímání jedněch a izolování jiných. Buď bude přijata Evropská unie jako celek, nebo nikoli. A nakonec, jak Simon Busuttil i místopředseda Barrot zdůraznili, záruky reciprocity jsou pro tyto dohody klíčové. Dost dobře nemůžeme žádat po Evropě, aby otevřela své brány jiným zemím, jestliže tyto země neotevřou své brány Evropě, což tyto dohody řádně zajišťují.
<SPEAKER ID="115" NAME="Jacques Barrot" LANGUAGE="FR">
Paní předsedající, nejprve bych rád poděkoval paní Vergiatové a řekl jí, že její tvrzení je naprosto správné - jedná se opravdu o "passeports en cours de validité" - a zadruhé bych rád řekl, že právě o tuto příležitost se chceme zasadit, co nejvíce to bude možné.
<P>
Myslím, že po panu Busuttilovi i pan Coelho mluvil velmi jasně v tom ohledu, že v otázce reciprocity je třeba být velmi striktní a že je také třeba prokázat opravdovou evropskou solidaritu: nemůžeme jeden z členských států vystavit opětovnému zavedení víz. Potřebujeme opravdovou solidaritu ze strany všech členských států i ze strany Evropské unie.
<P>
Ještě jednou bych rád vyjádřil svou vděčnost panu Busuttilovi za to, že jasně pojmenoval daný problém, a poskytl nám tak oporu Parlamentu.
<SPEAKER ID="116" NAME="Simon Busuttil" LANGUAGE="MT">
Rád bych jednoduše poděkoval všem řečníkům. Platí to pro mé kolegy poslance i pro Jacquese Barrota, místopředsedu Evropské komise. Kdybych měl politické sdělení tohoto orgánu shrnout do jediného výrazu, zcela jasně by to byla zásada reciprocity. To je pro nás důležité. V dohodě, která leží před námi, má toto značný význam, stejně jako jsou nezbytně důležité i dohody s jinými třetími zeměmi. Místopředseda Komise si je vědom, že je zde několik dalších třetích zemí, které stále ještě nedodržují zásadu reciprocity vůči všem členským státům Evropské unie. Jsou mezi nimi i Spojené státy americké, jež nedávno zahrnuly některé členské státy do svého programu bezvízového styku, ale jiné z něj vynechaly. Dalším případem je Brazílie, s níž nedávno probíhala jednání. Troufám si předpovědět, že kdykoli bude uzavírána dohoda, bude zásada reciprocity vyžadována, a věřím, že právě tento typ dohod může posloužit jako základ pro to, aby k tomu docházelo i při jiných jednáních.
<SPEAKER ID="117" NAME="Předsedající">
Společná rozprava je ukončena.
<P>
Hlasování proběhne zítra.
