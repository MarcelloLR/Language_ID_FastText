<CHAPTER ID="015">
Dramatické dopady bouře "Klaus” přes jižní Evropu (rozprava) 
<SPEAKER ID="350" NAME="Předsedající">
Dalším bodem na pořadu je sdělení Komise o dramatických dopadech přechodu bouře "Klaus" přes jižní Evropu.
<SPEAKER ID="351" NAME="Androulla Vassiliou">
členka Komise - Pane předsedající, Evropská Komise by chtěla vyjádřit svoji lítost nad zmařenými životy, které má na svědomí bouře Klaus, a popřát upřímnou soustrast francouzským, italským a španělským rodinám, které ztratily své blízké. Je to opravdu lidská tragédie, která měla drtivý dopad na lidské životy, domovy i podniky. Je to také ekologická katastrofa.
<P>
I když měla tato bouře extrémní sílu, postihla pouze úzký pás území a vnitrostátním zdrojům se podařilo na katastrofu okamžitě zareagovat .
<P>
Z tohoto důvodu nebyl aktivován mechanismus civilní ochrany Společenství. Nicméně monitorovací a informační středisko Komise bylo v úzkém kontaktu s postiženými členskými státy od první chvíle, kdy byla bouře předpovězena.
<P>
Ostatní členské státy byly zpraveny o situaci a připravovaly se na poskytnutí pomoci postiženým oblastem. Například Česká republika sama od sebe nabídla svoji pomoc.
<P>
Komise nyní spolupracuje s orgány postižených členských států, aby zvolila možnosti podpory EU. Tyto možnosti zahrnují Evropský fond solidarity nebo změnu plánu strukturních fondů a fondů pro rozvoj venkova.
<P>
Bouře Klaus je nepříjemnou připomínkou toho, že přírodní katastrofy představují rostoucí hrozbu pro všechny členské státy EU. V letech 2000 a 2002 postihly ničivé povodně střední Evropu, v roce 2007 Spojené království a v minulém roce Rumunsko a další země EU. Vlna veder v roce 2003 si vyžádala desítky tisíc obětí. V letech 2003 a 2007 zpustošily požáry lesy v Portugalsku a Řecku. Tyto události nám ukazují, jak změna klimatu pravděpodobně ovlivní budoucnost EU, jelikož jak se klima mění, můžeme očekávat extrémnější povětrnostní jevy.
<P>
Členské státy a Společenství musí spojit své síly, aby zabránily živelním katastrofám, omezily jejich dopady a zlepšily schopnost Unie řešit situaci v případě katastrofy.
<P>
Komise brzy přijme sdělení na téma "přístup Společenství k prevenci přírodních a člověkem zaviněných katastrof". Těšíme se na zpětnou vazbu ze strany Parlamentu týkající se předložených myšlenek.
<P>
Komise by také ráda zdůraznila, jak důležité je přikročit k přezkoumání nařízení o fondu solidarity. Tento návrh pomůže zvýšit úroveň prostředků pomocí zálohových plateb a zahrnuje jednoduchá kritéria pro rychlejší aktivaci tohoto fondu. Zatímco Parlament z velké většiny podpořil tento návrh Komise, v Radě nedošlo k žádnému pokroku.
<P>
Tyto iniciativy přispívají k utváření skutečné evropské politiky řízení katastrof a Komise doufá, že Evropský parlament bude i nadále podporovat její snahy o posílení schopnosti EU zvládat přírodní a člověkem způsobené katastrofy.
<SPEAKER ID="353" NAME="Christine De Veyrac">
jménem skupiny PPE-DE. - (FR) Paní předsedající, hovořím také jménem svého kolegy, Alaina Lamassourea. V listopadu 1999 jsem si zde v tomto Parlamentu vzala slovo poté, co se jihozápadní Francií přehnala bouře, aby vyzvala k evropské solidaritě, když rozsáhlé přírodní katastrofy ničí naše země. Před deseti lety mi bylo řečeno, že neexistuje evropský fond, který by našim spoluobčanům v takové době nouze pomohl.
<P>
Od roku 1999, zatímco přírodní katastrofy bohužel v Evropě i nadále způsobovaly smrt a obrovskou škodu, byly akce Evropské unie naštěstí v roce 2002 posíleny vytvořením fondu solidarity EU, z iniciativy Komise a pana Barniera. Tento fond nám umožňuje podniknout rychlé a účinné kroky pomocí pružného rámce.
<P>
Domnívám se, že za současného stavu musíme uvolnit tento fond, abychom pomohli postiženým oblastem, a v tomto ohledu podporuji výzvy francouzské vlády, abychom tak učinili co nejrychleji. Poznamenala jsem si, paní Vassiliouová, přání Komise záležitosti urychlit. To je bezpodmínečně nutné s ohledem na poškozenou infrastrukturu.
<P>
Také je to naprosto nezbytné v případě lesů. Tento bod bych ráda zdůraznila, jelikož tato bouře zničila mezi 60% a 70% lesů na jihu Gironde a Landes, zatímco se tento les, jeden z největších v Evropě, již stěží zotavoval ze škody způsobené v letech 1996 a 1999. Jste si vědomi toho, že zde neexistuje pojištění pro tento druh škody a lesníci jsou tváří v tvář katastrofě naprosto bez prostředků. Musíme jim ukázat naši solidaritu a pomoci jim znovu vybudovat přírodní dědictví těchto oblastí.
<P>
Závěrem mi dovolte uctít památku obětí bouře Klaus ve Francii, Španělsku a Itálii a vyjádřit podporu jejich rodinám.
<SPEAKER ID="354" NAME="Kader Arif" LANGUAGE="FR">
Paní předsedající, paní Vassiliouová, dámy a pánové, bouře z roku 1999, která právě byla zmíněna a která postihla jihovýchodní Francii a napáchala obrovské škody, je stále hluboce vryta do naší kolektivní paměti.
<P>
Je příliš mírně řečeno, že Evropa nebyla připravena snést takovou tragédii znovu a tak brzy. Existují tací, již ji považují za ránu osudu, ale já v ní spatřuji otřesný příklad změny klimatu, o které jste právě hovořila, paní Vassiliouová, a pro niž navrhujeme pouhá hrubá řešení, zatímco je zapotřebí rychlé akce. To je situace, kterou musíme řešit zodpovědně. Bohužel musíme být připraveni čelit dalším přírodním katastrofám.
<P>
24. a 25. ledna tohoto roku zabila bouře Klaus, která se přehnala jižní Evropou, 11 lidí ve Francii, 14 ve Španělsku a 3 v Itálii. Způsobila rozsáhlé škody, zničila školy a mnoho domovů, připravila tisíce lidí o elektřinu, topení, pitnou vodu a telefonní služby a zanechala určitá hospodářská odvětví v kritické situaci, což je případ dřevařského průmyslu.
<P>
Zatímco bych rád vyjádřil svou solidaritu s rodinami obětí a všech postižených a podporu místním orgánům, rád bych využil příležitosti tohoto fóra a vyzval Evropské společenství, jelikož takováto situace vyžaduje, jak již bylo řečeno, evropskou reakci a především evropskou solidaritu.
<P>
Ovšem, ve Francii byl vyhlášen stav přírodní katastrofy, což usnadní pomoc obětem katastrofy, ale to nic neubírá na skutečnosti, že je zapotřebí podniknout koordinovanou akci na evropské úrovni, která doplní úsilí členských států o ochranu občanů, životního prostředí a majetku v katastrofou postižených městech a oblastech.
<P>
Prakticky řečeno, ta spočívá primárně v centralizaci informací na evropské úrovni, aby se usnadnilo přesné zhodnocení škody. Poté musíme uvolnit nezbytné fondy na podporu místním orgánům, které čelí velkým problémům. Především bychom měli podporovat veřejné služby, které hrají výjimečnou úlohu a které zoufale potřebujeme, abychom opravili infrastrukturu a zařízení v oblasti energetiky, dodávek vody, odpadních vod, dopravy a telekomunikací, zdravotnictví a vzdělání.
<P>
Dřívější katastrofy ukázaly, že akce na evropské úrovni je nezbytná, a umožnily, aby byla prevence přírodních rizik zahrnuta jako jeden z cílů do evropského fondu pro regionální rozvoj. Od této chvíle musí Evropa prokázat svou schopnost reagovat a proměnit solidaritu v praktická opatření. Proto doufám, ačkoli jste to právě řekli, že Komise si vezme tuto zprávu k srdci a uvolní veškeré prostředky nutné pro reakci v této naléhavé situaci, především prostřednictvím fondu solidarity EU a finančního nástroje pro civilní ochranu.
<P>
Závěrem bych rád připomněl, že podobně jako v případě požárů v Řecku v roce 2007, tato prudká bouře ukázala potřebu civilních ochranných jednotek, které by mohly být zmobilizovány ve všech krizových oblastech. Rád bych v tomto ohledu slyšel váš názor, paní Vassiliouová, stejně jako vaši odpověď na žádost Parlamentu v usnesení z 27. dubna 2006 o vytvoření evropské agentury pro sledování přírodních katastrof, která by zajistila účinnější evropskou odpověď v případě výskytu těchto nešťastných událostí.
<SPEAKER ID="355" NAME="Jean Marie Beaupuy">
jménem skupiny ALDE. - (FR) Paní předsedající, paní Vassilliouová, 18. listopadu minulého roku jsem zde pronesl tato slova: "Nevíme, jaká bude příští katastrofa nebo jaký bude její rozsah, ale můžeme si být jisti jednou věcí, a to tím, že nová katastrofa brzy přijde. Až k tomu dojde, naši spoluobčané, kteří byli 50 let zvyklí sledovat budování údajně sjednocené Evropy, se otočí a zeptají se nás: Co jste udělali?" Opakuji, to jsem řekl zde v tomto Parlamentu v listopadu minulého roku.
<P>
Zde v tomto plénu jsem v listopadu 2006, dva roky předtím, řekl víceméně totéž: "Pokud existuje oblast, v níž Evropané očekávají účinné reakce Společenství, týká se rozsáhlých přírodních katastrof."
<P>
Řekl jsem, že to mohl vidět každý, kdykoli došlo ke katastrofám jako tsunami, a pokračoval jsem: "Proto jsem společně s mojí skupinou pro zavedení preventivních akcí a uvolnění kapacit pro rychlou reakci na následky tragédií. V této souvislosti bych vás rád upozornil na kvalitu zprávy pana Barniera, která dobře specifikuje problém a navrhuje řešení, která jsou konstruktivní, nejen co se týče účinnosti, ale i subsidiarity." Paní Vassiliouová, všichni jsme z této zprávy nadšení, jelikož obsahuje vysoce praktické a konkrétní návrhy. Zahrnuje dokonce rozpočtové položky a vysvětluje, že 10% fondu solidarity může poskytnout finanční prostředky. Vysvětluje velice pragmatickým způsobem, jak spolupracovat se zúčastněnými stranami v každém státě.
<P>
Díky dvanácti návrhům obsaženým v Barnierově zprávě máme všechno nezbytné pro to, abychom mohli podniknout kroky na evropské úrovni, které by pár týdnů před červnovými volbami poukázaly na užitečnost a účinnost opravdové evropské fungující solidarity.
<P>
Právě jste uvedla, paní Vassiliouová, že věříte, že získáte podporu Parlamentu. Tuto podporu jste měla a máte i nadále. Co Rada dělá, když jste řekla, že Rada je ten problém? Rada zde dnes večer není. Doufáme, že mimo tuto rozpravu vyslechne pozorně naši žádost, která není žádostí o pomoc, ani dalším vyjádřením překvapení nad nedávnou tragédií, ale žádostí o to, aby si Rada jasně uvědomila otázku, kterou jsem před chvílí položil: "Co jste udělali?".
<SPEAKER ID="356" NAME="Gérard Onesta">
jménem skupiny Verts/ALE Group. - (FR) Paní předsedající, paní Vassiliouová, dámy a pánové, rád bych, abychom si na okamžik uvědomili povahu tohoto večerního ukázkového případu. Zdá se mi, že tohle děláme často, příliš často. Pokaždé dojde ke katastrofě, my se tu v Parlamentu sejdeme a začneme lamentovat přirozeně o tom, že to, co se stalo, je tragédie, a pak uctíváme památku obětí.
<P>
Samozřejmě, já to dělám také jako všichni ostatní, ale nemyslím si, že naše úloha tímto končí. Naší úlohou je, jak můj kolega právě řekl, připravit se na budoucnost, protože na nás čekají další přírodní katastrofy. Řekli jsme to dnes ráno při hlasování o zprávě pana Florenze. Víme, že klima se čím dál více mění. Stoleté bouřky nyní přicházejí každých deset let a brzy budou přicházet každý rok. Pokud nejde o bouřku, jsou to povodně, a kde nejsou povodně, propukají vážné lesní požáry.
<P>
Tváří v tvář tomu všemu, co Evropa dělá? Velice dobře si uvědomuji, že Rada není schopna uvažovat nad rámec státu. Ovšem juxtapozice 27 státních rámců ještě netvoří velký kontinentální projekt. Důsledky tohoto nás sužují během každé tragédie. Je nám řečeno, abychom "vyzvali k solidaritě", ale s využitím jakých fondů? Pamatuji si, že když jsme v rozpočtovém výboru projednávali fondy, konkrétně pro oblast klimatu, hovořili jsme o několika desítkách milionů eur. Samotná tato bouře si vyžádala 1,4 miliardy eur. Kolik budeme muset platit za pojištění, než si uvědomíme, že ochrana životního prostředí a klimatu není zátěž, ale investice do budoucna?
<P>
I dnes stále hovoříme o nutnosti mobilizovat evropské zúčastněné strany, když dojde k tragédii. Ale již jsme o tom zde v tomto Parlamentu hovořili, jak si vzpomínám, po výbuchu továrny AZF v mém městě v roce 2001. Prohlásili jsme, že musíme zvážit evropské zásahové jednotky, abychom ukázali, že v Evropě v případě lidské katastrofy není slovo solidarita jen bezvýznamným konceptem, ale že jsme schopni praktické akce. Po všech těch letech, co se stalo s těmito evropskými zásahovými jednotkami?
<P>
Byl jsem ve skutečnosti ve svém domě v Toulose, dámy a pánové, když bouře udeřila. Nyní vím, co obnáší velká živelní katastrofa. Jestli jsem se to potřeboval dozvědět, vidím to nyní na svém vlastním zničeném domě, na dlaždicích, které byly vytrženy ze země, na stromech s vyvrácenými kořeny. Proto nyní vím, čím si tito lidé prošli: lidé, kterým se během jediné noci obrátil život v trosky.
<P>
Nicméně dokud si my zde v Parlamentu, a vy, paní Vassiliouová, a členové Komise a také nepřítomní členové z lavic Rady, které dnes večer zejí prázdnotou, dokud si neuvědomíme, že musíme pro boj s katastrofou dát k dispozici skutečné rozpočtové zdroje a že se nesmíme spokojit s prázdnými slovy, dokud neuvedeme evropskou solidaritu do praxe prostřednictvím zřízení civilních zásahových jednotek rychlé reakce v kontinentálním měřítku, budeme zde znovu a znovu, tragédii po tragédii, pouze sborově lamentovat.
<P>
Skutečná odpověď na bouři Klaus mohla přijít dnes ráno, při našich přípravách na Kodaň, a může přijít zítra, paní Vassiliouová, pokud konečně uvolníme fondy a zřídíme tyto civilní jednotky, které na evropské scéně tolik scházejí.
<SPEAKER ID="357" NAME="Jean-Claude Martinez" AFFILIATION="NI">
- (FR) Paní předsedající, paní Vassiliouová, bouře pojmenovaná "Klaus" v němčině, nebo "Nicolas" ve francouzštině zničila osm 'départements' neboli okrsků, v mém volebním obvodu na jihozápadě Francie, především Landes, proto byly nejvíce postiženy lesy. Ekvivalent šestileté sklizně dřeva leží na zemi, to je 50 milionů krychlových metrů větrolamů a polomů na 300 000 hektarech.
<P>
První věc, kterou je třeba udělat, je vyčistit les, aby se zabránilo hnití dřeva. Je třeba zaplatit 5-10 eur za každý krychlový metr odstraněného dřeva, to znamená 500 milion eur v dané oblasti, a to je suma pomoci, kterou Francie uvedla v tisku. Poté musí být les znovu vysazen, což zanechá dvacetiletou přestávku v dřevařském průmyslu. Tento průmysl zahrnuje dřevorubce a kavárny, kde si dávají pití, přepravce, zahradníky v lesních školkách, prodejce atd.
<P>
Druhým postiženým odvětvím je chov drůbeže, ovcí a dobytka. Střechy budov byly odneseny, zvířata se ztratila a sklady krmiv byly zničeny. Vidíme, že je zapotřebí evropského fondu zemědělského pojištění proti klimatu a zdravotním rizikům. Francouzské předsednictví o něm hovořilo a české by mělo učinit totéž.
<P>
Třetí typ obětí je němý, protože se o nich nikde nehovoří: jsou to starší lidé ze zapadlých francouzských vesnic, které jsou stále bez elektřiny. Musíme vytvořit evropskou strategii "Čtvrtý věk a klima", podobnou jako "Klima a energetika", to znamená, musíme se vypořádat s dopadem klimatu na miliony lidí starších 80 nebo 85 let. Musíme vytvořit moderní hospodářství čtvrtého věku, abychom se dostali z krize a vyhnuli se stařecké evropské Rwandě, ke které směřujeme, hospodářství s moderním stavebním průmyslem, farmaceutickým a lékařským výzkumem a novou sítí, abychom zabránili tomu, aby Evropa měla zdravotní péči jako Gabun. A především, musíme zabránit tomu, abychom si na pozadí těchto klimatických jevů hráli na Darwina a přirozený výběr, zatímco bychom měli budovat Evropu pro život.
<SPEAKER ID="358" NAME="Maria Badia i Cutchet" AFFILIATION="PSE">
(DE) Paní předsedající, paní komisařko, dámy a pánové, nejprve bych chtěla poděkovat paní komisařce za její slova solidarity.
<P>
Jak již bylo řečeno, 24. a 25. ledna postihla několik zemí na jihu Unie silná bouře s větrem dosahujícím na mnoha místech Pyrenejského poloostrova rychlosti téměř 200km/hod a současně spadlo 30% celkových průměrných ročních dešťových srážek během pouhých několika hodin.
<P>
Výsledkem této bouře byly vážné škody na majetku, službách a veřejných zařízeních, jak na venkově, tak ve městech, i rozsáhlá přerušení dodávek energie. Nejzávažnějším důsledkem však byla ztráta 11 životů v celém Španělsku následkem padajícího zdiva a nehod způsobených ostrými poryvy větru.
<P>
Jednou z nejtragičtějších událostí byla smrt čtyř dětí, ve věku mezi 9 a 12 lety, v Sant Boi de Llobregat v Katalánie, když vítr zničil sportovní halu, ve které hrály baseball.
<P>
Kromě hořekování nad ztrátou tolika nenahraditelných lidských životů a vyjadřování solidarity s truchlícími rodinami musí Evropská unie jednat, jak to již dokázala při jiných příležitostech, prostřednictvím uvolnění fondu solidarity nebo jiného vhodného fondu na opravu hmotných škod zaviněných touto přírodní katastrofou.
<P>
V Katalánii bylo postiženo dvacet tisíc hektarů lesa, z nichž 75% bylo vážně nebo velmi vážně poškozeno. Je třeba jednat, abychom snížili budoucí riziko požáru; tento úkol musí být samozřejmě dokončen před létem.
<P>
Navíc mnoho různých sutin a trosek skončilo v řekách, potocích nebo jiných vodních zdrojích. To může zablokovat vodní proud a může vzniknout riziko místních záplav.
<P>
S ohledem na tyto a mnohé jiné dopady a s vědomím skutečnosti, že dosud nemáme s konečnou platností vyčíslenou hmotnou škodu, což samozřejmě Španělsko udělá v rámci své žádosti o pomoc z fondu, jsme toho názoru, že Evropská komise by měla těmto oblastem pomoci vrátit se k normálnímu životu. Tím by se doplnilo obrovské veřejné úsilí v postižených členských státech a upřednostnila náprava těchto vážných škod s cílem co nejdříve obnovit podmínky pro život a hospodářskou stabilitu v těchto oblastech. Postižené oblasti čelí poklesu hospodářské činnosti, zhoršení životního prostředí, ztrátě zemědělské výroby, zastavené činnosti mnoha podniků, masivním ztrátám stromů apod.
<P>
Vzhledem k charakteru a dopadům této bouře žádám, aby Komise dala tyto fondy k dispozici co nejdříve. Jsou určeny především pro případ přírodních katastrof s vážnými dopady na život, životní prostředí a hospodářství členského státu nebo regionu Unie. Mezi cíle operací, které by obdržely finanční příspěvky, patří obnova infrastruktury na provozní způsobilost, oprava zařízení pro dodávky energie a vody a vyčištění postižených oblastí.
<P>
Paní komisařko, z těchto důvodů vás žádám, abyste uvolnili tyto fondy co nejdříve, jakmile budete mít všechny nezbytné informace.
<SPEAKER ID="359" NAME="Anne Laperrouze" AFFILIATION="ALDE">
- (FR) Paní předsedající, jak moji kolegové připomněli, tato bouře si vybrala svoji velkou daň. Došlo k obětem na životech ve Francii a Španělsku a dnes večer ctíme památku těchto obětí a jejich rodin. Na jihovýchodě Francie bylo zničeno 200 000 hektarů lesa.
<P>
Tato bouře ve skutečnosti zpustošila 60% lesů oblasti Landes. Během bouře se ocitlo bez elektřiny 1,7 milionů domácností a 3200 z nich v Landes je stále bez elektřiny. Tisícům lidí vypadly telefonní linky a byly přerušeny dodávky vody. Mnoho cest je stále neprůjezdných kvůli překážkám, jako jsou spadané stromy, elektrické dráty, záplavy nebo sesuvy půdy. Služby se snaží o co nejrychlejší nápravu situace.
<P>
Ačkoli jsem potěšen, že francouzská vláda se formálně zavázala k podání přihlášky, aby postižené oblasti mohly využít prostředků z tohoto fondu, odsuzuji skutečnost, že francouzské předsednictví nepovažovalo za nutné požadovat přezkoumání tohoto fondu.
<P>
Tento fond je, jak řekla paní komisařka a ostatní kolegové, stále zablokován Radou ministrů. Co se týče Parlamentu, jde o zahrnutí jakékoli velké přírodní katastrofy, která způsobila vážné škody na obyvatelstvu a na životním prostředí, jako jsou povodně, ohně nebo sucha. Avšak my jdeme dále a zahrnujeme do fondu také jevy zaviněné člověkem, jako jsou katastrofy způsobené teroristickými útoky.
<P>
Tento Parlament se také vyslovil pro snížení limitu pro pomoc. Nyní, pokud se zeptáme, zda tento Fond solidarity je možné uplatnit v případě těchto postižených oblastí, zjistíme, že je zde riziko, že nedosáhneme minimálního limitu škody. A to je koneckonců situace, kdy je postiženo několik zemí. Proto se domnívám, že tento limit by měl být také předmětem přezkoumání, abychom ukázali, že evropská solidarita skutečně existuje.
<P>
Jak jste uvedla, paní komisařko, a jak moji kolegové zdůraznili, tato situace se bude opakovat kvůli dopadům změny klimatu. Komise již oznámila sdělení o přizpůsobení se změně klimatu.
<P>
Od této chvíle je důležité, aby byl tento fond solidarity skutečným evropským nástrojem na ochranu občanů. Je načase, aby Evropa ukázala, že v tragických situacích je zde, aby ochránila své občany.
<SPEAKER ID="360" NAME="Gilles Savary" AFFILIATION="PSE">
- (FR) Paní předsedající, nejprve ze všeho bych také já rád vyjádřil svou upřímnou soustrast nejprve truchlícím rodinám a také všem obětem, především těm, kteří dodnes nemají k dispozici elektřinu, vodu nebo veřejné služby.
<P>
Paní komisařko, vyslechl jsem si váš slib - a myslím si, že byl zcela na místě -, že preventivní opatření pro krizi budou posílena, ale otázkou dnes večer je, smím-li to říct, náhrada škody za poslední krizi.
<P>
Toto je třetí katastrofická bouře za posledních dvacet let. První z nich, jak si budete jistě pamatovat, přišla v červenci 1988 do Bretaně. Stále drží rekord rychlosti větru: přes 250km/h. Druhá z nich, naprosto nečekaná, se objevila 27. prosince 1999. Srovnala poprvé se zemí většinu našich lesů. Třetí bouře se přihnala 24. ledna 2009. Důvodem, proč si to pamatuji, je, že žiji v Gironde, velice blízko lesů v Gironde.
<P>
První věc, kterou musíme udělat, je zeptat se sami sebe, co by mohla být přidaná hodnota Evropské unie. V lesnictví je situace katastrofická a nejvíce nás ohrožuje to, že lesníci přestali zalesňovat, čímž mám na mysli, že někteří z nich již nepovažují svoji profesi za trvale udržitelnou.
<P>
Musíme proto představit plán a já jsem byl mezi těmi, kteří byli před téměř 10 lety připraveni zvážit společnou organizaci pro případ krize, abychom mohli prodat všechno dřevo, které se dostalo neplánovaně na trh, aniž bychom ovlivnili cenu: mohli bychom toho docílit zablokováním dodávek z jiných evropských regionů, financováním dopravy nebo zajištěním rychlého nového osevu této půdy; jinak se obávám, že dojde ke spekulacím nebo dokonce k opuštění tohoto problému. Leží před námi problém, jenž je v přímém zájmu Evropské unie.
<P>
Zadruhé bych rád zmínil také chovatele ústřic. V současnosti je tato profese v nesnázích. Zažívala potíže již v roce 2002 po další katastrofě, která nebyla vůbec přírodní, totiž potopení lodi Prestige, a nyní chovatelé ústřic v oblasti Arcachon ztrácí veškerou naději, že se jim podaří postavit zpět na nohy.
<P>
Konečně, byl bych rád, kdyby byl uvolněn fond solidarity Evropské unie. Samozřejmě sympatizuji s tím, co řekla paní Laperrouzeová. Rada tu dnes není. Nic by ji to nestálo a já jsem velice zklamán, že odmítla změnit pravidla a že tento fond je dnes tak těžké uvolnit.
<P>
Kromě toho se vás ptám, zda francouzská vláda sama tento fond uvolnila. Jsem mezi těmi, kteří usilují o to, aby to udělala, protože věřím, že je velice důležité, pár měsíců před volbami, aby naši občané věděli, že evropská solidarita skutečně existuje a že Evropu neovládá jen trh.
<SPEAKER ID="361" NAME="Rosa Miguélez Ramos" AFFILIATION="PSE">
(ES) Paní předsedající, paní komisařko, 23. ledna jsem byl v Galícii, když větry o rychlosti 200km/h zasáhly můj region: přes 40 000 hektarů lesa bylo zničeno, paní komisařko.
<P>
Galície má nejvyšší hustotu zalesněné půdy v celé Evropské unii. Poté, co se jí prohnala bouře, stovky tisíc stromů byly vyvráceny, silnice byly zablokovány a více než 500km elektrických kabelů vysokého i nízkého napětí skončilo na zemi a stále nebylo zcela opraveno.
<P>
Přes 300 000 plátců elektřiny, včetně mě, postihly výpadky elektřiny, v některých případech na několik dní, a ztráta telefonického spojení.
<P>
Bouře za sebou zanechala zranění a vážně poškozené domovy, infrastrukturu, farmy, podniky, zničené průmyslové továrny, sportovní zařízení i veřejné a obecní budovy.
<P>
Reakce vlády Galície na tuto bouři, jež byla nejhorší v zaznamenané historii, umožnila, aby byla rychle schválena pomoc ve výši 17 milionů eur pro prvotní náhradu škody pro postižené a na nápravu škod.
<P>
Jak víme a jak zde již bylo řečeno, 26. ledna požádaly dvě nejhůře postižené členské země, Francie a Španělsko, o evropskou podporu kvůli škodě způsobené touto bouří. Jelikož škody, které jsme utrpěly, mohou být popsány podle převládajícího nařízení fondu solidarity jako výjimečná katastrofa, vlády dvou členských zemí oznámily, že zahájily proces žádosti o podporu z tohoto fondu.
<P>
Nicméně znovu zjišťujeme, jako v případě nedávných povodní v Rumunsku, že požadavky nařízení jsou tak omezující, že de facto znemožňují, aby byla katastrofa považována za vážnou, paní komisařko.
<P>
Rád bych připomněl, jako vy a ostatní poslanci, že Komise představila svůj návrh v roce 2005 a že Parlament vydal své kladné stanovisko k reformě nařízení tohoto fondu v roce 2006. Od té doby je celý proces zastaven kvůli Radě, která navrhovanou reformu blokuje již více než dva roky.
<P>
Ze všech těchto důvodů, paní komisařko, a s ohledem na to, že tyto okolnosti jsou výjimečné a že tato katastrofa měla vážné dopady na životní podmínky a hospodářskou stabilitu v postižených oblastech, bych vás rád požádal, abyste spustili tento fond jako důkaz solidarity s postiženými členskými státy a především s jejich občany. Měli by obdržet finanční pomoc, jelikož se domnívám, že ačkoli zamýšlená suma není tak velká, představuje přímé a naléhavě nutné vyjádření evropské solidarity.
<SPEAKER ID="362" NAME="Flaviu Călin Rus  " AFFILIATION="PPE-DE">
(RO) Nejprve bych rád vyjádřil svoji podporu rodinám, které byly postiženy touto katastrofou. Viděl jsem, spolu se všemi ostatními, jaké dramatické dopady bouře Klaus způsobila. Také jsem sledoval první snahy o zásah na místě, které vyvíjely postižené členské země i ostatní země EU.
<P>
Jelikož jsme hovořili hlavně o dopadech a fondech na obnovu, rád bych se zeptal Komise na konkrétní projekty, které skutečně umožní zavést preventivní mechanismy pro případy, jako je tento, aby alespoň v budoucnu nepřišly vniveč další lidské životy.
<SPEAKER ID="363" NAME="Mairead McGuinness" AFFILIATION="PPE-DE">
Paní předsedající, ráda bych se přidala ke kolegům a popřála svoji upřímnou soustrast rodinám, které byly hluboce a smutně zasaženy touto bouří, a také vyjádřila podporu žádostem o větší pružnost fondu solidarity.
<P>
Ale je zde také obecnější otázka, na niž bych vás ráda upozornila. Není tak závažná jako ta, o které zde nyní hovoříme, ale ve všech členských státech dochází čas od času k přírodním katastrofám a já mám teď na mysli hrabství, jež zastupuji - Offaly http://en.wikipedia.org/wiki/County_Laois" \o "County Laois" a Louth -, kde došlo k nepřirozeným a neobvyklým povodním. Vážně postihly jen malý počet rodin, malý na to, aby si někdo všimnul, ale ponesou vážné následky. Možná bychom se měli podívat na financování v rámci rozvoje venkova nebo společné zemědělské politiky a zřídit fond pro stav nouze, který by pomohl v případech, které pomoci potřebují, jako je tento.
<SPEAKER ID="364" NAME="Kathy Sinnott" AFFILIATION="IND/DEM">
Paní předsedající, paní komisařka zmínila ve svém úvodním projevu několik katastrof a mezi nimi i vlnu veder ve Francii před několika lety, která si vyžádala životy přibližně 12 000 až 14 000 lidí. Pouze pro upřesnění zápisu, nešlo o bouři nebo náhlou povodeň, nebo nějakou podobnou přírodní katastrofu. Tato vlna veder trvala pět až šest týdnů a oběti na životech přišly v období pěti až šesti týdnů. Téměř všichni lidé, kteří zemřeli, byli buď postižení nebo senioři v pečovatelských domech nebo sanatoriích nebo lidé v době, kdy jejich rodiny byly na dovolené. Francouzská vláda nepovolala zpět rodiny ani personál z dovolených, ani nepovolala armádu nebo jiné záchranné služby. Nechala prostě lidi umírat, týden za týdnem.
<P>
Mluvila jsem o tomto incidentu s mnoha lidmi ve Francii, protože se angažuji v projektu, který financuje Komise a jenž je zaměřen na záchranu lidí s postižením v případě katastrof. Byl to skandál, skandál, za který nikdo nenese odpovědnost. Žádám proto Komisi, aby tuto vlnu veder vyšetřila, vyšetřila míru úmrtí a vzala na vědomí, že Francie v této záležitosti neudělala nic, a přece když přišel podzim a všichni tito lidé byli pohřbeni, bylo na seznamech sociálních služeb o 14 000 lidí méně.
<SPEAKER ID="365" NAME="Androulla Vassiliou">
členka Komise - Paní předsedající, dovolte mi říci, že všichni z nás někdy zažili ekologickou, přírodní nebo člověkem způsobenou katastrofu v našich zemích. Proto plně sdílím vaše pocity i obavy.
<P>
Fond solidarity do dnešního dne nabídl pomoc 20 členským zemím, včetně čtyřikrát Francii, dále Německu, Řecku, Kypru, Portugalsku a mnoha jiným - dohromady 20 -, ale vím, a sdílím vaše stanovisko, že bychom se měli zlepšit. Měli bychom být ještě praktičtější a poskytovat členským státům větší pomoc. Budeme pokračovat v našem úsilí dosáhnout souhlasu Rady s těmito zlepšeními. Jsem ráda, že máme souhlas Parlamentu, a tento souhlas nám v našem úsilí velice pomůže.
<P>
Jak jsem řekla v úvodu, Komise je plně odhodlána Francii a Španělsku, které byly zasaženy bouří Klaus, pomoci, a uvolní všechny dostupné evropské nástroje, aby vyjádřila evropskou solidaritu s těmito zeměmi. Komise je připravena prozkoumat možnost uvolnění fondu solidarity, ale jako první krok potřebujeme žádosti Francie a Španělska. Mají 10 týdnů na to požádat o tuto podporu.
<P>
Ptali jste se, zda projednáváme další opatření na zlepšení systému solidarity s členskými státy pro případ přírodních katastrof, tak bych ráda zmínila, kromě přezkoumání fondu solidarity, že chystáme sdělení, jehož cílem je určit opatření, která by bylo možné zahrnout do strategie Společenství pro prevenci přírodních katastrof a katastrof způsobených člověkem.
<P>
Abych to shrnula, Komise je toho názoru, že fond solidarity je již nyní velice užitečným nástrojem, ale samozřejmě je co zlepšovat a my se pokusíme těchto zlepšení dosáhnout.
<SPEAKER ID="366" NAME="Předsedající">
Rozprava je ukončena.
<P>
Písemná prohlášení (článek 142)
<SPEAKER ID="367" NAME="Zita Pleštinská  (PPE-DE">
), písemně. - (SK) Bouře Klaus, která se ve dnech 23.-25. ledna přehnala jihozápadní Evropou, po sobě zanechala obrovské škody. Vítr během bouřky dosahoval v nárazech rychlosti až 194 km/h. Bouřka si vyžádala 18 obětí ve Španělsku, Francii a Německu. Počet obětí by byl ještě vyšší, kdyby nefungoval systém včasného varování.
<P>
S pocitem účasti a soucitu jsme na našich televizních obrazovkách na Slovensku sledovali strašnou tragédii, kdy v obci Sant Boi de Llobregat přišly o život čtyři děti poté, co se zhroutila střecha sportovní haly. Chtěla bych vyjádřit upřímnou soustrast všem rodinám, které ztratily své členy rodiny.
<P>
Fond solidarity je užitečným nástrojem. Byl založen v EU po záplavách v srpnu 2002. Jeho pomoc je určená členským a přistupujícím státům, které byly postiženy velkou přírodní katastrofou. Jde o katastrofy, při kterých jsou odhadované škody vyšší než 0,6 % HDP postiženého státu. I Slovensko po vichřici v listopadu 2004, která zničila 2,5 miliónu kubíků jehličnatého dřeva, dostalo 5.667.578 eur z tohoto fondu.
<P>
Mnohé katastrofy, jejichž počet se v důsledku změn klimatu v Evropě neustále zvyšuje, nás nutí přijmout taková pravidla, která zabezpečí, abychom dokázali poskytnout finanční pomoc velmi rychle a pružně, okamžitě po katastrofě, ale stejně tak na realizaci preventivních opatření proti různým přírodním katastrofám.
