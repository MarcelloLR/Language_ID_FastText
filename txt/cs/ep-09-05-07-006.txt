<CHAPTER ID="006">
Program spolupráce s profesionály ze třetích zemí v audiovizuální oblasti MEDIA Mundus (rozprava)
<SPEAKER ID="010" NAME="Předsedající">
Prvním bodem je zpráva od paní Hieronymiové předložená jménem Výboru pro kulturu a vzdělávání k návrhu rozhodnutí Evropského parlamentu a Rady o vytvoření programu spolupráce s profesionály ze třetích zemí v audiovizuální oblasti MEDIA Mundus - C6-0011/2009 -.
<SPEAKER ID="011" NAME="Ruth Hieronymi" LANGUAGE="DE">
Pane předsedající, paní komisařko, dámy a pánové, jsem velmi potěšena, že se nám podařilo vypracovat a přijmout nový podpůrný program pro evropské filmy v zájmu kultury a hospodářství v Evropské unii i po celém světě v tak krátkém časovém horizontu - za pouhých šest měsíců - tedy ještě před koncem tohoto volebního období.
<P>
Tohoto úspěchu se podařilo dosáhnout pouze díky výjimečně dobré spolupráci, za kterou bych ráda vyslovila svůj velký vděk. Velice vám děkuji, paní komisařko. Návrh Komise na vytvoření programu MEDIA Mundus byl výborný. Spolupráce s českým předsednictvím byla vynikající a spolupráce ve Výboru pro kulturu a vzdělávání byla ze všeho nejlepší. Jen díky tomu bylo možné dosáhnout tohoto cíle za tak krátkou dobu.
<P>
Podpora evropských filmů prostřednictvím programu MEDIA je v Evropské unii velmi úspěšně realizována již přibližně 15 let. Devadesát procent všech evropských filmů promítaných mimo zemi jejich vzniku je podporováno programem MEDIA. Dosud však tento program podporoval pouze projekty v rámci Evropy a tento podpůrný program již v době globalizace trhů a nových technologií není postačující.
<P>
Jsou zde nové příležitosti, ale také nové výzvy. Program MEDIA Mundus, o kterém dnes jednáme, je fantastickou reakcí. Je reakcí na příležitosti, které evropskému filmovému průmyslu nabízejí nové mimoevropské trhy. Je také reakcí na potřebu a na možnosti používat podporu filmů a filmy samotné k posílení a povzbuzení dialogu mezi různými kulturami.
<P>
Proto bych ráda vyslovila své poděkování za to, že byly spuštěny pilotní projekty MEDIA Mundus. K dispozici bylo poskytnuto 7 milionů EUR. Jasně se ukázalo, že zde existuje obrovská poptávka. Školení, marketing a distribuce v globálních sítích - to vše bylo pilotními projekty podporováno a zejména vznikající audiovizuální světové trhy - Indie, Brazílie, Jižní Korea, Kanada - předložily vynikající projekty.
<P>
V tomto směru v rámci hlasování Výboru pro kulturu a vzdělávání rádi hlasujeme pro tento návrh. Ráda bych požádala celý Parlament, aby hlasoval ve prospěch tohoto programu, a podpořil jej tak pro následující roky příslušnou částkou finančních prostředků, aby bylo dosaženo cíle v podobě posílení podpory evropských filmů jako globálních velvyslanců šířících naše kulturní hodnoty.
<P>
Toto je můj poslední projev v Evropském parlamentu.Cítím se být velmi obdařena přízní štěstěny, že se mi podařilo tento program s vaší podporou dokončit, a ráda bych předala své osobní poselství. Pokud jde o budoucí práci, prosím, pamatujte na to, že kulturní zboží v Evropě by nemělo být pouze ekonomickým zbožím, avšak že musí zůstat kulturním i ekonomickým zbožím.
<P>
Obzvláště ráda bych poděkovala všem svým kolegům ve Výboru pro kulturu a vzdělávání, v sekretariátech a vám, paní komisařko, a Gregorymu Paulgerovi, vašemu generálnímu řediteli u kormidla, za deset let výborné spolupráce v audiovizuální oblasti. Mnohokrát děkuji.
<SPEAKER ID="012" NAME="Viviane Reding">
členka Komise. - Pane předsedající, musím plně souhlasit s tím, co paní Hieronymiová řekla, a oněch 10 let spolupráce s ní a s dalšími členy Výboru pro kulturu a vzdělávání bylo velmi plodných a z osobního hlediska velmi obohacujících. Takže děkuji vám všem, ať už jste z jakékoli strany, kteří jste se skutečně snažili, aby se kultura stala důležitou a aby mohla promlouvat k lidem.
<P>
Jsem velmi ráda, že Parlament k této zprávě předložil určité objasňující a zjednodušující návrhy, které tento návrh, jenž jsem předložila, vylepšily.
<P>
Jak víte, přípravná akce MEDIA International je základem pro rozvíjení programu MEDIA Mundus a v této souvislosti jsem také vděčná Parlamentu za to, že mi na financování této přípravné akce poskytl 2 miliony EUR v roce 2008 a 5 milionů EUR v roce 2009.
<P>
Realizace programu MEDIA Mundus bude zahájena v roce 2011 a bude navazovat na akci MEDIA International. Snaží se posílit kulturní a obchodní vztahy mezi profesionály evropského filmového průmyslu a profesionály v tomto oboru z celého světa. Koncepce programu MEDIA Mundus je nová, ambiciózní a inovativní, protože podporuje spolupráci mezi odborníky, což evropské programy obvykle nedělají, a na rozdíl od stávajících programů je také založena na oboustranném přínosu v různých oblastech, a to nikoli pouze pro naše filmové tvůrce, avšak také pro filmové tvůrce ze třetích zemí. Prvním přínosem je vzdělávání, které zahrnuje frekventanty a školitele z evropských i třetích zemí. Zlepší přístup na trhy třetích zemí a vybuduje důvěru a dlouhodobé obchodní vztahy: to je normální. Když spolu sedíte ve škole, studujete filmový obor s někým z Asie, s někým z Afriky nebo z Jižní či Severní Ameriky, je jasné, že později ve svém profesionálním životě máte podnět k tomu, abyste navázali spolupráci.
<P>
Proto také podporujeme pořádání fór pro mezinárodní koprodukce. Vzděláváme je společně a následně očekáváme, že tito odborníci začnou společně pracovat. Proto tato fóra pro mezinárodní koprodukce potřebujeme.
<P>
Musíme pak také zlepšit distribuci, šíření a zviditelňování evropských audiovizuálních uměleckých děl ve třetích zemích. To je pro lidi ze třetích zemí v rámci Evropy vždy oboustranně výhodné. Zde je velmi dobrý příklad Evropy, která není Evropou-pevností, nýbrž otevřenou Evropou, Evropou, která dává, která bere, která sdílí.
<P>
Musíme zvýšit poptávku veřejnosti po kulturně rozmanitém audiovizuálním obsahu, který bude velmi důležitý, takže musíme přimět mládež, mladou veřejnost především, aby sledovala evropské filmy.
<P>
Velmi pevně věřím, že program MEDIA Mundus zvýší nabídku pro spotřebitele, díky čemuž budou lidé mít možnost sledovat evropské filmy. Přinese na evropské trhy kulturní rozmanitost tím, že bude dostávat více kvalitních filmů z malých mimoevropských trhů do Evropy a že bude dávat šanci evropským filmům na mezinárodním trhu. Tak vytvoří nové obchodní příležitosti pro profesionály z Evropy i celého světa. To je samozřejmě velmi významný ekonomický přínos. Jde o konkurenceschopnost, avšak především jde o kulturní rozmanitost - naši kulturní rozmanitost - která je naším nejcennějším zbožím, a o kulturní rozmanitost lidí, kteří žijí na jiných kontinentech, jež je zase jejich nejhodnotnějším zbožím. Sdílení této kulturní rozmanitosti je úžasnou příležitostí, kterou vytvoří právě program MEDIA Mundus.
<SPEAKER ID="013" NAME="Doris Pack" LANGUAGE="DE">
Pane předsedající, paní komisařko, paní Hieronymiová, program MEDIA Mundus je projekt založený na nápadu, který vznikl v našem výboru, tedy ve Výboru pro kulturu a vzdělávání. Tam takříkajíc spatřil světlo světa. Především jsme jej výrazně podporovali a samozřejmě nese punc nejen paní komisařky, ale také paní Hieronymiové, kterou jsme všichni ve Výboru pro kulturu a vzdělávání s radostí podporovali.
<P>
Mnoho jsme se naučili z projektu Erasmus Mundus, jenž otevřel dveře našim studenům, kteří si přejí cestovat do třetích zemí, a naopak také studentům ze třetích zemí, kteří si přejí vycestovat k nám. V souvislosti s globalizací je toto vlastně nezbytné a program MEDIA Mundus jde stejným směrem i co se týče filmařů. Je to skvělý příklad toho, jak lze v této oblasti zorganizovat mezikulturní dialog, který má samozřejmě také svou obchodní stránku, ale který je také, a to především, dialogem kulturním.
<P>
Program MEDIA Mundus bude též podporovat a naplňovat úmluvu UNESCO napomáhající kulturní rozmanitosti v Evropě a na celém světě, vytvářející podmínky pro dialog a usilující o vyváženost mezi hospodářskými a ekonomickými zájmy.
<P>
Programem MEDIA Mundus samozřejmě posilujeme mobilitu našich filmů, filmařů a studentů a v konečném důsledku se děje to, co nám stále připomíná Wim Wenders - dáváme především Evropě novou tvář, měníme evropský sen ve skutečnost. Americký sen nám byl prostřednictvím filmů sdělován po celá desetiletí a děje se tak dodnes. Pokud se nakonec dostaneme tak daleko, že přineseme světu evropský sen prostřednictvím filmů ve spolupráci s třetími zeměmi, napomůžeme stabilizaci Evropské unie mnohem více, než bychom mohli učinit mnoha jinými způsoby.
<P>
Pokud budeme spolupracovat v dnešním globalizovaném světě, podaří se nám do určité míry oslabit pozici Američanů na světovém trhu a o něco lépe vykreslit náš sen. Jsem si jista, že nás budou podporovat třetí země, třeba Jižní Korea nebo jihoamerické země, kterým chceme ve skutečnosti pomoci tím, že jejich nepříliš velké produkce více zviditelníme na evropském trhu.
<P>
Celkově vzato jde o projekt, který pomáhá všem stranám. Pomáhá třetím zemím a evropskému filmovému průmyslu. Byl už nejvyšší čas, aby k tomu došlo. Program MEDIA Mundus je podle mého názoru patřičnou odpovědí na globální technické a společensko-ekonomické výzvy. Ráda bych zakončila svůj projev těmito slovy: "Co pomáhá naší rozmanitosti, to posílí naši identitu".
<SPEAKER ID="014" NAME="Christa Prets">
jménem skupiny PSE. - (DE) Pane předsedající, paní komisařko, paní Hieronymiová, ráda bych vám k této zprávě upřímně pogratulovala. My všichni z Výboru pro kulturu a vzdělávání můžeme být potěšeni a hrdí na to, čeho jsme za tak krátkou dobu dosáhli. Ukázali jsme, že dokážeme pracovat pružně a že nejsme svázáni procedurami a že naopak patřičně nasloucháme těm, kteří působí ve filmovém průmyslu a kteří netrpělivě čekají na úspěšné zavedení této politiky. Urychlili jsme svoji práci a budeme nadále pracovat i poté, co bude tato politika přijata a usnesení schváleno. Netrvali jsme na čtení. Ti, kteří neustále kritizují naši práci a pomlouvají pozitivní věci, které jsme uskutečnili, by toto měli mít na paměti.
<P>
Jsem potěšena tím, že v roce tvořivosti a inovace, pomáháme tvořivým lidem, aby byli ještě inovativnější, a umožňujeme jim prohloubit své vzdělání a lépe se zapojit do globalizace. V digitálním světě se vše mění ze dne na den, technika je odlišná a objevují se nové zdroje a nové výzvy. Je proto nezbytné vytvořit další síť. To vyžaduje finanční podporu, kterou poskytujeme. Pokud chceme podporovat růst našeho evropského filmového průmyslu a propagovat myšlenku Evropy, nejenže potřebujeme vyšší kvalitu, která je již nyní velmi vysoká, avšak mohla by být ještě vyšší, ale musíme také poskytovat našim tvořivým umělcům finanční pomoc.
<P>
Všichni hovoří o ekonomické krizi; vytvářením nových pracovních příležitostí ve filmovém průmyslu, umožňováním inovace, zlepšováním způsobu sdílení informací, výzkumu a průzkumu trhu přispíváme k vytváření pracovních míst. Existuje zde obrovský potenciál pro obohacení trhu práce.
<P>
Pokud jde o přeshraniční spolupráci a šíření ve třetích zemích, ráda bych zmínila jeden příklad. Příkladem úspěchu je pro mne Milionář z chatrče. Tento film, který obletěl svět, byl podpořen v rámci programu MEDIA Mundus částkou ve výši přibližně 830 000 EUR a dosáhl celosvětového úspěchu; zvýšil naši informovanost o krizové situaci v jedné konkrétní zemi. Ukázal však také, co to znamená, když spolupracujeme v mezinárodním měřítku. Proto si myslím, že se jedná o vynikající program, a jsem potěšena, že jsme jej dokončili bez problémů za tak krátkou dobu.
<P>
Především bych ráda poděkovala paní Hieronymiové a popřála jí jen to nejlepší. Je a byla výbornou kolegyní a odbornicí na masmédia. Děkuji vám, paní Hieronymiová, a přeji vám mnoho úspěchů.
<SPEAKER ID="015" NAME="Zdzisław Zbigniew Podkański" LANGUAGE="PL">
Pane předsedající, cílem programu MEDIA 2007 bylo zachovat evropskou identitu, rozmanitost a evropské kulturní dědictví, zlepšit šíření evropských audiovizuálních děl a zvýšit konkurenceschopnost evropského audiovizuálního sektoru. Program MEDIA Mundus jde ještě dále a doufá, že z podpory a otevření audiovizuálních trhů v Evropské unii a ve třetích zemích vzejde oboustranný prospěch. To je samozřejmě dobrá koncepce.
<P>
Toto téma nás však vede k zamyšlení nad něčím jiným. Mám na mysli evropský kulturní vliv ve světě - zdá se, že tento vliv slábne, a to mne velmi znepokojuje. Také si všímám toho, že se náš kontinent neúčastní mezikulturního dialogu jako rovnocenný partner. Křesťanské tradice, které utvářely Evropu, jsou dnes všeobecně zpochybňovány, a zdá se, že Evropa nemá jinou koncepci své vlastní identity. Proto není překvapující, že prohrává. Malý podíl Evropy na celosvětovém šíření audiovizuálních děl je významným příkladem tohoto jevu.
<P>
Můžeme bědovat nad tím, že společně s jejím slábnoucím ekonomickým významem bude Evropa hrát čím dál menší roli. Nemusíme si však rvát vlasy. Iniciativy jako tento program, o kterém zde jednáme, představují malý, avšak nezbytný krok. Kromě toho je před námi dalších pět let působení Evropského parlamentu a doufáme, že poslanci, kteří zde budou působit v dalším funkčním období, zajistí, aby byl hlas Evropy více slyšet.
<P>
Pro mne je toto poslední zasedání, poslední projev - rád bych vyslovil své upřímné poděkování všem svým kolegům poslancům za jejich spolupráci, především členům Výboru pro kulturu a vzdělávání, se kterými jsem každý den spolupracoval. Gratuluji paní Hieronymiové k její zprávě. Děkuji vám všem.
<SPEAKER ID="016" NAME="Helga Trüpel">
jménem skupiny Verts/ALE. - (DE) Pane předsedající, paní komisařko, dámy a pánové, naší kultuře a mediální politice jde skutečně o to, abychom Evropě vdechli duši.
<P>
Pan předseda Komise Barroso mezi jinými zcela správně uvedl, že lidé se nezamilují do vnitřního trhu - jakkoli je důležitý - ale chtějí vidět a užívat si kulturní rozmanitost, evropské kulturní dědictví. Také chtějí, aby kulturní rozmanitost byla evropským vyslancem ve světě.
<P>
Paní Packová měla pravdu, když slovy Wima Wenderse řekla, že potřebujeme, aby evropské filmy vyprávěly evropské příběhy, za účelem vyjádření rozmanitosti evropské historie a evropské citlivosti. Co bylo tragédií evropské historie a co představuje velké naděje na pokojnou a lepší budoucnost? To je ono základní vzájemné kulturní porozumění, které existuje v Evropské unii a které chceme pěstovat uvnitř, avšak musíme je také sdělovat okolnímu světu. Proto je evropská kulturní politika, a to zejména politika filmová, poslem evropské identity. Proto jsem potěšena, že se nám podařilo s tímto programem hnout dopředu.
<P>
Ráda bych na počátku uvedla, že v příštím funkčním období tohoto Parlamentu musí být tento program rozšířen, posílen a podpořen většími finančními prostředky tak, aby program MEDIA Mundus mohl skutečně plnit svoji úlohu, která spočívá v tom, aby bylo v rámci mezinárodní spolupráce jasně dáno najevo, co jsou evropské hodnoty a co je evropská kulturní rozmanitost. Také zde musí existovat koprodukce, spolupráce, vzdělávání v tom nejlepším slova smyslu, tedy oboustranně přínosná situace obohacující obě strany.V tomto věku globalizace a digitalizace to bude charakteristickým rysem evropské kulturní politiky.
<P>
Dnes bych také ráda využila této příležitosti k tomu, abych paní Hieronymiové poděkovala za její velmi dobrou spolupráci a za to, že se jí podařilo dát v této sněmovně jasně najevo, že přestože kultura má také ekonomickou stránku, je to vždy více než jen obchodní zboží. Ve skutečnosti jde o identitu, rozmanitost, kulturní konfrontaci - v tom nejlepším slova smyslu. Právě ona má totiž na lidi klíčový vliv. Do budoucna musí být naší povinností vkládat do Evropy více důvěry. Z tohoto důvodu vám, paní Hieronymiová, upřímně děkuji za vaši dobrou spolupráci a přeji vám do budoucna mnoho úspěchů.
<P>
(Potlesk)
<SPEAKER ID="017" NAME="Věra Flasarová">
jménem skupiny GUE/NGL. - (CS) Pane předsedající, paní komisařko, dámy a pánové, děkuji paní Hieronymiové za skvělou práci a přeji jí mnoho dalších úspěšných let. Rozvoj mezinárodního audiovizuálního prostření si zaslouží naši pozornost proto, že se jedná o zajímavou oblast činnosti a o velký prostor pro spolupráci uvnitř Evropské unie i s jinými státy světa. Další prohloubení této spolupráce včetně rozpočtu na projekt MEDIA pro léta 2011-2013 ve výši 15 milionů EUR rozšíří nabídku pro spotřebitele a přinese kulturně rozmanitější produkty na evropský i mezinárodní trh. To zároveň napomůže vzájemnému porozumění lidí s odlišnými kulturními tradicemi. Velice cennou součástí těchto projektů Evropské unie jsou také průběžné vzdělávací kurzy pro profesionály v audiovizuální oblasti, různá propagační činnost směřující do sféry kinematografie a možnost zvýšeného oběhu těchto děl. Zároveň je zřejmé, že audiovizuální oblast je doménou především mladé generace, která televizi a tyto prostředky fungující prostřednictvím internetových protokolů a vícekanálových digitálních televizí využívá jako jeden ze základních informačních zdrojů spolu s dalšími internetovými technologiemi. Proto podpora těchto systémů prostřednictvím projektu Evropské unie může pomoci zkvalitnit nabídku pro tyto spotřebitele.
<P>
Chtěla bych ale v této souvislosti zdůraznit ještě jednu věc, kterou považuji za klíčovou. Všechna internetová média představují svobodnou alternativu vůči klasickým sdělovacím prostředkům. Ty i v demokratických společnostech bohužel často selhávají díky komerčním zájmům nebo proto, že jejich management náleží k určitému politickému prostředí a nepřímo nutí své zaměstnance k autocenzuře. Díky tomu se mnoho informací dostává k adresátovi ve zkreslené nebo selektivní podobě. Naproti tomu obrovský rozvoj internetu a jeho prostřednictvím šířené kinematografie a informace nabízejí opravdu svobodné pluralitní mediální prostředí bez monopolů a kartelů. Je proto třeba podporovat všechny projekty, které tuto alternativu vůči mainstreamovému mediálnímu světu posílí, a jsem ráda, že k úspěšnému završení projektu MEDIA Mundus přispělo i české předsednictví.
<SPEAKER ID="018" NAME="Ljudmila Novak" AFFILIATION="PPE-DE">
(SL) S programem MEDIA Mundus jsme na dobré cestě k tomu, abychom evropský film a evropské znalosti účinněji podporovali. Film je médium, které nám umožňuje zaznamenat, zachovat, vykreslit a prodat evropskou kulturní rozmanitost. Vzhledem k rychlému tempu rozvoje moderních technologií však také potřebujeme průběžné vzdělávání a školení. Byla by škoda, kdyby některé třetí země nebo méně rozvinuté kontinenty měly zastavit výrobu filmů zobrazujících životy jejich obyvatel, zajímavé příběhy o nich a samozřejmě jejich vlastní přírodní a kulturní dědictví a historii jen proto, že zaostávají ve vývoji a chybí jim určité poznatky.
<P>
Kvůli dominantnímu postavení filmů z USA, které ovládají obrovský trh, je pro evropský film obtížnější na světovém trhu konkurovat, přestože je mnohem kvalitnější než mnohý "doják" nebo kasovní trhák z USA. Proto je program MEDIA Mundus dobrou platformou pro navazování kontaktů s filmaři a distributory ve třetích zemích a pro výměnu znalostí a informací týkajících se filmu. Stejně tak v této oblasti Evropská unie plní funkci subjektu, který dává dohromady různé kontinenty a také spojuje filmové diváky z různých zemí.
<P>
Získáme nový, úspěšný program, ale ztratíme naši zpravodajku a odbornici na tuto oblast. Ráda bych vám, paní Hieronymiová, vyjádřila své osobní uznání za všechnu práci, kterou jste vykonala, za šíři vašeho rozhledu a za vaši spolupráci. Když jsem vstoupila před pěti lety do Parlamentu jako nová poslankyně, paní Hieronymiová byla první osobou, na kterou jsem se obrátila s prosbou o radu a informace, a ona byla vždy připravena nabídnout pomoc a pochopení. Takže ještě jednou mi dovolte vyslovit vám své vřelé poděkování a přání štěstí ve vašem osobním životě i ve vašem životě profesním, protože jsem si jistá, že v budoucnu jistě nebudete sedět s rukama v klíně.
<P>
Někteří z vás vědí, že se znovu vrátí. Ráda bych se také vrátila, ale nevím, zda k tomu dojde. Dovolte mi proto prosím vyslovit zde a nyní své poděkování všem členům výboru, pracovníkům úřadu a poslancům Parlamentu za to, že mi poskytli možnost pracovat ve Výboru pro kulturu a vzdělávání. Pracovat pro vás bylo potěšující a příjemné. Bez ohledu na naši politickou příslušnost jsme se snažili být ku prospěchu kultuře, vzdělávání, mladým lidem,sportovcům a sportovkyním. Dále bych chtěla říci, že přestože pocházím z malé země, výbor přijímal mé nápady, které byly později také potvrzeny Parlamentem. Děkuji vám za spolupráci.
<SPEAKER ID="019" NAME="Mikel Irujo Amezaga" AFFILIATION="Verts/ALE">
(ES) Pane předsedající, všeobecná deklarace UNESCO o kulturní rozmanitosti doporučuje, abychom mimo jiné podporovali výrobu kvalitních audiovizuálních děl a abychom zejména podporovali vytváření kooperačních mechanismů, které nám umožňují tato díla šířit; Evropská komise na toto prohlášení zjevně pamatovala, když vytvářela tuto iniciativu.
<P>
Je samozřejmé, že program MEDIA Mundus využije rostoucího zájmu a příležitostí vytvářených celosvětovou spoluprací v audiovizuálním průmyslu a rozšíří škálu možností pro spotřebitele, přinese díla, která jsou kulturně rozmanitější, na evropské i mezinárodní trhy a vytvoří nové obchodní příležitosti pro audiovizuální profesionály v Evropě a ve světě.
<P>
Jsem přesvědčen - a neměli bychom nijak pochybovat o tom, že Komise je schopna spravovat rozpočet tak, aby měl ten největší možný dopad a nerozplynul se v jednotlivých samostatných projektech. Jak uvedl jeden významný profesor, program MEDIA Mundus pro spolupráci se třetími zeměmi v audiovizuální oblasti je důkazem toho, že se mezinárodní audiovizuální scéna výrazně mění, zejména z hlediska techniky. Tato iniciativa usiluje o vytvoření podmínek pro spolupráci na audiovizuálním trhu, o posílení výzkumu a vzdělávání a také o financování koprodukčních projektů s cílem posílit spolupráci mezi audiovizuálními profesionály.
<P>
I já bych svůj projev rád zakončil vyjádřením vděčnosti. Bylo mi potěšením během uplynulých dvou let spolupracovat se všemi mými kolegy ve Výboru pro kulturu a vzdělávání. Děkuji vám, brzy na viděnou.
<SPEAKER ID="020" NAME="Elisabeth Morin" AFFILIATION="PPE-DE">
(FR) Pane předsedající, ze všeho nejdříve bych ráda vyslovila svůj upřímný dík paní Hieronymiové a Výboru pro kulturu a vzdělávání. Tento nový program MEDIA Mundus umožňuje celosvětový rozvoj evropského filmového průmyslu.
<P>
Tento program je ve skutečnosti zakotven v příslušné politice. Byl vytvořen v rámci akce MEDIA International, která se od roku 2007 zaměřuje na rozvoj vztahů Evropské unie s audiovizuálními trhy třetích zemí. Cílem této akce bylo uspokojit bezprostřední potřeby třetích zemí a zlepšit celkovou účinnost programu MEDIA 2007. Bylo důležité řešit nové problémy a výzvyvyplývající z globalizace trhů, jež ovlivňuje evropský audiovizuální sektor.
<P>
Tato přípravná akce tak připravila půdu pro program Evropské unie zaměřený na rozšířenou pomoc podporující mezinárodní spolupráci v audiovizuálním průmyslu. Pak Evropská komise velice rychle - k čemuž jí gratuluji - přijala návrh na vytvoření programu MEDIA Mundus. S rozpočtem ve výši 15 milionů EUR na období 2011-2013 tento program nabídne nové možnosti mezinárodní spolupráce a navazování kontaktů - a tato koncepce vytváření kontaktů je nesmírně důležitá - mezi audiovizuálními profesionály z Evropské unie i ze třetích zemí. Audiovizuální média jsou mezi mladými lidmi velmi oblíbená. Obrovskou měrou přispívají k posilování kulturního dialogu a je zde také úkol vytvořit novou globální rovnováhu v tomto sektoru mezi Spojenými státy a ostatními kontinenty, které jsou významnými výrobci, a Evropou, která má své zasloužené místo.
<P>
Tento program je otevřený projektům, které jsou založeny na partnerství a kterých se budou účastnit minimálně tři partneři, přičemž každé partnerství je koordinováno odborníkem z Evropské unie. Rozvoj sdílení informací, vzdělávání a solidní znalost trhů, zlepšování konkurenceschopnosti a nadnárodní distribuce audiovizuálních děl po celém světě, zlepšení způsobu šíření a informování o audiovizuálních dílech po celém světě a zvýšení poptávky veřejnosti po kulturní rozmanitosti - tím vším se tento program zabývá.
<P>
Podporujeme návrh Evropské komise, neboť to znamená, že tento konsensuální program, ke kterému jsme dospěli, může být realizován. Tento text mne naplňuje nadějí; schvaluji jej, protože je v souladu s mými pevnými názory na respekt, na mezikulturní dialog a na poskytování podpory tvořivé práci, na vzdělávání a na audiovizuální průmysl, a ráda bych vyjádřila své upřímné poděkování paní Hieronymiové. Vím, že v příštím funkčním období tohoto Parlamentu jí budeme vděční za to, že můžeme nadále pracovat v tomto duchu.
<SPEAKER ID="021" NAME="Manolis Mavrommatis" AFFILIATION="PPE-DE">
(EL) Pane předsedající, paní komisařko, dámy a pánové, návrh Komise týkající se programu MEDIA Mundus vítá každý, kdo chce, aby evropský audiovizuální sektor rostl, sílil a aby se jeho konkurenceschopnost zvyšovala a aby vyvážel svá díla do zbytku světa. Evropský audiovizuální průmysl se v posledních letech značně rozvinul a zlepšil a jeho mezinárodní profil se za posledních 20 let změnil, zejména v důsledku technického pokroku. To vede k intenzivnímu ekonomickému rozvoji a vysokým investicím a v důsledku toho ke zvýšené poptávce po audiovizuálních materiálech na určitých trzích. Naneštěstí jsou zde překážky, které ovlivňují uplatnění evropských děl v zahraničí, včetně nedostatečného financování evropských audiovizuálních společností.
<P>
Podpora, kterou Společenství poskytuje audiovizuálnímu sektoru, zohledňuje skutečnost, že Evropská unie a její členské státy podporují spolupráci s třetími zeměmi a příslušnými mezinárodními organizacemi v kulturní oblasti, protože to podtrhuje význam respektování odlišných kulturních rozměrů, a to za účelem podporování rozmanitosti a také z toho důvodu, že oblast distribuce určuje rozmanitost audiovizuálních děl a možnosti výběru z hlediska spotřebitele. Na mezinárodním trhu je stále k dostání příliš málo evropských audiovizuálních děl, přičemž audiovizuální díla z třetích zemí, kromě děl z USA, se potýkají s podobnými problémy s omezenou dostupností na evropských trzích. Evropští distributoři jsou v zásadě malé společnosti, které mají jen omezené možnosti získání přístupu na mezinárodní trhy. Proto tento nový program poskytuje finanční prostředky, aby mohla být přijata opatření vedoucí ke zlepšení distribuce, prodeje a propagace evropských audiovizuálních děl ve třetích zemích a také stejná opatření pro díla třetích zemí v Evropě.
<P>
Závěrem bych chtěl pogratulovat paní Hieronymiové k dalšímu výjimečnému výsledku její práce a chtěl bych jí popřát vše dobré v jejím osobním životě i v její budoucí práci po jejím výjimečném působení v Evropském parlamentu. Rád bych také využil této příležitosti k tomu, abych poděkoval paní komisařce Redingové a všem členům Výboru pro kulturu a vzdělávání za výbornou spolupráci, která mezi námi fungovala během tohoto pětiletého funkčního období.
<SPEAKER ID="022" NAME="Iosif Matula" AFFILIATION="PPE-DE">
(RO) Oblast kultury rozhodně přispívá k dosahování hospodářských cílů vzhledem k tomu, že je v ní zaměstnáno přibližně 5,8 milionů osob. Přispívá však také k dosahování cílů společenských prosazováním hodnot Evropské unie po celém světě, nemluvě o rozšiřování nabídky, ze které si mohou spotřebitelé vybírat, a posilování konkurenceschopnosti audiovizuálního průmyslu v EU.
<P>
Dotyčný program je významný také proto, že zohledňuje dopad technického rozvoje v této oblasti, a to tím spíše, že zde vlastně vzniká stále rostoucí poptávka po audiovizuálním obsahu. Vítám ucelený program pro prosazování evropských audiovizuálních děl po celém světě, vzhledem k fragmentaci trhu na evropské úrovni, oproti audiovizuálnímu průmyslu například ve Spojených státech.
<P>
V neposlední řadě pevně věřím, že bude lépe využita přidaná hodnota vytvářená filmovým průmyslem v členských státech. Jako příklad mohu uvést filmový průmysl v mé zemi, v Rumunsku, který dosud prokázal svou kvalitu tím, že získal významné ceny na evropské i celosvětové úrovni.
<P>
Gratuluji zpravodajce a přeji jí mnoho životních úspěchů po jejím působení v Evropském parlamentu.
<SPEAKER ID="023" NAME="Margarita Starkevičiūt" AFFILIATION="ALDE">
(LT) Dámy a pánové, pět let jsem pracovala v Hospodářském a měnovém výboru. Na základě zkušeností z mé země, z Litvy, však musím zdůraznit význam programů, o kterých jednáte, pro hospodářství země, nemluvě o kultuře malé země.
<P>
Před několika málo lety náš filmový průmysl stagnoval. A právě spolupráce s třetími zeměmi mu pomohla opět se postavit na nohy. Od té doby litevský filmový průmysl zesílil, vytvořil si ekonomickou základnu a nyní významně přispívá k vytváření pracovních míst. Současně tak bylo vytvořeno to správné prostředí pro nástup talentovaných režisérů a dnešní litevští filmoví režiséři dostávají mezinárodní ceny a jsou známí po celé Evropě i po celém světě.
<P>
Proto bych ráda zdůraznila, že by Evropská unie měla věnovat více pozornosti realizaci takovýchto programů, neboť pomáhají zemím a kulturám prosperovat.
<SPEAKER ID="024" NAME="Erna Hennicot-Schoepges" AFFILIATION="PPE-DE">
(FR) Pane předsedající, nejprve bych chtěla vzdát hold zpravodajce paní Hieronymiové, která vedla Výbor pro kulturu a vzdělávání s veškerou svou odborností v této specifické oblasti. Děkuji vám, paní Hieronymiová, za všechno, co jste vykonala.
<P>
Paní komisařko, opět se vám podařilo dokončit tento projekt; je to významný projekt, avšak musí být poměřován podle významu, který je mu přikládán, a jistě neodpovídá vašim ambicím pokud jde o financování. Proto budou muset být z hlediska dalšího finančního výhledu přijata opatření k navýšení zdrojů pro tento program. Těmto lidem, kteří cestují, musí být poskytnuta každá dostupná možnost a svoboda a právě v této souvislosti ještě příliš často narážíme na nevyřešené problémy týkající se víz, sociálního zabezpečení a statutu umělců. K tomu, aby byli umělci skutečně mobilní, je stále ještě zapotřebí mnohé vykonat.
<P>
Pokud jde o ostatní otázky, domnívám se, že film je nejlepším prostředkem kulturní rozmanitosti. Proto bychom měli tuto oblast, která je stále ještě v plenkách, podporovat. Možná stávající myšlenka garančního fondu by mohla představovat způsob, jak podepřít finance, které v plné míře neodpovídají našim ambicím.
<SPEAKER ID="025" NAME="Ewa Tomaszewska" AFFILIATION="UEN">
(PL) Pane předsedající, v Polsku jsou dosti často distribuovány filmy ze třetích zemí. Jen zřídka jsou kvalitní a přitom je pro naše evropské filmy mnohem obtížnější dostat se na trhy třetích zemí a k divákům z třetích zemí. Mezitím je nesmírně důležité podporovat šíření naší kultury. Je nezbytné propagovat evropské filmy v jiných zemích. Je nezbytné zajistit pro tyto filmy na trzích třetích zemí lepší pozici. Kromě toho posílení filmového průmyslu také zajistí, že vyráběné filmy budou kvalitnější. To bude také významná hodnota.
<P>
Myslím, že důležitým faktorem je zde synergický účinek dosažený díky mobilitě a spolupráci s třetími zeměmi. Posílení ochrany duševního vlastnictví je významná záležitost, kterou se tento program zabývá, a to také v souvislosti s podporou plnění úmluvy UNESCO.
<P>
Rád bych vyslovil velké poděkování paní Hieronymiové za její práci na tomto programu a za to, že se jí podařilo dokončit jej před koncem tohoto funkčního období. Ačkoli jsme na tomto díle pracovali společně, její podíl byl největší. Rád bych velmi upřímně poděkoval všem členům Výboru pro kulturu a vzdělávání, s nimiž jsem v tomto funkčním období spolupracoval.
<SPEAKER ID="026" NAME="Viviane Reding">
členka Komise. - Pane předsedající, děkuji vám všem, kteří přispíváte k vytváření naší kulturní rozmanitosti, a to nikoli pouze v Evropě, nýbrž také za jejími hranicemi. Ráda bych na konci tohoto projevu uvedla některé konkrétní příklady, jak toto může fungovat a jak to již funguje.
<P>
Vytvořili jsme 11 partnerství v oblasti vzdělávání s Jižní Amerikou, Indií, Kanadou, Tureckem, Ukrajinou, Moldavskem a Gruzií. Předmětem těchto partnerství jsou filmy, televizní pořady, animace a dokumenty. Například bylo vytvořeno animátorské spojení mezi EU a Jižní Amerikou a Kanadou za účelem vyškolení a rozvoje specialisty na kreslenou animaci. Byl uspořádán seminář Prime Exchange určený pro autory a producenty z Indie a Evropy s cílem získání lepších znalostí finančních a tržních prvků filmů. Byla též podpořena distribuce, například ze strany Klubu evropských producentů, který uspořádal koprodukční semináře v Číně a Indii.
<P>
Dolma uspořádala dokumentární měsíc v Chile, Pařížský projekt zajistil koprodukovanou výrobu obnášející spolupráci mezi Japonskem a Jižní Koreou a Evropou a EuropaCinema zahrnula do své působnosti síť 230 evropských kin a 148 kin ve zbytku světa za účelem vzájemné výměny filmů. Vidíme tu tedy velmi konkrétní činy. Nejde zde o velká slova, nýbrž o činy, jejichž účelem je pomoci profesionálům, aby mohli sami dělat to, co umí nejlépe: točit filmy, promítat filmy, zajišťovat, aby filmy cestovaly. Díky všem, kteří toto pomohli uskutečnit.
<SPEAKER ID="027" NAME="Ruth Hieronymi" LANGUAGE="DE">
Pane předsedající, děkuji vám za podnětnou a konstruktivní rozpravu. Jsem si jistá, že s touto hybnou silou bude program MEDIA Mundus, kterým jsme se dnes právem zabývali, nejen velkým úspěchem, ale podaří se mu v nadcházejících letech také zmobilizovat další podporu.
<P>
Každý, komu je líto, že ve světě chybí evropská kultura nebo že je jí v něm málo, k čemuž má pádné důvody, může program MEDIA Mundus pouze přivítat a nadšeně pro něj hlasovat. Je výborným příkladem toho, jak můžeme světu předat své kulturní poselství. Proto bych vás ráda ve vší vážnosti požádala, abyste toto poselství svým vládám předali energicky. Podporovat evropskou kulturu na základě vzájemné spolupráce neznamená méně národní identity pro všechny naše země a členské státy Evropské unie. Spíše to posílí jejich konkrétní národní identitu a stmelí to naši evropskou kulturu, takže budeme moci být ve světě úspěšnějším vyslancem.
<P>
V tomto duchu bych vám všem ráda poděkovala. Chtěla bych pozvat všechny z vás, kteří mají zájem podebatovat o možných přístupech k tomuto tématu, do baru pro poslance.
<SPEAKER ID="028" NAME="Předsedající">
Rozprava je ukončena.
<P>
Hlasování se bude konat dnes ve 12:00.
