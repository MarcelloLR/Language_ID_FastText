<CHAPTER ID="010">
Finanční služby (podepisování aktů) 
<SPEAKER ID="149" NAME="Předseda">
Na základě postupu spolurozhodování podepisuje legislativní akty předseda Evropského parlamentu a představitel současného předsednictví, které zastupuje Radu. Před obnovením zasedání bude podepsán legislativní balíček, aby byl účinný. Jménem Rady jej podepíše Cecilia Malmströmová, ministryně pro evropské záležitosti. Jsem velmi rád, že tu také dnes je komisařka Benita Ferrero-Waldnerová.
<P>
Rád bych řekl několik slov k legislativě, kterou dnes budeme podepisovat. Dnešek, předvečer mimořádné vrcholné schůzky Evropské unie v rámci přípravy na nadcházející vrcholnou schůzku G20 v Pittsburghu, je vhodným dnem k tomu, abychom posílili úlohu Evropského parlamentu jako spolutvůrce právních předpisů. Byl jsem požádán, abych zastupoval Evropský parlament při večeři hlav států a vlád. My, Evropská unie, se budeme připravovat na svou účast na vrcholné schůzce G20 v Pittsburghu.
<P>
Máme dnes před sebou v rámci postupu spolurozhodování významný balíček čtyř různých legislativních aktů, který jsme schválili v reakci na finanční krizi. Co je obsahem tohoto balíčku? Směrnice o kapitálových požadavcích, nařízení o ratingových agenturách, nové nařízení o přeshraničních platbách a rozhodnutí, kterým se zavádí nový program na podporu specifických činností v oblasti finančních služeb, finančního výkaznictví a auditu.
<P>
Směrnice a nařízení jsou zaměřeny na ochranu investorů z EU a finančního systému Evropské unie a na posílení záruk práv spotřebitelů a zajištění lepšího dohledu. Tyto akty se zaměřují na stabilizaci finančních trhů. Plníme tím to, co bylo ohlášeno, ale právní předpisy, které podepisujeme, byly vypracovány Parlamentem v předchozím volebním období. Chtěla by se před podepsáním legislativních aktů ujmout slova paní ministryně Malmströmová?
<SPEAKER ID="150" NAME="Cecilia Malmström">
úřadující předsedkyně Rady. - (SV) Pane předsedo, budeme nyní podepisovat řadu právních aktů, které jsou zcela zásadní v reakci EU na finanční a hospodářskou krizi, která tak těžce zasáhla Evropu a jejíž dopad bude pokračovat. Ráda bych využila této příležitosti a vyjádřila poděkování českému předsednictví, které tvrdě pracovalo na tom, aby byly tyto akty rychle zavedeny. Díky českému předsednictví se nám podařilo tak rychle dosáhnout úspěšné spolupráce Rady a Parlamentu i rychlých a účinných dohod.
<P>
Jak jsem se již zmínila dříve, jsme, pokud jde o hospodářskou situaci, opatrnými optimisty, ale víme také, že v nadcházejícím období zasáhne velmi tvrdě řadu zemí nezaměstnanost. Existují proto stále ještě důvody, aby Parlament, Rada a Komise navzájem úzce spolupracovaly. Těším se na naši spolupráci a jsem hrdá na to, že mohu podepsat tyto akty spolu s vámi, pane předsedo.
<SPEAKER ID="151" NAME="Předseda">
Rád bych upozornil na to, že tím, jak teď postupujeme, vyjadřujeme kontinuitu funkcí Rady, Parlamentu a Komise. Mezitím proběhly volby do Evropského parlamentu, které však nijak neomezily naši činnost či naši práci.
<P>
Chtěl bych teď požádat paní ministryni Malmströmovou, aby přikročila ke společnému podepisování, které se uskuteční zde za tímto stolem. Prosím také paní komisařku Ferrero-Waldnerovou, paní Berèsovou a paní Bowlesovou - předchozí a současnou komisařku pro hospodářské a měnové záležitosti - žádám vás obě, abyste přišly sem doprostřed, a zpravodaje, k nimž patřili pan Karas a pan Gauzès. Vy všichni se s námi zúčastníte podepisování a paní ministryně a já akty podepíšeme.
<P>
Rád bych také zdůraznil, že paní Starkevičiūtėová a pan Hoppenstedt jsou bývalými zpravodaji, ale už nejsou zde v Evropském parlamentu, poslanci byli v předchozím volebním období.
<P>
Nyní přistoupíme k podepisování.
