<CHAPTER ID="015">
Evropská strategie pro Podunají (rozprava) 
<SPEAKER ID="371" NAME="Předsedající">
Dalším bodem je otázka k ústnímu zodpovězení o evropské strategii pro Podunají, kterou položili Silvia-Adriana Ţicău, Brian Simpson, János Áder, Hannes Swoboda, Eva Lichtenberger, Michael Cramer, Saïd El Khadraoui, Mathieu Grosch, Iuliu Winkler, Victor Boştinaru, Ioan Mircea Paşcu, Marian-Jean Marinescu, Ivailo Kalfin, Norica Nicolai, Dirk Sterckx, Csaba Sándor Tabajdi, Michael Theurer, Ismail Ertug, Inés Ayala Sender, Jiří Havel, Edit Herczog, Stanimir Ilchev, Iliana Malinova Iotova, Jelko Kacin, Evgeni Kirilov, Ádám Kósa, Ioan Enciu, Eduard Kukan, Gesine Meissner, Alajos Mészáros, Nadezhda Neynsky, Katarína Neveďalová, Daciana Octavia Sârbu, Vilja Savisaar, Olga Sehnalová, Catherine Stihler, Peter van Dalen, Louis Grech, Corina Creţu, George Sabin Cutaş, Vasilica Viorica Dăncilă, Cătălin Sorin Ivan, Tanja Fajon, Kinga Göncz, Antonyia Parvanova, Adina-Ioana Vălean a Rovana Plumbo Komisi.
<SPEAKER ID="372" NAME="Silvia-Adriana Ţicău" LANGUAGE="RO">
Chci poděkovat všem svým kolegům, kteří podpořili můj podnět uspořádat na plenárním zasedání Evropského parlamentu tuto rozpravu, po níž bude zítra následovat hlasování o společném usnesení.
<P>
Podunají má pro Evropskou unii zvláštní význam, jednak protože Dunaj protéká mnoha jejími zeměmi, jednak protože ústí přímo do Černého moře. Dunaj spojuje, přes řeku Rýn a Mohanský průplav, Severní moře a rotterdamský přístav, který je největším v Evropské unii, s Černým mořem a s přístavem Constanţa, jenž je desátým největším.
<P>
Evropská rada si uvědomuje význam Podunají a v červnu 2009 požádala Komisi, aby do konce roku 2010 navrhla strategii Evropské unie pro tento region. Vyzýváme Komisi, aby co nejdříve zahájila konzultace se všemi zeměmi v povodí Dunaje a aby tato strategie byla po vzoru strategie pro region Baltského moře provázena akčním plánem a víceletým operačním programem, jež provedou všechny zúčastněné státy.
<P>
Pro rozvoj Podunají je nutný rozvoj dopravní infrastruktury a co se toho týče, mezi priority patří právě modernizace přístavů, integrace dunajských navigačních systémů, odstranění úseků s trvale sníženou průjezdností v průplavu Rýn/Mása-Mohan-Dunaj, aby se zlepšily možnosti plavby, dále zlepšení intermodality dopravy v regionu a větší propojení s Černým mořem pomocí silničních a železničních tras; mám na mysli koridory pro železniční přepravu nákladu a vysokorychlostní vlaky.
<P>
Podunají hraje významnou úlohu v diverzifikaci zdrojů dodávek energií v Evropské unii. Provádění společných projektů v oblasti energetické účinnosti a obnovitelných zdrojů energií, investice do nových technologií a rozvoj malých a středních podniků povzbudí zelené hospodářství v celém makroregionu Podunají.
<P>
Kromě toho je důležitým nástrojem podpory hospodářského růstu v tomto regionu cestovní ruch. A v neposlední řadě k územní soudržnosti regionu přispěje rozvoj center excelence, jež budou konkurenceschopná na mezinárodní úrovni, a vědecká a kulturní spolupráce.
<P>
V Podunají a zvláště v Dunajské deltě se nachází mnoho zvláště chráněných území a zvláštních oblastí ochrany sítě Natura 2000, což jsou jedinečné a křehké ekosystémy. Ochrana životního prostředí v povodí Dunaje bude mít velký vliv na rozvoj zemědělství a venkova tohoto regionu.
<P>
Strategie pro Podunají usnadní díky koordinovanému přístupu efektivnější využívání a větší čerpání evropských finančních prostředků, přičemž strategie samozřejmě není omezena jen na to. Proto vyzýváme Komisi a členské státy, aby v roce 2010 využily přezkum finančního výhledu v polovině období a diskutovaly o budoucím finančním výhledu s ohledem na dosažení cílů strategie EU pro Podunají.
<P>
Na závěr chci říci, že Evropský parlament bude v průběhu vytváření a provádění této strategie EU pro Podunají stálým partnerem.
<SPEAKER ID="373" NAME="Olli Rehn">
člen Komise. - Paní předsedající, chci vám poděkovat, že jste otevřela toto velice důležité téma strategie pro Podunají, a také za vaši obecnější podporu strategiím pro makroregiony v Evropě.
<P>
Komise v této souvislosti pracuje se zeměmi zapojenými do procesu podunajské spolupráce. Jsou to tyto členské státy: Německo, Rakousko, Slovensko, Česká republika, Maďarsko, Slovinsko, Bulharsko a Rumunsko. Kromě toho se účastní tyto třetí země: Chorvatsko, Srbsko, Bosna a Hercegovina, Černá Hora, Moldavsko a Ukrajina.
<P>
Pokud jde o stav věcí v této fázi, zřídili jsme v Komisi meziútvarovou pracovní skupinu zahrnující více než 20 generálních ředitelství, aby naznačila hlavní politické priority této strategie. Současně jmenovala každá země Podunají vnitrostátní kontaktní místo a odehrála se první schůzka těchto kontaktních míst s členskými státy. Od února do června letošního roku je naplánována řada akcí, jež podnítí diskusi s příslušnými zúčastněnými stranami. První taková akce se bude konat 1. a 2. února v německém Ulmu.
<P>
Pokud jde o budoucí náplň strategie, tak bych chtěl zdůraznit, že jsme teprve na začátku celého procesu jejího vypracovávání a příprav. O obsahu strategie budou v nadcházejících měsících podrobněji diskutovat dotčené země, příslušné zúčastněné subjekty, útvary Komise a ostatní orgány EU.
<P>
Nicméně je pravděpodobné, že strategie bude spočívat na třech základních pilířích, jinými slovy na třech širších oblastech politických priorit: Za prvé je to zlepšení propojení a ekologicky udržitelných komunikačních systémů; za druhé ochrana životního prostředí, zachování vodních zdrojů a zdokonalení činností k předcházení rizikům; a za třetí posílení sociálně ekonomického, lidského a institucionálního rozvoje. Tyto tři pilíře budou obnášet množství konkrétních opatření, založených na příspěvcích členských států, zúčastněných subjektů a na příspěvcích od Komise.
<P>
Na závěr mi dovolte se zmínit o příštích krocích. Od této chvíle až do června budeme pokračovat ve shromažďování nápadů a návrhů členských států, zúčastněných subjektů a ostatních stran, jež mají na věci zájem, prostřednictvím dokumentů o postoji, schůzí, konferencí a také veřejných konzultací pořádaných na internetu. Poté Komise nápady do září uspořádá podle jejich priority a připraví návrh sdělení o strategii a akční plán, jenž s ní bude spojen. A nakonec, do prosince, připraví přijetí těchto dokumentů. Takže příštím rokem - 2011 - začneme se zaváděním systémů řízení a konkrétním prováděním opatření a projektů, jež už budou v této době naplánovány a schváleny.
<P>
Děkuji za pozornost. Těším se na vaše připomínky v této rozpravě.
<SPEAKER ID="374" NAME="Marian-Jean Marinescu" LANGUAGE="RO">
Skupina Evropské lidové strany (Křesťanských demokratů) a Evropských demokratů přisuzuje strategii pro Podunají zvláštní význam. Průplav Rýn-Mohan-Dunaj je mostem mezi východem a západem, mezi Severním a Černým mořem. Má přímou souvislost se zajištěním dodávek energie, poskytuje spojení s Asií po Černém moři a také spojení se Středozemním mořem.
<P>
Proto jsme pro to, aby byla strategie pro Podunají letos navržena, tak jak se k tomu Komise zavázala. Těší mě, že pan komisař Rehn byl znovu jmenován, a chceme, aby tato strategie spolu se zvláštním akčním plánem byla schválena nejpozději začátkem roku 2011.
<P>
Z hlavních priorit, jež je třeba sledovat, se zmíním o těchto: zajištění způsobilosti celé vodní cesty k plavbě, především spojnice mezi Dunajem a Rýnem, a standardizace plavebních systémů, modernizace říčních přístavů a rozvoj přidružených infrastruktur v integrované multimodální systémy, účinné využívání energetického potenciálu Dunaje, vytváření zavlažovacích systémů s cílem zabránit dezertifikaci a zavedení integrovaného systému pro sledování úrovní vodní hladiny, jehož cílem bude zlepšit předpovídání záplav, sucha či znečištění, a možnosti, jak jim zabránit, i možnosti zásahu v případě, že k nim dojde.
<P>
Je zapotřebí postupovat koordinovaně, protože kdyby se jen jediný stát v povodí Dunaje nezapojil, mohlo by to zablokovat celý proces. Také je zapotřebí finančních zdrojů. Proto doufám, že se nová Evropská komise bude touto záležitostí zabývat a nebude se vyhýbat financování spočívajícímu na partnerství mezi veřejným a soukromým sektorem.
<P>
Rumunskem protéká ze všech států ležících na Dunaji nejdelší část této řeky. Proto podporuje co nejrychlejší vypracování této strategie, která zlepší využívání potenciálu řeky, jež je pro celou Evropu tak důležitá.
<SPEAKER ID="375" NAME="Constanze Angela Krehl" LANGUAGE="DE">
Paní předsedající, skupina progresivní aliance socialistů a demokratů v Evropském parlamentu podporuje tuto iniciativu k vytvoření strategie pro Podunají. Je to pro nás významný projekt, mimo jiné protože ukázkovým způsobem posílí územní soudržnost, jež byla poprvé začleněna v Lisabonské smlouvě, a také protože může přinést příležitost přesně vysvětlit, co pod pojmem územní soudržnost máme na mysli. Doufám, že když pan Rehn řekl, že hovořil s mnoha partnery, měl na mysli i to, že Evropský parlament bude do vytváření společné strategie pro Podunají řádně zapojen. Bohužel jsem v jeho projevu slova "Evropský parlament" neslyšela, nicméně my se této diskuse řádně zúčastníme. Těší mě, že dnes zde v plénu vedeme první důležitou rozpravu.
<P>
Kromě územní soudržnosti je rovněž důležité objasnit, že součástí této strategie je přeshraniční spolupráce, již jsme vždy povzbuzovali, v rámci politiky soudržnosti podporovali a kterou jsme vlastně již chtěli v tomto období financování posílit. Doufám, že se to v několika příštích letech bude dařit ještě lépe, také v souvislosti se strategií pro Podunají.
<P>
Chtěla bych zdůraznit, že touto strategií pro Podunají získáme evropskou přidanou hodnotu, která bude skutečně konkrétní, zvláště pro občany žijící v tomto regionu. Proto by měli být do jejího vytváření přímo zapojeni a měli by dostat příležitost přímo se tohoto evropského projektu účastnit. Snažně prosím, nepřetěžujme strategii příliš mnoha prioritami, ale soustřeďme se na to, čeho chceme dosáhnout. Podle mého názoru je velmi důležité, abychom účinněji využívali stávající zdroje a vybudovali nebo rozšířili například systémy varování a upravili je tak, aby vhodným způsobem varovaly před přírodními katastrofami, jako jsou záplavy, a rovněž aby reagovaly například v případě průmyslových nehod, v jejichž důsledku dochází ke znečištění Podunají a sousedních regionů. Jsou zde oblasti, v nichž je třeba přijímat společná opatření.
<P>
Úspěšná strategie pro Podunají a úspěšné projekty v tomto regionu se rovněž mohou stát vzorem pro ostatní regiony. Aniž bychom museli vždy okamžitě vymýšlet novou strategii, můžeme tento projekt použít jako příklad řešení problémů v rámci přeshraniční spolupráce a také - pokud se nám podaří do této strategie opravdu zapojit třetí země - provádění politiky sousedství, jež je důležitá pro nás všechny v Evropské unii, a měla by být podporována.
<SPEAKER ID="376" NAME="Michael Theurer" LANGUAGE="DE">
Paní předsedající, pane komisaři, dámy a pánové, význam Podunají je patrný z pouhé skutečnosti, že v něm žije 80 milionů lidí v šesti členských státech EU a ve čtyřech sousedních zemích. V Černém lese - 100 km odtud vzdušnou čarou - Dunaj pramení a pak teče do delty a ústí do Černého moře. skupina Aliance liberálů a demokratů pro Evropu proto tuto výzvu k vytvoření strategie pro Podunají podporuje, a my jako Evropský parlament rovněž dnes večer činíme důležitý krok tím, že máme záležitost strategie Podunají na pořadu jednání.
<P>
Dvacet let po pádu Železné opony a po ukončení rozdělení Evropy je Dunaj opět symbolem sjednocování. Dunaj spojuje EU od jejího zakládajícího člena, Německa, přes Rakousko, které se k EU připojilo roku 1995, až po nové členské státy střední a východní Evropy, jež přistoupily roku 2004, se sousedními zeměmi, jako je kandidátská země Chorvatsko, a také s ostatními sousedními státy, jež mají o přistoupení zájem. Proto lze podél Dunaje vidět, jak se nám Evropa, skoro před očima, znovu sjednocuje.
<P>
Dámy a pánové, nyní musíme přijmout vhodná opatření, aby se strategie pro Podunají stala také prioritou regionální politiky v novém období financování - skupina ALDE tomu přisuzuje velký význam. Existuje mnoho způsobů, jak si s tím poradit. Jednou z možností je, aby malé a střední podniky uzavíraly více vzájemných partnerství.
<P>
Samozřejmě existují další důležité úkoly v oblasti infrastruktury. Ta je pro skupinu ALDE zvláště významná, protože v důsledku rozdělení Evropy byla historická dopravní spojení přerušena a dosud nebyla modernizována. Rozvoj Dunaje jako vnitrozemské vodní cesty, modernizace a zlepšení stavu přístavů, plavebních komor a splavnosti poskytne prostor způsobu dopravy, který je šetrný vůči životnímu prostředí. Mnohé je nicméně ještě třeba učinit v rámci silniční a železniční sítě. Zvláště důležité také je, abychom zapojili obce, města, oblasti a občany.
<SPEAKER ID="377" NAME="Eva Lichtenberger" LANGUAGE="DE">
Paní předsedající, dámy a pánové, rozvojovou strategii pro Podunají je třeba přivítat. Je také velice důležitá. Rovněž je velice ambiciózním úkolem, který nelze srovnávat s ničím, co jsme dříve udělali v souvislosti s regionálním rozvojem. Dunaj není jen vodní cesta, není to jen trasa. Dunaj je přírodní klenot. Vím, že mnozí z vás to slyší neradi, ale je to právě toto hledisko - že to je přírodní klenot -, díky němuž má tato oblast potenciál udržitelného a moderního cestovního ruchu, který mohou v regionu s mimořádně pozitivním vlivem rozvíjet malé a střední podniky, zejména v okolí Dunajské delty, ale i podél jiných přitažlivých úseků řeky.
<P>
Dunaj má jako řeka velmi zvláštní rysy - což je jistě zřejmé -, které jsou zvláště citlivé vůči lidským zásahům. Důkaz toho jsme již dostali v souvislosti s projektem elektrárny Gabčíkovo. Škody způsobené tímto projektem jsou dodnes patrné, a jen díky mimořádnému úsilí místních obyvatel a občanů se podařilo zabránit škodám ještě větším, k nimž by došlo v důsledku pokračování výstavby tohoto řetězce elektráren. Projekt způsobil pokles hladiny podzemních vod, což má nedozírné následky pro zemědělství. Můj kolega se oprávněně zmínil o silném propojení podloží Dunaje s podzemní vodou v oblasti. Měli bychom tomu v této souvislosti věnovat zvláštní pozornost.
<P>
Můžeme si z těchto událostí vzít ponaučení: Dunaj - a vlastně každá řeka - je tepnou, jejíž život potřebuje ochranu a pozornost a k níž musíme přistupovat udržitelným způsobem. Neznamená to jen, že nebudeme do přírodních oblastí nezodpovědně vjíždět s bagry, ale také to, že budeme řeku prostě brát vážně, využívat ji k plavbě, ale přizpůsobovat lodi řece a nikoli řeku lodím. Když chcete zahájit velký projekt, nekoupíte napřed nábytek, kolem něhož byste pak postavili dům. Právě takto musíme přistupovat k Dunaji. Udržitelnost a ohleduplnost vůči přírodnímu prostřední zde mají nejvyšší význam. Neopakujme minulé chyby!
<SPEAKER ID="378" NAME="Oldřich Vlasák">
jménem skupiny ECR. - Podunajská oblast je velmi specifickým a nesporně obrovským teritoriem. Jak všichni víme, Dunaj je po Volze druhá nejdelší řeka v Evropě, která protéká nebo tvoří státní hranici celkem deseti zemí a jejíž povodí zasahuje do devatenácti evropských států. Je proto zcela jistě dobře, že je této oblasti věnována specifická pozornost. Myslím si však, že bychom se zde na půdě Evropského parlamentu neměli pokoušet konkrétní podobu podunajské strategie přímo ovlivňovat. Dobrá makroregionální strategie musí být definována zdola, evropské instituce by měly pouze vytvářet rámec, usnadňovat komunikaci na mezivládní úrovni a podporovat aktéry metodologicky, přehledy dat apod. Komise by podle mého názoru neměla makroregionální strategii psát, ale moderovat její vznik, neboť obsah musí být definován na úrovni členských států, regionů a jednotlivých měst a obcí.
<P>
Dále jsem přesvědčen, že jakkoli by měla být podunajská strategie orientována do budoucnosti, nemůžeme se při její implementaci vyhnout dědictví minulosti. Je potřeba si uvědomit, že Dunaj během studené války, např. v tehdejším Československu, tvořil samostatnou hranici mezi východem a západem. Prvek rozdělené Evropy v povodí Dunaje přetrvává a ve skutečnosti limituje evropské integrační trendy. Proto by se tomuto problému měla strategie věnovat. Rozvojový potenciál Dunaje nemůže být plně využit, pokud zde přetrvávají nepropojené dopravní sítě mezinárodní, meziregionální a místní, pokud zde chybí hlubší spolupráce v územním plánování a strategickém plánování rozvoje, pokud zde jsou mentální bariéry. Minulost musí být vyřešena, pokud se máme efektivněji posunout vpřed.
<P>
Je dobře, že v souvislosti s makroregionálními strategiemi nehovoříme o správních jednotkách, o jednotlivých státech nebo územních celcích NUTS a krajích, ale o území uvnitř Evropy. Tento náš přístup nevyžaduje pouze změnu technologie či metody provádění politiky soudržnosti, ale mnohem více změnu filozofie. Je totiž třeba skutečně prosazovat správu věcí veřejných na více úrovních, abychom vyřešili problémy území bez ohledu na administrativní bariéry. Makroregionální strategie představují cestu do budoucna, jsou do značné míry ojedinělým projektem, který dosud neměl v Evropské unii obdoby. Jejich cílem je zajistit spolupráci členských zemí, krajských a místních samospráv a dalších relevantních hráčů na partnerském principu a to tak, aby bylo možné řešit jejich problémy.
<SPEAKER ID="379" NAME="Jaromír Kohlíček">
jménem skupiny GUE/NGL. - Milé kolegyně, vážení kolegové, před pěti lety vystoupil při diskuzi ve Výboru pro dopravu a cestovní ruch jeden z nových poslanců Evropského parlamentu, tedy já, a oznámil ostatním velké tajemství: nejdelší řekou Evropské unie je Dunaj. Od té doby již moji kolegové nejsou tímto tvrzením překvapováni a já jsem velmi rád, že jako jeden z iniciátorů mohu podpořit zahájení práce na strategii rozvoje v povodí Dunaje. Samozřejmě tato strategie musí zahrnovat řadu aspektů a právě aspekty spojené s životním prostředím a jeho ochranou, udržitelným ekonomickým rozvojem a rozvojem dopravní infrastruktury logicky vyžadují zapojení všech zemí, které v tomto území využívají vodních zdrojů. Je úplně, jedno jsou-li to země Evropské unie nebo naši sousedé. Dosud jen minimálně využívaný dopravní potenciál i ostatní možnosti rozvoje vyžadují urychlený rozjezd celého projektu. Proto plně podporuji relativně krátký termín stanovený usnesením Evropské komisi a těším se, že strategie rozvoje v povodí Dunaje bude již od příštího roku jedním z významných rozvojových plánů Evropské unie. Skupina GUE/NGL plně podporuje záměry naznačené usnesením a podpoří je samozřejmě i v hlasování.
<SPEAKER ID="380" NAME="Jaroslav Paška">
jménem skupiny EFD. - (SK) Podle závěrů Evropské rady z června 2009 zahájila Evropská komise práci na přípravě strategie Evropské unie pro Podunají, která má zlepšit spolupráci mezi státy v povodí Dunaje a napomoci ke zvýšení dynamiky hospodářského a sociálního rozvoje tohoto regionu.
<P>
Navrhovaná strategie má vytvořit základ pro koordinaci činností zúčastněných zemí v rámci současných programů Evropské unie, bez dodatečných nároků na zvláštní financování, orgány či právní předpisy. Evropská komise poskytne technickou a koordinační podporu. V projektu se počítá s vytvořením prostoru ke spolupráci také se státy, které nejsou členy Evropské unie.
<P>
Dámy a pánové, chtěl bych iniciativu Evropské rady směřující k vytvoření strategie Evropské unie pro Podunají ocenit a vyjádřit jí podporu. Jsem přesvědčen, že taková koordinovaná mezinárodní spolupráce umožní účinnější ochranu ekosystémů Dunaje, které pak budou chránit všechny země, jimiž řeka protéká, společně. Vždyť na čistotě Dunaje závisí kvalita pitné vody pro miliony Evropanů. Proto je samozřejmé, že ochrana vodního toku a jeho širokého okolí před znečišťováním by měla být jedním z hlavních pilířů nadstandardní spolupráce zúčastněných zemí.
<P>
Dalším ambiciózním cílem strategie pro Podunají je dobudování dunajské vodní cesty podle parametrů schválených Dunajskou komisí. Dopravní koridor z východu na západ by tak získal nový významný hospodářský rozměr a umožnil by splavnit i větší přítoky Dunaje. Takový nový impuls hospodářského růstu přinese i množství pracovních příležitostí.
<P>
V době, kdy Evropa hledá obnovitelné, ekologicky čisté zdroje energie, nabízí řeka Dunaj mohutný, nevyčerpatelný zdroj takové energie. Je potřeba jenom oprášit některé plány vodních elektráren, posoudit je z hlediska vlivů na životní prostředí a efektivity návratnosti a provést je.
<P>
Dámy a pánové, jsem přesvědčen, že myšlenka vypracovat společnou strategii Evropské unie pro Podunají je dobrá a zaslouží si naši politickou podporu.
<SPEAKER ID="381" NAME="Csanád Szegedi" AFFILIATION="NI">
(HU) Paní předsedající, dámy a pánové, Dunaj patří k největším ekologickým koridorům Maďarska a Evropské unie; je to sedmý panevropský koridor. Řeka Dunaj tedy hraje klíčovou úlohu a strana Jobbik podporuje mezinárodní závazky, které dříve učinila Maďarská republika s cílem realizovat tento projekt, jejž Evropská komise označila za vysoce prioritní, do roku 2020. Tento rozvoj velice dobře zapadá do koncepce mořských dálnic, která byla začleněna rovněž do bílé knihy EU o dopravní politice. Nicméně bych chtěl své kolegy upozornit na skutečnost, že Hnutí za lepší Maďarsko (Jobbik) na rozdíl od ostatních tento projekt nepodporuje kvůli zisku. Chceme, aby během jeho provádění byly dodržovány veškeré ekologické normy, a tudíž aby byla zajištěna optimální šířka koryta Dunaje a potřebný průtok pro plavbu. Takto bychom se vyvarovali poškození vodní základny a přírodního bohatství podél Dunaje. Jsme přesvědčeni, že jediný způsob, jak učinit Podunají stabilním evropským regionem, je zrušit Benešovy dekrety, které diskriminují německé, rakouské a maďarské občany. Děkuji za pozornost.
<SPEAKER ID="382" NAME="Lambert van Nistelrooij" AFFILIATION="PPE">
(NL) Paní předsedající, občas se naskytne příležitost razit novou cestu - také v evropských politikách. Až doposud - buďme upřímní - členské státy velice jasně určovaly priority pro svá vlastní území. Jsem Nizozemec. Žiji právě na opačné straně, dolů po proudu Rýna a Másy, a můj bratr má mléčnou farmu v oblasti, jež byla vyhlášena za protipovodňovou zadržovací nádrž pro případy, kdy je vody příliš mnoho. Jak může dojít k tomu, že je vody příliš mnoho? Jedním důvodem je samozřejmě déšť, ale dalším důvodem je to, že v nádrži na horním toku nebyla přijata žádná opatření k dočasnému zadržení vody. Zemědělský statek mého bratra se tedy nachází v ohrožené oblasti.
<P>
Tím chci říci, že vyvstává zásadní otázka, zda jsme schopni spolupracovat na zhmotnění nového cíle, který stanoví Lisabonská smlouva - územního rozměru. K tomu je zapotřebí usilovat o uzavření vzájemných dohod v celé oblasti povodí, zavést do těchto programů některé naše vlastní názory, pokud jde o dopravu, ekologii a hospodářství, a některé z problémů řešit společně. Vím to, protože jsme tento přístup společně krok za krokem uplatnili na druhé straně Evropy. V této souvislosti nic není zadarmo, a takové zapojení se musí uskutečnit opravdu přístupem "zdola nahoru". Proto souhlasím s tímto usnesením. Pokoušíme se v něm společně vyřešit správní záležitosti související s tímto obecným přístupem a vyzýváme Komisi, aby se k nám přidala. Souhlasím s paní Krehlovou ze skupiny progresivní aliance socialistů a demokratů v Evropském parlamentu, že bychom neměli všechny své politiky pro tento velký region sázet na jednu kartu. Místo toho bychom měli mít odvahu vybrat řadu záležitostí, které se lépe řeší na této evropské územní úrovni. Upřímně tuto iniciativu podporuji, a proto s velkým zájmem očekávám příslušný dokument Komise.
<SPEAKER ID="383" NAME="Inés Ayala Sender" AFFILIATION="S&amp;D">
(ES) Chci poděkovat paní Ţicăuové, že v září 2008 uspořádala výpravu delegace Výboru pro dopravu a cestovní ruch podél Dunaje a také návštěvu ústí řeky, delty, kde Dunaj vtéká do Černého moře.
<P>
V důsledku na mě velmi zapůsobila historie a nezměrný potenciál této obzvláště evropské řeky, v jejímž povodí se nachází deset zemí, z nichž šest již je v Evropské unii, a ostatní jsou sousední a kandidátské země.
<P>
Také na mě zapůsobily velké odlišnosti a různé úhly pohledu na tuto řeku mezi podunajskými členskými státy. Některé ji chápou jako opravdový klenot, jímž bude, až dosáhne nejvyšší úrovně prosperity a rozvoje na svých březích. Tyto země se musí vrátit ke kořenům řeky, která byla spravována po staletí. Musím říci, že jsem byla zdrcená, když jsem viděla kolonie ptáků žijících na řece, kteří kousek po kousku - právě kvůli obnově, kvůli zpátečnickým krokům - přicházeli o svá stanoviště na Dunaji, kdysi nohama šplouchali ve vodě, a dnes nemají kde.
<P>
Jiné státy řeku po mnoha letech opožděného vývoje vidí právě jako příslib rozvoje a zdroje blahobytu, spojení a energie. Kromě toho dnes mají svá práva, poté co mnoho let vnímaly řeku jako symbol nedorozumění, blokády, nedostatečného vývoje nebo dokonce konfliktu. Souhlasím s nimi, že je naléhavě třeba okamžitě a ve velkém rozsahu obnovit Dunaj jako vodní cestu pro trvale udržitelnou dopravu - existuje program Marco Polo, který je stále využíván příliš špatně - nebo jako zdroj jedinečného rozvoje cestovního ruchu - protože krajina zde je obdivuhodná - a nebo jako zdroj obnovitelné energie.
<P>
Ti z nás, kteří nemají to štěstí mít takové evropské a nadnárodní řeky, protože žijí na poloostrově, v rohu Evropské unie - i když máme řeky spojující Portugalsko a Španělsko a jejich společné a nadnárodní řízení je příkladem evropského rozměru -, skutečně vnímají možnosti Dunaje se závistí.
<P>
Ukažme proto svou naprostou podporu potřebě této naléhavé strategie pro Podunají, aby byla Evropa úplnější, jednotnější a udržitelnější.
<SPEAKER ID="384" NAME="Filiz Hakaeva Hyusmenova" AFFILIATION="ALDE">
(BG) Děkuji vám, paní předsedající, strategie pro Podunají může přinést potenciál pro účinné provádění politiky soudržnosti v tomto zeměpisném regionu. Členské státy se na ní podílejí a předloží k ní do konce tohoto měsíce návrhy. Nicméně kolik jich o ní diskutovalo veřejně? Kolik států zahájilo proces veřejných konzultací?
<P>
Chci zvláště zdůraznit klíčovou úlohu, jakou by při vytváření této strategie měly hrát regiony a města podél Dunaje. Mám na mysli místní vládní agentury, nevládní organizace, podniky a běžné občany. Jejich zapojení může zaručit, že strategie splní příslušné požadavky, vyřeší problémy a přispěje k rozvoji měst a vesnic i makroregionu jako celku. Jsem přesvědčena, že jim Evropská komise dá příležitost zapojit se do tohoto procesu navrhování strategie.
<P>
Chtěla bych upozornit na nebezpečí, že se schůze, konference a informace v nejširším slova smyslu po zapojení zaměří na několik největších měst, zatímco ostatní zůstanou mimo dění. Nyní se mohou zavčas zamyslet nad svým postavením a zúčastnit se rozhodování o záležitostech, jež se jich týkají. I menší města a vesnice budou moci nastínit svá opatření ke změně, určit podmínky a zdroje a přispět k dosažení cílů.
<P>
Velká pozornost, jež se strategii věnuje, usnadní rozsáhlý, intenzivní a souběžný rozvoj v různých odvětvích, což je také podmínkou rychlého růstu s vysokou kvalitou. Toto musí být konečným cílem strategie pro Podunají, protože v oblasti na dolním toku Dunaje se nacházejí nejchudší regiony Evropské unie. V Evropském roce boje proti chudobě a sociálnímu vyloučení musíme dát najevo, že potírání chudoby a nerovnosti v Podunají je výzvou, kterou tato strategie musí řešit. Situace v chudších regionech a nerovnosti co do příležitostí i zdrojů rovněž poukazují na význam investic. Měli bychom popřemýšlet o zřízení zvláštní evropské banky určené pro dotčené země v Podunají.
<SPEAKER ID="385" NAME="Hans-Peter Martin" AFFILIATION="NI">
(DE) Paní předsedající, stejně jako pan Theurer, který právě hovořil, i já pocházím z oblasti evropského rozvodí. Jsme sice Porýňané, nicméně máme na Dunaji velký zájem, přestože teče směrem, s nímž mají naše životní cesty poměrně málo co do činění.
<P>
Na tomto místě bych vás chtěl požádat, abyste strategii pro Podunají nechápali jen způsobem, jaký již nastínilo ve svých projevech mnoho řečníků, ale i jako příležitost ke kulturní integraci. Právě na příkladu Dunaje mohou zejména mladí lidé pochopit, jak lze překonat chybně chápaný nacionalismus, jak lze toto obrovské kulturní bohatství - ať jde o nositele Nobelovy ceny za literaturu nebo o slavné avantgardní hudební akce od festivalu v Donaueschingenu až k deltě - pojmout a porozumět mu. Prosím vás - v tomto raném stadiu si ještě lze přát něco víc -, abyste do této strategie jako celku začlenili také kulturní identitu a soudržnost, zejména v zájmu mladých lidí.
<SPEAKER ID="386" NAME="Evgeni Kirilov" AFFILIATION="S&amp;D">
Paní předsedající, rozhodně podporuji vypracování této strategie EU pro Podunají. Řeka Dunaj z historického hlediska spojuje západní Evropu s východní Evropou a příslušnost k Podunají mezi lidmi rozvinula smysl pro pospolitost. Můžeme říci, že to usnadňovalo kulturní a hospodářskou spolupráci dávno před tím, než vznikla myšlenka evropské integrace.
<P>
Tato strategie je příležitostí, jak proměnit cenné principy solidarity a spolupráce ve skutky. Dokument by měl vycházet z přístupu "zdola nahoru", jak již uvedli někteří kolegové i paní Hyusmenova. Jeho priority by měly vzejít z podunajských obcí, okresů a měst a je velice důležité, aby regionální orgány a občanská společnost tuto strategii uznávaly jako svůj nástroj lepší spolupráce a koordinace. Je tedy třeba, aby tento proces skutečně přijaly za svůj.
<P>
Země ležící v Podunají se vypořádávají s podobnými problémy v oblasti životního prostředí a infrastruktury. Usilují o výrazný sociálně ekonomický rozvoj a o zvýšení životní úrovně svých občanů. Jsem přesvědčen, že strategie pro Podunají přispěje k dosažení těchto cílů a bude společné problémy řešit za pomoci efektivnějšího a účinnějšího využívání dostupných finančních prostředků, že usnadní realizaci společných projektů a že z jejích výsledků budou mít evropští občané prospěch.
<P>
Také souhlasím s tím, že je zapotřebí společného přístupu, který nebude mít příliš mnoho priorit. Strategie pro Podunají bude vynikajícím nástrojem k podstatnému zlepšení přeshraniční spolupráce v tomto regionu, a jsem přesvědčen a doufám, že Komise udělá vše pro to, aby plně podpořila její provedení, včetně toho, že vyčlení další finanční zdroje.
<SPEAKER ID="387" NAME="János Áder" AFFILIATION="PPE">
(HU) Paní předsedající, dámy a pánové, politici často citují přísloví, že Zemi jsme nezdědili po předcích, ale půjčujeme si ji od svých dětí. Máme odpovědnost za to, aby naše děti, vnoučata a pravnoučata mohly dýchat čistý vzduch a pít čistou vodu. Pod řečištěm Dunaje se nachází obrovský zdroj sladké vody. Mojí prioritou a prioritou Maďarska je chránit tuto sladkou vodu před všemi formami znečištění. Témata jako doprava, cestovní ruch, kultura či ochrana našeho dědictví jsou důležitá, ale teprve po ochraně našich zdrojů vody. Nevím, zda bude naše iniciativa pro Podunají, o níž nyní jednáme, úspěšná, či nikoli. Spíše zde souhlasíme se zásadami a záležitostmi, které jsou samozřejmé. Jak však všichni víme, záleží na podrobnostech. Proto bych chtěl, aby bylo naprosto jasné, pokud od zásad přejdeme k diskusi o podrobnostech, že je zde jedna zásada, které se nikdy nevzdám. Existuje jen jediný způsob zásahu, pokud hovoříme o Dunaji, jen jediný způsob investic a jediný způsob rozvoje, který je přijatelný, což je podle mého názoru ten, který neohrozí naše zásobování pitnou vodou. Rád bych se chtěl bez uzardění podívat do očí svým dětem a vnoučatům a říci jim, že jsme dokázali ochránit Dunaj tak, jak jsme jej zdědili, a totéž platí i pro ostatní evropské řeky, jako je Tisa. Nezničili jsme ji; a i oni je mohou bez problémů využívat.
<SPEAKER ID="388" NAME="Nadezhda Neynsky" AFFILIATION="PPE">
(BG) Paní předsedající, chtěla bych svůj projev začít prohlášením zvláštního koordinátora Paktu stability Erharda Buseka, který kdysi řekl - cituji zpaměti: "Nemůžeme dovolit žádnému občanovi, který žije na březích Dunaje, aby si pěstoval provincialismus." Faktem je, že od té doby již uplynulo hodně času, a evropská strategie pro Podunají je dosud ve fázi zpracovávání, přičemž se dosud velice málo ví o jejím současném stavu.
<P>
Cílem strategie pro Podunají je, aby se obce, regiony a země podél Dunaje rozvíjely společně. Tato iniciativa zahrnuje 14 zemí s více než 200 miliony obyvatel. Tyto země se však liší ve stupni svého hospodářského vývoje. Státy na dolním toku Dunaje mají nejslabší hospodářské postavení. Dovolte mi prosím, abych upozornila na tři záležitosti, jež jsou zásadní pro mou zemi, Bulharsko, a které podle našeho názoru musí být řešeny společně s obnovou: Jsou to opatření v souvislosti s mosty a rozšíření bulharských silnic Bjala-Ruse a Ruse-Šumen.
<P>
Na bulharské části řeky je jediný most spojující oba břehy Dunaje - města Vidin a Silistru - a obce v této oblasti jsou snad nejméně hospodářsky vyspělé, když vyloučíme města v regionu Ruse. Je to celkem 39 obcí, které se nacházejí na periferii, a řeka Dunaj pro ně dosud představuje spíše nepřekonatelnou překážku než příležitost. Pro srovnání - jenom v Budapešti je devět mostů spojujících oba břehy Dunaje, zatímco v celém Bulharsku je jeden jediný most. Z této analýzy vychází návrh na provedení projektu, který předložili starostové bulharských obcí v Podunají, jehož cílem je vytvořit panoramatickou trasu mezi městy ležícími na březích této řeky. Na tento projekt již byli upozorněni ministři regionálního rozvoje. Druhá záležitost souvisí s řešením geoekologických problémů podél Dunaje a s čistotou vody. Děkuji.
<SPEAKER ID="389" NAME="Olga Sehnalová" AFFILIATION="S&amp;D">
(CS) Evropská strategie pro dunajský region je důležitá pro rozvoj území celého dunajského povodí. Společných témat je velmi mnoho. Chtěla bych zde upozornit pouze na několik z nich, které jsou významné i pro země spadající do širšího pojetí dunajského regionu, jako je např. Česká republika. Jedním z nich je oblast vodního hospodářství včetně problematiky protipovodňové ochrany. Ničivé povodně se v tomto území vyskytují opakovaně, proto je integrovaný přístup v dané oblasti nezbytný.
<P>
Dalším tématem jsou velké investiční aktivity, které by měly zajistit lepší dopravní propojení v území i jeho napojení na sousední regiony. V připravované revizi sítě TEN-T by bylo vhodné zohlednit i tento makroregionální aspekt. Jednotlivé projekty by si neměly konkurovat. Musí být jednoznačně určeny priority, projekty by měly mít udržitelný charakter šetrný k životnímu prostředí a jasnou podporu místní a regionální samosprávy i veřejnosti. Nikoliv izolované akce, ale spolupráce v území s nadregionální perspektivou může zajistit udržitelný rozvoj dunajského regionu do budoucna. Evropská strategie pro dunajský region může být současně i dobře srozumitelným a stabilizujícím rozvojovým rámcem jak pro členské země, tak pro země, které stojí mimo Evropskou unii, avšak mají snahu spolupracovat, ať již jako země kandidátské nebo na základě politiky sousedství.
<SPEAKER ID="390" NAME="Franz Obermayr" AFFILIATION="NI">
(DE) Paní předsedající, strategie pro Podunají patří k nejdůležitějším projektům současné regionální politiky, protože Dunaj byl vždy tepnou spojující různé země střední a východní Evropy, která byla již v historii základnou pro hospodářskou spolupráci i kulturní výměnu. Mám na mysli také pozitivní výsledky bývalé rakousko-uherské monarchie.
<P>
Co očekáváme? Očekáváme od tohoto projektu velmi mnoho, včetně vývoje mobility, která bude šetrná vůči životnímu prostředí, přechodu ze silnic na lodě a přesunu přepravy nákladu na železnice, modernizace a seskupení průmyslových struktur na vhodných místech, spolupráce v záležitostech životního prostředí a cestovního ruchu - zvláště žádoucí je ekoturistika - a samozřejmě upřednostnění výzkumu a vývoje a mnoho dalšího. Očekávám však také účinné využívání finančních i lidských zdrojů. Je třeba shromáždit a spojit cenné zkušenosti a znalosti lidí v tomto regionu. Očekávám zlepšení kvality života a mnoho dobrých a inspirativních nápadů.
<SPEAKER ID="391" NAME="Eduard Kukan" AFFILIATION="PPE">
(SK) Jako slovenský poslanec tohoto Parlamentu chci přivítat iniciativu na vypracování, přijetí a provedení Evropské strategie pro Podunají. Věřím, že tento projekt přispěje k jeho aktivnějšímu rozvoji. Rovněž jsem rád, že byla tato strategie zařazena do osmnáctiměsíčního programu budoucích předsednictví Evropské unie. Doufám, že se v následujícím období stane jednou ze skutečných priorit.
<P>
Rovněž jsem přesvědčen o tom, že tento projekt bude přínosem pro rozvoj dopravy, že přispěje k ochraně životního prostředí a že se stane vhodnou platformou pro užší spolupráci zúčastněných regionů v mnoha oblastech. Zároveň bych však chtěl upozornit na to, že by se při vypracovávání této strategie měl klást větší důraz na ochranu životního prostředí a především na ochranu pitné vody. Zřejmě už v blízké budoucnosti budou mít právě zásoby pitné vody obrovský strategický význam, a to nejen z místního, ale i z celoevropského hlediska.
<P>
V této souvislosti by měla budoucí strategie věnovat pozornost zkvalitnění zásob podzemní pitné vody a odstraňování znečištění Dunaje. Také bych chtěl vyjádřit svou podporu tomu, aby byly do tohoto projektu zapojeny některé země, jež nejsou členskými státy Evropské unie, konkrétně Chorvatsko, Srbsko, Bosna a Hercegovina a Černá Hora a další dva státy. Doufám, že tento projekt přispěje ke zlepšení spolupráce mezi Unií a zeměmi v tomto regionu.
<P>
Na závěr bych chtěl vyzvat Komisi, aby k vypracovávání této strategie přistupovala s nejvyšší zodpovědností a vybudovala ji na realistických cílech a prostředcích, tím spíše, že očekávání některých zemí jsou nyní nerealistická.
<SPEAKER ID="392" NAME="Zigmantas Balčytis" AFFILIATION="S&amp;D">
Paní předsedající, velice vítám úsilí svých kolegů, kteří kladou důraz na strategii pro Podunají.
<P>
Pocházím z Litvy a velice dobře vím, že členské státy nemohou dosáhnout podstatného pokroku samy, pokud jde o hospodářský rozvoj, ochranu životního prostředí, udržitelnou dopravu a cestovní ruch, energii ani mnoho dalších oblastí. Jsem přesvědčen, že regionální strategie mohou být účinnější a že by měly být podporovány, protože členské státy pak jednají ve společném zájmu.
<P>
Přeji svým kolegům odhodlání dosáhnout cílů a věřím, že nová Komise bude jejich hlasu naslouchat, zejména protože udržitelný regionální rozvoj patří k nejvyšším prioritám programu Komise.
<SPEAKER ID="393" NAME="Miroslav Mikolášik" AFFILIATION="PPE">
(SK) Podunají je už tradičně makroregionem s velkým hospodářským, sociálním a kulturním potenciálem a jeho integraci a trvale udržitelný hospodářský rozvoj je třeba systematicky a efektivně prohlubovat. Proto vítám a podporuji kroky, které vedou k vypracování soudržné a komplexní strategie pro Podunají na evropské úrovni.
<P>
Věřím, že obsah strategie pro Podunají bude opravdu výsledkem odborných diskusí založených na spravedlivém přístupu ke všem partnerům, kdy žádný členský stát nebo skupina států nezíská nadstandardní výhody a zacházení.
<P>
Za klíčové oblasti považuji dopravní infrastrukturu, trvale udržitelné hospodářství a ochranu životního prostředí. Dunajská vodní cesta by měla jako celoevropská dopravní tepna vytvořit základ sítě dopravních koridorů pro všechny druhy dopravy. To by nejen ulehčilo silniční dopravě, ale současně by to přispělo k trendu jejího nahrazování lodní dopravou, která je méně náročná z hlediska životního prostředí i hospodářství.
<P>
Aby se stal Dunaj hybnou silou hospodářského rozvoje, bude třeba splavnit některé jeho přítoky a dobudovat napojení na ostatní hlavní dopravní koridory. Rozvoj infrastruktury by měl vést k překonání izolace příhraničních regionů, podpořit malé a střední podniky a přispět i k rozvoji sociální oblasti.
<P>
Při vytváření strategie však nesmíme zapomínat ani na otázku bezpečnosti dopravy, bezpečnost z hlediska životního prostředí, na ochranu před povodněmi a na boj proti přeshraniční trestné činnosti. Větší propojení se zeměmi, které nejsou součástí prostoru svobody, bezpečnosti a spravedlnosti, nesmí usnadňovat cestu přílivu mezinárodního zločinu ani pašování či obchod s lidmi. Rád bych také zdůraznil, že při provádění strategie je nutno respektovat práva členských států i regionálních a místních samospráv, které jsou blízké občanům a znají jejich potřeby.
<SPEAKER ID="394" NAME="Evelyn Regner" AFFILIATION="S&amp;D">
(DE) Paní předsedající, strategie pro Podunají by mohla být vynikajícím příkladem regionální strategie, která v geograficky a kulturně sjednoceném regionu koordinovaně využívá dostupné zdroje, řeší problémy, a především odstraňuje bariéry v myslích občanů.
<P>
V této souvislosti mi záleží zvláště na dvou otázkách: Za prvé zajistit, aby byl trh práce nejen otevřený, ale i vhodně regulovaný a založený na spolupráci. Odliv mozků a dojíždění za prací jsou v Podunají každodenní skutečností, trh práce je zde vystaven tlaku a od roku 2011 bude tento region více či méně tvořit integrovaný trh práce. Potřebujeme zde koordinované vyrovnávací mechanismy. Druhou zvláště důležitou záležitostí je v této souvislosti to, že se naskýtá příležitost k inovacím a spolupráci na výzkumu. Myslím při tom zvláště na vnitrozemskou lodní plavbu, která by se skutečně mohla vydat směrem k technologiím šetrným vůči životnímu prostředí.
<SPEAKER ID="395" NAME="Ádám Kósa" AFFILIATION="PPE">
(HU) Chtěl bych strategii pro Podunají přivítat. Je třeba o ní uvažovat při vytváření některých politik Evropské unie. Týká se cestovního ruchu, který je velice důležitý, a návrh usnesení by se měl zmínit také o nevládních organizacích, jinými slovy by do této strategie měla být zapojena i občanská společnost. V souvislosti s rozvojem Podunají bychom měli hovořit také o vzdělávání, sociálním začlenění a přijatelnosti. Podle strategie by měly být podporovány sítě TEN-T. Dovolte mi také upozornit na význam ekoturistiky, protože to je právě ten druh činnosti, jaká může napomoci budoucnosti Dunaje.
<P>
Dunaj je podle mého názoru spojnicí mezi různými kulturami a rovněž spojuje většinové kultury, což patří k základním zásadám Evropské unie. Také je důležité zdůraznit, že musíme zůstat realističtí. Neměli bychom si vytvářet zbožná přání a sny; do strategie měly být zařazeny jenom proveditelné cíle. Konec konců víme od roku 1830, že potřebujeme nadnárodní politiku. A skutečně na ni došlo, protože hrabě Széchenyi, jeden z největších Maďarů, udělal pro vytvoření nadnárodní politické oblasti strašně moc. Strategie pro Podunají je důkazem, že Dunaj je opravdu nadnárodní řeka.
<SPEAKER ID="396" NAME="Karin Kadenbach" AFFILIATION="S&amp;D">
(DE) Paní předsedající, podle mého názoru je obecným cílem politik vytvořit rámcové podmínky pro dosažení co nejvyšší kvality života. Z tohoto hlediska bych se chtěla podívat i na Evropskou strategii pro Podunají. Dunaj je tepnou, jak jsme dnes slyšeli, a Podunají je životním prostorem. Dunaj by měl být, a musí být přepravní cestou. Je zdrojem energie - máme na něm řadu elektráren. Je to také přírodní rezervace, která musí být chráněna, aby byla zachována biologická rozmanitost, ale je to rovněž chráněná rekreační a turistická oblast. Dunaj je zdrojem života pro zemědělství i rybolov, ale také - jak se o tom zmínila i paní Regnerová - pro příští pracovní příležitosti. Nicméně Dunaj je také zdrojem nebezpečí - stačí pomyslet na loňské záplavy.
<P>
Aby pokračoval rozvoj výše zmíněné kvality života všech lidí žijících v Podunají, musíme celou oblast rozvíjet společně, udržitelně, a především šetrně vůči životnímu prostředí, abychom z ní učinili klíčový region Evropy 21. století. Cílem musí být učinit dostupné zdroje účinnějšími v rámci územní spolupráce a využívat je ještě účelněji.
<SPEAKER ID="397" NAME="Petru Constantin Luhan" AFFILIATION="PPE">
(RO) Domnívám se, že vypracování dobře promyšlené strategie a poskytnutí potřebných finančních prostředků by mohlo významně zlepšit kvalitu života lidí žijících v povodí Dunaje. V tuto chvíli jsou k dispozici finanční nástroje pro infrastrukturu a projekty hospodářského rozvoje či na ochranu životního prostředí, nicméně mohou je využít pouze členské státy a státy, které s nimi sousedí.
<P>
Tomuto hledisku je třeba věnovat zvláštní pozornost; nesmíme vyloučit, že v budoucnu nalezneme možnost financování z dalších zdrojů mimo prostředky Evropské unie. Je dobře známo, že ostatní státy nemají potřebné finanční zdroje, což znemožňuje jakýkoli jednotný rozvoj infrastruktury a hospodářství v oblastech podél Dunaje. Proto regionální orgány reagují na problémy, s kterými se potýkají, odlišně.
<P>
Pokud je nám známo, Komise uvažuje o pořádání konzultací s místními partnery s ohledem na zajištění trvale udržitelného rozvoje. Otázkou je, zda Komise uvažuje také o tom, že bude při vytváření strategie spolupracovat se skupinami odborníků na regionální úrovni. Dosud zůstává otázkou, zda by cíle této strategie měly mít funkci jako součást provádění politiky soudržnosti a využívat při tom hospodářský a dopravní potenciál Dunaje a současně chránit řeku, její ekosystém a kvalitu vody.
<P>
Také bych se chtěl zmínit o tom, že Dunaj je prioritním projektem č. 18 sítě TEN-T a Komise právě teď zahájila rozsáhlý proces přezkumu politiky v oblasti transevropské dopravní sítě, přičemž sdělení k této záležitosti má být podle harmonogramu hotovo v květnu 2010.
<P>
Z toho vyplývá otázka, jakým způsobem budou hlediska související s dopravní politikou platná v členských státech Evropské unie sladěna s touto strategií, která samozřejmě zahrnuje také podunajské státy, jež nejsou členy EU.
<SPEAKER ID="398" NAME="Monika Smolková" AFFILIATION="S&amp;D">
(SK) Slovensko tuto iniciativu vítá. Význam, jaký Slovensko přisuzuje strategii pro Podunají, zdůrazňuje i skutečnost, že jejím národním koordinátorem je místopředseda vlády. V Radě vlády byl projednán první návrh slovenského stanoviska ke strategii pro Podunají a dále na ní pracují jednotlivá ministerstva, samosprávné kraje, obce a podnikatelské subjekty.
<P>
Tři pilíře, které navrhla Komise - propojitelnost, ochrana životního prostředí a socioekonomický rozvoj - mají tvořit základ celé strategie. Podle mého názoru je kromě těchto tří pilířů třeba zdůrazňovat vzájemnou spolupráci členských států i států, které nejsou členy Evropské unie, v povodí Dunaje. Komplexní řešení rozvoje podunajského území předpokládá, že priority zemí je třeba řešit jako rovnocenné a ve vzájemných souvislostech.
<P>
Proto se chci zeptat, jakou spolupráci deklarují státy, jež nejsou členy Evropské unie - konkrétně mě zajímá Moldavsko a Ukrajina.
<SPEAKER ID="399" NAME="Iosif Matula" AFFILIATION="PPE">
(RO) Myslím si, že musíme vyjádřit Evropské strategii pro Podunají naši podporu, tím spíše, že v důsledku přistoupení Rumunska a Bulharska k EU nyní velká část řeky - více než 2 800 km - protéká územím Evropské unie.
<P>
Strategie pro region Baltského moře byla klíčová v tom, že dala perspektivu makroregionům. Strategie pro Pobaltí je dalším krokem tímto směrem. K jejím prioritám by mělo patřit zaměření se na hospodářství, konkrétněji na rozvoj energetické kapacity, kterou musí poskytnout Dunaj a Podunají. Po plynové krizi z ledna 2009 se již Rumunsko pokusilo propojit své sítě plynovodů na evropské úrovni s plynovody v sousedních státech prostřednictvím projektů Arad-Szeged, Giurgiu-Ruse, Isaccea a Negru Vodă. Nicméně je třeba také více usilovat o nalezení alternativních obnovitelných zdrojů.
<P>
Vítám skutečnost, že Evropská strategie pro Podunají musí zohlednit analýzu a přiměřenost cílů, jako jsou zvláště rozvoj energetické infrastruktury, nové dopravní sítě a nové kapacity pro výrobu elektřiny, podpora výroby energie z obnovitelných zdrojů, nové vodní a větrné elektrárny, biopaliva a pokračování v programech vývoje jaderných elektráren, jako je elektrárna v obci Cernavodă.
<P>
Hlavní prioritou musí být ochrana životního prostředí v povodí Dunaje. S ohledem na to se musí Evropská unie společně se zeměmi ležícími na Dunaji zapojit do ochrany ekosystému Dunajské delty, což znamená také zcela zastavit projekt kanálu Bâstroe. Nemůžeme dovolit, aby chybným směrem zaměřené hospodářské zájmy států sousedících s EU způsobily v Dunajské deltě ekologickou katastrofu.
<SPEAKER ID="400" NAME="Danuta Maria Hübner" AFFILIATION="PPE">
Paní předsedající, mnoho výzev, kterým dnes čelíme, se nezastavuje na hranicích - politických ani správních. V Evropě vyvstala řada společných problémů a výzev, a tudíž i potřeba je řešit společnými silami.
<P>
Proto Evropská komise na podnět Evropského parlamentu a v reakci na rozhodnutí Rady vypracovala strategii pro region Baltského moře a nyní začala s přípravami strategie pro Podunají. Tyto strategie zapojeným regionům a státům umožňují společně reagovat na stávající problémy a společně využívat aktuálních příležitostí. Díky těmto strategiím máme možnost více a těsněji v Evropské unii spolupracovat, dosáhnout větší a hlubší soudržnosti, a v důsledku dokonce i většího růstu a počtu pracovních míst, větší konkurenceschopnosti i vyšší kvality života našich občanů.
<P>
My ve Výboru pro regionální rozvoj Evropského parlamentu očekáváme, že se strategie pro Podunají zaměření na opatření a že bude spočívat na lepší koordinaci mezi zúčastněnými stranami, a rovněž na lepším využívání součinností mezi politikami a finančními prostředky dostupnými na místě. Jako předsedkyně Výboru pro regionální rozvoj, který je vedoucím výborem Evropského parlamentu pro tuto strategii, vás ujišťuji, pane komisaři, o naší podpoře a ochotě s Komisí ve všech fázích existence strategie pro Podunají dostatečně spolupracovat.
<SPEAKER ID="401" NAME="Jan Olbrycht" AFFILIATION="PPE">
(PL) Paní předsedající, poslouchal jsem tuto rozpravu a mám dojem, že většina z nás diskutuje o cílích, směrech a prioritách, zatímco vyvstaly základní otázky ohledně způsobu provedení. Bude to horizontální politika, jež bude využívat nástroje různých politik, přičemž jedna z nich bude hlavní, nebo místo toho vznikne systém partnerství a spolupráce bez zvláštních samostatných nástrojů a bez samostatného institucionálního systému? To jsou velmi důležité otázky, protože nechceme, aby očekávání v souvislosti s touto strategií byla zklamána. Musíme přesně vědět, jestli se zabýváme novou makroregionální metodou nebo systémem rozšířené územní spolupráce. Na tyto otázky musíme co nejrychleji najít odpovědi.
<SPEAKER ID="402" NAME="Csaba Sándor Tabajdi" AFFILIATION="S&amp;D">
(HU) Paní předsedající, během jednoho či dvou desetiletí se stanou sladká voda a potraviny strategickými tématy, stejně jako jimi jsou dnes ropa a zemní plyn. Proto je pro celou Evropskou unii a zvláště pro Podunají mimořádně důležité řízení a ochrana naší vody. V současné době bojujeme se záplavami a nadbytkem vody, a současně tato voda naším územím jenom proteče. Písčitá rovina v oblasti mezi Dunajem a Tisou v Maďarsku nyní trpí vážnou dezertifikací.
<P>
Proto tak naléhavě tuto strategii pro Podunají, která bude prioritou maďarského předsednictví v roce 2011, potřebujeme. Vítám tedy dnešní rozpravu o komplexním přístupu, jenž nám umožňuje posílit oblasti regionální politiky, ochrany životního prostředí, lodní plavby, hospodářského rozvoje, vytváření pracovních míst a rovněž cestovního ruchu. Dnešní rozprava také dokázala, že Dunaj může vytvořit mír mezi státy, které spolu mají neshody a mezi nimiž vládne napětí, jak kdysi řekl náš velký básník József Attila.
<SPEAKER ID="403" NAME="Elena Băsescu" AFFILIATION="PPE">
(RO) Už od okamžiku, kdy jsem se stala kandidátkou do Evropského parlamentu, jsem cítila, že Dunaj nabízí Evropské unii veliký potenciál, který dosud nebyl v maximální míře využit. Dopravní vodní cesta Rýn-Mohan-Dunaj, která spojuje Severní moře přístavem Rotterdam s Černým mořem přístavem Constanţa se může stát páteří Evropy.
<P>
Zdá se, že pokud bude nová strategie pro Podunají přijata, bude to za maďarského předsednictví. To se zaměří na oblasti jako doprava, hospodářský rozvoj a ochrana životního prostředí. K hlavním překážkám rozvoje dopravy po vodní cestě Rýn-Mohan-Dunaj patří rozdílné soubory norem, které musí posádky lodí dodržovat. Bohužel se zdá, že politická vůle k harmonizaci těchto předpisů doposud chyběla.
<P>
Konference v Ulmu ve dnech 1. a 2. února, které se zúčastním, je prvním krokem v procesu konzultací. Rumunsko se nabídlo, že uspořádá na toto téma řadu konferencí, včetně konference ministrů v červnu 2010.
<SPEAKER ID="404" NAME="Ivaylo Kalfin" AFFILIATION="S&amp;D">
(BG) Paní předsedající, pane komisaři, v průběhu let se objevovalo mnoho iniciativ ohledně rozvoje spolupráce podél největší evropské řeky - v oblasti dopravy, ekologie, kultury, vzdělávání a obchodu, abych jich uvedl jenom několik. Nicméně všechny tyto četné projekty představují v současnosti problém. Nenabízejí žádné řešení. Jejich výsledek je přesně opačný, než se očekávalo. Spolupráce není dostatečná ani efektivní, neexistuje koordinace ani společné cíle či součinnost úsilí. Požadujeme, aby se součinnost, kterou nabídne Evropská komise, tentokrát nestala jedním z mnoha nástrojů spolupráce podél Dunaje, ale skutečným nástrojem, jenž vytvoří společnou součinnost, usnadní koordinaci a spojí příležitosti, jež nabízejí různé již existující iniciativy v tomto regionu. Je to společně se zapojením nejširší skupiny zúčastněných stran, včetně Evropského parlamentu a občanů, jediný způsob, jak lze vytvořit součinnost, z níž budou mít prospěch všichni občané čtrnácti zemí v povodí Dunaje. Toto je rovněž vzkaz z velké konference studentů univerzity v Ruse, jež se konala před několika týdny, který vám chci předat. Děkuji.
<SPEAKER ID="405" NAME="Czesław Adam Siekierski" AFFILIATION="PPE">
(PL) Paní předsedající, síla Evropské unie tkví ve spolupráci států a regionů při řešení společných problémů a také v provádění programů rozvoje. Máme několik pěkných příkladů takové činnosti. Například je to evropsko-středomořské partnerství, strategie pro region Baltského moře a program, o němž diskutujeme dnes - strategie pro Podunají. Tato myšlenka je velmi dobrým příkladem politiky územní soudržnosti, jež vychází z udržitelnosti přírodního prostředí, hospodářství a společnosti. Tato iniciativa určitě přispěje k další spolupráci mezi starými a novými, stejně jako případnými budoucími členskými státy. Máme řadu iniciativ a způsobů spolupráce tohoto druhu. Proto bychom měli usilovat o sjednocení politiky Evropské unie a soustředit se na to, abychom strategii posílili po té stránce, že se jedná o společnou iniciativu. Jakým způsobem hodlá Unie posílit a integrovat existující programy spolupráce v tomto regionu? Jak pokročila práce na této strategii a její provádění?
<SPEAKER ID="406" NAME="Katarína Neveďalová" AFFILIATION="S&amp;D">
(SK) Dunaj byl kdysi pro nás Slováky symbolem svobody. Dnes je pro nás symbolem spolupráce. Spojuje členské státy Evropské unie i státy, které nejsou jejími členy, a regionální spolupráce v Podunají je velice dobrým základem a předpokladem spolupráce, jež tyto státy mimo Unii začlení do Společenství.
<P>
Strategie pro tento region je velmi důležitá nejen kvůli tomu, že je třeba vytvořit dopravní koridor a propojit Severní a Černé moře, ale i proto, že tento region je největší zásobárnou sladké pitné vody v Evropě. A toto hledisko bude i vzhledem k celosvětovému oteplování a změně klimatu stále důležitější.
<P>
Je třeba region Podunají chránit před povodněmi a zabezpečit jeho udržitelný rozvoj pro další generace. Dunaj musí zůstat i pro další generace symbolem. Spojuje několik hlavních měst i dvě nejbližší hlavní města na světě, Bratislavu a Vídeň, a rovněž Bratislavu a Budapešť, a toto je pro nás, občany ve střední Evropě, skutečně důležitou a symbolickou skutečností. Chci poděkovat Silvii-Adrianě Ţicăuové, neboť díky jejímu nadšení se tato rozprava v Evropském parlamentu mohla uskutečnit.
<SPEAKER ID="407" NAME="Csaba Sógor" AFFILIATION="PPE">
(HU) Dunaj formuje život a historii ve střední a jihovýchodní Evropě. Roku 1823 získali Andrews a Prichard výhradní práva na říční a průplavní dopravu na rakouských územích. Zřídili veřejnou společnost s ručením omezeným s ústředím ve Vídni. Výsledkem Pařížské smlouvy, která byla uzavřena v roce 1856, bylo splavnění dolního toku Dunaje, což přispělo k hospodářskému rozvoji tohoto regionu. Trvalý mír a blahobyt, jež vytvořila Evropská unie, jsou dnes zárukou, že se vypořádáme s případnými výzvami. Vzhledem k historickým souvislostem bychom si měli položit otázku, proč byl první krok poněkud váhavý. Mám na mysli meziskupinu. Možná to bylo proto, že se nepodařilo sladit zájmy Maďarska, Rumunska, Německa a Rakouska. Měli bychom mít na paměti naši historii. Regionu se dařilo dobře, když se nám podařilo sladit často protichůdné zájmy, aniž by to uškodilo hodnotám.
<SPEAKER ID="408" NAME="Kinga Göncz" AFFILIATION="S&amp;D">
(HU) I já bych chtěla přivítat závazek, který zde přijímáme, jenž může být prvním krokem k uskutečnění záležitostí, o nichž jsme dnes diskutovali. Pro Maďarsko je Dunaj obzvláště důležitý. Odráží se to i na prioritách našeho předsednictví pro rok 2011. Maďarsko je jediná země, jež celá leží v povodí Dunaje, což přináší svá nebezpečí i výhody. O některých hlediscích se již hovořilo. Chtěla bych zdůraznit trochu jinou věc, která byla v dnešní diskusi občas zmíněna. Jestliže bude tato strategie úspěšná, může skutečně přispět k rozvoji podunajské identity, k překonání historických konfliktů a traumat, k podpoře soužití lidí podél Dunaje a k mnohem intenzivnější občanské spolupráci než doposud. Upřímně doufáme, že se tímto směrem vydáme.
<SPEAKER ID="409" NAME="Olli Rehn">
člen Komise. - Paní předsedající, chtěl bych poděkovat všem poslancům, kteří se v tuto poněkud pozdní hodinu zúčastnili rozpravy.
<P>
Chci vám poblahopřát k míře vašeho zájmu o toto téma a k vašemu odhodlání. Také musím říci, že na mě udělaly dojem hloubka znalostí o Podunají a rozsah zkušeností s ním, které v této rozpravě vyšly najevo. Věřím, že to je pro Unii v rámci příprav strategie pro Podunají velice cenné. Jsem si jist, že Komise a Parlament spolu budou v této fázi příprav úzce spolupracovat. To je má odpověď na otázku mojí přítelkyně a bývalé kolegyně Danuty Hübnerové a mnoha dalších, kteří vyjádřili své obavy ohledně spolupráce Komise a Parlamentu.
<P>
Je naším společným úkolem zdokonalit systémy komunikací, silnice a mosty, které budou udržitelné z hlediska životního prostředí, chránit životní prostřední a zachovat vodní zdroje v Podunají. Je třeba zachránit a zušlechtit die schöne blaue Donau a jeho širší okolí.
<P>
Takže bych vám všem chtěl na závěr poděkovat na vaši podporu strategii pro Podunají. Pracujme společně. Komise je připravena a ochotna pozorně naslouchat vašim dalším návrhům a společně s vámi v nadcházejících měsících pracovat, abychom s touto velice důležitou strategií pokročili.
<P>
(Potlesk)
<SPEAKER ID="410" NAME="Předsedající">
Obdržela jsem pět návrhů usnesení k ukončení rozpravy předložených v souladu s čl. 115 odst. 5 jednacího řádu. Rozprava je ukončena. Hlasování se bude konat ve čtvrtek 21. ledna 2010.
<P>
Písemná prohlášení (článek 149)
<SPEAKER ID="411" NAME="Ioan Mircea Paşcu  " AFFILIATION="S&amp;D">
písemně. - Oblast Černého moře, pro niž Evropská unie vypracovala pouhou součinnost a zdůraznila tak jak jeho geostrategickou pozici, v níž je mostem, ale i jeho vlastní váhavost řešit místní geopolitické zmatky, je nedílnou součástí Podunají. Nezapomínejme, že jedním z výsledků roku 1856, poté co se na tuto oblast upírala pozornost celého světa, bylo regulérní postavení řeky Dunaje na evropské úrovni. Došlo k tomu poté, co byla vytvořena Dunajská komise - orgán, který existuje dodnes - a bylo vybudováno odvětví plavby po této řece. Stejně tak se stává centrem pozornosti řeka Dunaj i dnes, poté co se Evropská unie fyzicky stala aktérem v oblasti Černého moře. Na rozdíl od oblasti Černého moře však je řeka Dunaj téměř zcela pod její kontrolou. Nyní, když se odstraňuje hlavní překážka na řece - situace v Srbsku -, nepromarněme příležitost a věnujme této řece plnou a vážnou pozornost, aby se stala opravdovou evropskou vodní cestou, z níž budeme mít všichni prospěch.
<SPEAKER ID="412" NAME="Richard Seeber  " LANGUAGE="DE">
Dunaj hrál v historii Evropy ústřední úlohu. Národní státy, jež měly v této oblasti své zájmy, byly již dlouho před založením Evropské unie v čilém styku. Proto se domnívám, že je důležité nyní využít strategii pro Podunají tak, aby tyto země v rámci regionální politiky ještě více sblížila. V této souvislosti existuje mnoho styčných bodů. Nacházejí se samozřejmě v hospodářské oblasti, ale i v oblasti kultury, politiky v oblasti životního prostředí, zajištění dodávek energie a politiky sousedství. Makroregiony jsou ideálním nástrojem k řešení přeshraničních výzev. Aby byl makroregion Podunají trvale úspěšný, je nezbytně třeba důkladného a dlouhodobého plánování a příprav. Evropská přidaná hodnota makroregionu bude zřejmá zejména v oblasti ochrany biologické rozmanitosti a trvale udržitelné výroby energie.
<P>
Aby byla tato spolupráce úspěšná, dobrý model nám pro srovnání nabízí strategie pro region Baltského moře, která nyní již platí za úspěšný evropský projekt. Jako Rakušan, regionální politik a zpravodaj pro řadu právních předpisů EU souvisejících s vodou vyjadřuji této iniciativě svou podporu a doufám, že strategie pro Podunají obohatí země v povodí této řeky o nové rozměry územní soudržnosti.
<SPEAKER ID="413" NAME="Georgios Stavrakakis" AFFILIATION="S&amp;D">
písemně. - (EL) Přijetí strategie pro Podunají bude perlou v koruně spolupráce členských států, místních orgánů, nevládních organizací, organizací občanské společnosti a dalších zúčastněných stran na vnitrostátní či regionální úrovni. Zásadním prvkem této spolupráce je neukvapovat se a překračovat vnitrostátní, regionální, místní nebo dokonce správní hranice, protože to je odpověď na skutečné každodenní potřeby občanů v této oblasti, odpověď vyjádřená touto iniciativou a účastí různých úrovní správy, nikoli něco uloženého, a dokazuje, že správa na více úrovních může přinést řešení na úrovni místní. Přestože v podunajské oblasti leží nejen členské státy Evropské unie, ale i kandidátské země a státy přímo zapojené do evropské politiky sousedství, skutečnost ukazuje, že i když zúčastněné strany nepatří do Evropské unie, přesto před nimi stojí společné výzvy, jež se nezastavují na hranicích EU a které je třeba řešit společnými kroky, aby to bylo řešení efektivní. Přijetí strategie dokáže, že Evropská unie hodlá dále vyžít všeho, čeho bylo dosud v této oblasti prostřednictvím evropských zdrojů dosaženo.
<SPEAKER ID="414" NAME="Iuliu Winkler  " AFFILIATION="PPE">
písemně. - (HU) Dámy a pánové, chtěl bych přivítat navrhovaný návrh usnesení mnoha stran o strategii pro Podunají, protože přesně zapadá do nových evropských procesů, jež započaly po vstupu Lisabonské smlouvy v platnost. Evropský parlament díky své posílené úloze prokazuje svou schopnost přijímat iniciativy o důležitých záležitostech, jako je strategie pro Podunají. Podle mého názoru bychom však při rozpravách o této strategii měli myslet na něco více než jen na souhrn prvků z oblasti hospodářství, životního prostředí, dopravy a cestovního ruchu, a proto bych zdůraznil politický význam této strategie, skutečnost, že do procesu plánování a spolupráce jsou zapojeny všechny země v povodí Dunaje, včetně států, jež nejsou členy EU, jako je Srbsko a Ukrajina. Pro tyto země je úloha, kterou ve strategii pro Podunají hrají, důležitým prostředkem k přiblížení se Evropě, což jim rovněž usnadní jejich budoucí přistoupení k Evropské unii. Jako maďarský poslanec Evropského parlamentu pocházející z Rumunska jsem přesvědčen, že tato iniciativa a potenciál politiky sousedství zlepší životní podmínky maďarských komunit v Srbsku a na Ukrajině. Chtěl bych dodat, že maďarští poslanci pracující v Evropském parlamentu mají společný závazek vůči evropské budoucnosti maďarských komunit žijících v karpatské části povodí, ale mimo hranice Evropské unie. Podunají patří k nejrozmanitějším multikulturním regionům Evropy; zachování a šíření historických a kulturních tradic, kulturní dialog a společná ochrana historických staveb a památek proto mohou jakožto prvky strategie Podunají tento region posílit a učinit jej jedinečným.
