<CHAPTER ID="001">
Zahájení zasedání
<SPEAKER ID="005" NAME="Göran Färm" AFFILIATION="S&amp;D">
Pane předsedo, na začátku dílčího zasedání v tomto týdnu jste zodpověděl otázku kolegy poslance z Rakouska, Jörga Leichtfrieda, která se týkala toho, kdy by mohli v důsledku vstupu Lisabonské smlouvy v platnost nastoupit do Parlamentu noví poslanci. Řekl jste, že to již závisí na Radě. Souhlasím s tím, že by jako poslanci měli být plnoprávnými členy Parlamentu, ale nejsem si jistý, zda by se to vylučovalo s tím, že by ještě před svým plným začleněním byli do Parlamentu uvedeni jako pozorovatelé.
<P>
Naše nedávné rozhodnutí týkající se zprávy poslance Davida Martina o našich vnitřních předpisech si vykládám tak, že jakmile jsou noví poslanci zvoleni a členské státy potvrdí jejich zvolení, nebrání nic tomu, abychom je zde nechali pracovat jako pozorovatele. Parlament může sám rozhodnout o tom, jaké podmínky pro ně jako pozorovatele budou platit.
<P>
Pane předsedo, mohl byste prosím tuto otázku probrat se zpravodajem, panem poslancem Martinem, aby se co nejdříve vyřešila? Bylo by zbytečné, aby noví poslanci, kteří již byli zvoleni a jejichž volbu potvrdily vnitrostátní orgány, čekali celé měsíce, než budou moci skutečně začít pracovat. Mnozí z nich jsou připraveni okamžitě se ujmout své práce.
<SPEAKER ID="006" NAME="Předseda">
Jak jsem řekl již dříve, požádal jsem o rozhodnutí Evropskou radu. Výbor pro ústavní záležitosti by měl tento problém také vzít v úvahu a hlouběji se s ním seznámit. Zatím nebylo rozhodnuto o počtu nových křesel ani o tom, ze kterých zemí by tito poslanci měli být. Konečné rozhodnutí neexistuje. Vím, že o tom rozhodne Evropský parlament, ale rozhodnutí zatím není konečné. Nelze jen tak jednoduše přijmout pozorovatele, aniž bychom s konečnou platností věděli, kolik jich bude a z jakých zemí mají být. Proto musíme počkat. Myslím na tuto věc a věnuji jí velkou péči.
<SPEAKER ID="007" NAME="Rebecca Harms" AFFILIATION="Verts/ALE">
(DE) Pane předsedo, dámy a pánové, souhlasím, že se jedná o obtížně řešitelnou záležitost. Nemyslím si, že by bylo nemožné ji vyřešit, ale vzhledem k diskusím ve Francii bych chtěla za naši skupinu říci, že považujeme za nepřijatelné, aby pozorovatelé, ať již jejich status bude jakýkoliv, byli současně poslanci parlamentů členských států. Domníváme se, že ti, kteří sem přijdou jako pozorovatelé, by se měli vzdát svých vnitrostátních mandátů.
<SPEAKER ID="008" NAME="Jean-Pierre Audy" AFFILIATION="PPE">
(FR) Pane předsedo, podle článku 110 jednacího řádu jsme se zde sešli, abychom vedli rozpravu o výsledcích švédského předsednictví - vzdávám hold panu ministerskému předsedovi Reinfeldtovi za odvážné, užitečné a výkonné předsednictví -, jsme tu však také kvůli tomu, abychom posoudili výsledky ze zasedání Evropské rady ve dnech 10. a 11. prosince.
<P>
Pokud jde o tuto věc, chtěl bych upozornit předsedu Komise, jenž je strážcem Smluv a jejich uplatňování, na čl. 15 odst. 6 Smlouvy o Evropské unii, který stanovuje, že předseda Evropské rady musí po každém zasedání Evropské rady předložit zprávu.
<P>
Zdá se jisté, že pan Van Rompuy, nový předseda Evropské rady, mezi nás nepřijde, což mne mrzí. Do svého úřadu nastoupil již 1. prosince 2009, má významnou diplomatickou funkci a podle mého názoru mělo být jeho prvním politickým krokem přijít do Evropského parlamentu a představit se. Proto měl přijít a představit závěry ze zasedání Evropské rady ve dnech 10. a 11. prosince 2009.
<SPEAKER ID="009" NAME="Předseda">
Dovolím si to objasnit: předseda Evropské rady pan Van Rompuy a úřadující předseda Rady pan Reinfeldt se dohodli, že tento poslední měsíc předsednictví bude ještě probíhat podle starých zásad. Tato vzájemná dohoda platí. Předseda Evropské rady, pan Van Rompuy, se ujme úřadu až od 1. ledna 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Pane předsedo, hlavám států nebo předsedům vlád nepřísluší řešit způsob uplatňování Smluv, které byly ratifikovány členskými státy.
<SPEAKER ID="011" NAME="Předseda">
Vysvětlím to podrobněji: Rozhodnout o pozvání předsedy Evropské rady a úřadujícího ministerského předsedy, jenž zastupuje rotující předsednictví, ke spolupráci přísluší všem členům Parlamentu. Rovněž my rozhodujeme o tom, koho pozveme a v jakém pořadí. Oba orgány - Evropský parlament a Evropská rada - se také chystají dohodnout na tom, jak budou spolupracovat. Kromě toho si myslím, že vaše připomínky jsou unáhlené.
<P>
Musí vzniknout meziinstitucionální dohoda. Do toho je zapojena i Evropská komise. Na konkrétní diskusi je ještě příliš brzy. Je velmi důležité, abychom zachovali náležitou rovnováhu mezi stávajícím předsednictvím a předsedou vlády na jedné straně a předsedou Evropské rady, panem Van Rompuyem na druhé straně. Předsednictví se střídají, předseda se nemění, je však zapotřebí spolupracovat také s předsedy vlád. Je nezbytné spolupracovat s vládami, protože jako legislativní orgán musíme mít stálý kontakt s vládou země, která vykonává předsednictví.
<P>
Navíc o způsobu, jímž budeme spolupracovat a o tom, koho pozveme, rozhodujeme také my - samozřejmě se při tom radíme s Evropskou radou. Budeme o tom ještě hovořit. Chtěl bych jen upozornit, že je na to ještě brzy. Zprávu o činnosti Evropské rady za uplynulých šest měsíců v tuto chvíli podá pan Reinfeldt. Pan Van Rompuy se této práce neúčastnil, protože byl jmenován teprve před pár týdny, a tak by o ní dnes ani nemohl diskutovat. To je nepochybně jasné.
