<CHAPTER ID="005">
Stabilizace Afghánistánu: výzvy pro EU a mezinárodní společenství (rozprava) 
<SPEAKER ID="061" NAME="Předsedající">
Dalším bodem je zpráva, kterou předkládá pan André Brie, jménem Výboru pro zahraniční věci, o stabilizaci Afghánistánu: výzvy pro EU a mezinárodní společenství.
<SPEAKER ID="062" NAME="André Brie">
zpravodaj. - (DE) Vážený pane předsedající, pane komisaři, pane Jouyete, dámy a pánové, v Kábulu se včera odehrál nejkrvavější útok od roku 2001, při kterém zahynulo víc než 40 Afghánců a Indů a 140 lidí bylo zraněno. Chtěli bychom vyslovit upřímnou soustrast obětem a vyjádřit naše odsouzení vrahům, kteří to mají na svědomí.
<P>
Ti, kteří sledují evropská média, a ti, kteří si například dnes přečetli vydání Daily Outlook Afghanistan, určitě vědí, že násilí v Afghánistánu se nyní mnohem víc rozšířilo a stává se samozřejmostí. Vraždy učitelů jsou prakticky na denním pořádku, což je jedna z nejcyničtějších stránek strategie Talibanu. Školy, a to obzvlášť školy pro děvčata, podpálí nebo je násilím zavřou, vyhazují do povětří mosty a cesty. O čem se v Evropě nemluvilo, byl útok, který se v neděli odehrál na svatební hostině v provincii Nangarhar a zemřelo při něm 23 lidí včetně nevěsty. Tento útok vedly koaliční síly USA. Podobný incident se stal v sousední provincii Uruzgán. Prezident Karzaj nařídil vyšetřování.
<P>
Je zřejmé, že bezpečnostní situace v Afghánistánu se za poslední tři roky zhoršila. Existuje však množství výrazně pozitivních prvků, které je třeba zohlednit: zkvalitňování politiky v oblasti školství a zdravotnictví, regionální úspěch v programu obnovy a v boji proti drogám, založení kritických a nezávislých médií díky mnoha nesmírně odvážným novinářům, stejně jako vybudování aktivní občanské společnosti spolu s angažovanými ženskými organizacemi v různých sférách společnosti.
<P>
Jsou zde i negativní stránky zprávy, jako například skutečnost, že pěstování máku setého v současnosti dosahuje v národním měřítku rekordní hodnoty a tato rostlina se stále ve větší míře spojuje se všeobecným hospodářstvím, stejně jako se zvyšujícím se počtem trestných činů, případů korupce a aktivit povstaleckých skupin.
<P>
Mezinárodní potravinová krize měla dramatické následky týkající se milionů Afghánců. Korupce je rozšířená ve vládních kruzích a vlastně pochází právě z tohoto zdroje. Zásady právního státu se neuplatňují patřičně, což je možné přirovnat k situaci na Guantánamu nebo v americké věznici v Bagramu, a to je i terčem zásadní mezinárodní kritiky.
<P>
Fundamentalistické ideologie v posledních letech evidentně převládaly dokonce i v klíčových sférách vlády a parlamentu, což představuje hrozbu pro svobodu tisku a sdělovacích prostředků, ale obzvlášť pro naděje afghánských žen a děvčat na rovnocenné postavení ve společnosti.
<P>
Strašné násilí, které je každodenně pácháno na ženách a děvčatech v domácnostech, rodinách a obcích, považuji stále za nejvážnější a nejzřetelnější problém, který zároveň naše sdělovací prostředky nejvíc pomíjejí. Mrzí mě, že pro nedostatek času se této oblasti nemohu věnovat podrobněji. Afghánistán a jeho obyvatelé si zaslouží naše plné nasazení. Po 30 letech války, při které zahynulo víc než jeden a půl milionu lidí, je povinností mezinárodního společenství prokázat solidaritu vůči Afghánistánu.
<P>
Země a její společnost byly zničené politikou a vojenskou okupací ze strany Sovětského svazu, dále občanskou válkou vedenou skupinami mudžáhedínů, kterým poskytovali zbraně Spojené státy, Pákistán, Irán a jiné země, a také zlověstnou vládou Talibanu.
<P>
Naše zpráva nabízí komplexní a realistický obraz. Poukazuje na výrazné úspěchy obyvatel Afghánistánu a stanoví politické nedostatky afghánské vlády i ostatních mezinárodních vlád. Vyjadřuje naši plnou podporu a vysvětluje fakt, že jsme plně odhodláni nastolit demokracii a chránit lidská práva, a to zejména práva afghánských žen a dětí. Nejde jen o obecné zásady, ale i o konkrétní požadavky v případech Mělalaj Džojové, Parvíza Kambakša a Latifa Pedramy.
<P>
Evropský parlament prostřednictvím této zprávy požaduje novou strategii pro mezinárodní společenství a pro afghánskou vládu, v níž se bude klást hlavní důraz na obnovu občanské společnosti. Tuto politiku prosazuje zvláštní představitel OSN pro Afghánistán, pan Kai Eide. Toto je nejdůležitější posun a jsem rád, že právě my v tomto Parlamentu jsme vyslali tento signál.
<P>
Chtěl bych vyjádřit vděčnost kolegům z jiných politických skupin, Komisi a pani komisařce; máte v Kábulu a v Bruselu úžasný tým, který řeší otázky Afghánistánu; zvláštnímu představiteli Rady a zároveň i mnoha afghánským a mezinárodním nevládním organizacím, které se na této zprávě podílely.
<P>
Musím proto říct, že z tohoto důvodu je pro mě ještě těžší, když musím z této zprávy vyjmout své jméno. Nebyl jsem schopen přesvědčit většinu o tom, že problémy Afghánistánu se nedají vyřešit vojenskými prostředky. Pokud bude převážná většina v rámci tohoto Parlamentu požadovat posílení vojenských jednotek, a ignorovat tak vnitrostátní výhrady členských států, nebude řešit skutečné problémy přednesené v této zprávě a to je v rozporu s mými osobními obavami. Pro Afghánistán je nepřijatelnou skutečnost, že by měla zůstat bez povšimnutí přání většiny národů Evropy; svědčí o tom i události posledních dní; a je to vcelku špatná politika.
<SPEAKER ID="063" NAME="Jean-Pierre Jouyet" LANGUAGE="FR">
Vážený pane předsedající, je mi ctí a považuji za výsadu, že mohu promluvit poprvé zde před Evropským parlamentem. Dříve než začnu, chtěl bych podobně jako pan Brie odsoudit jménem předsednictví včerejší útok na indické velvyslanectví v Kábulu, při kterém zahynulo víc než 40 civilních obyvatel včetně mnoha zaměstnanců velvyslanectví a stovky lidí utrpěly zranění. Cílem tohoto útoku bylo narušit probíhající proces stabilizace a obnovy v Afghánistánu. Evropská unie je rozhodnuta podporovat afghánskou vládu a obyvatele Afghánistánu v jejich snaze o vybudování stabilního a demokratického státu a tyto tragické události ještě více zvýrazňují důležitost a naléhavost našich diskusí dnes ráno.
<P>
Stejně jako Parlament i Rada je přesvědčena o potřebě dlouhodobého závazku v Afghánistánu. Naším cílem musí být pomoc vládě, aby mohla vybudovat struktury potřebné pro moderní a demokratický stát, který může řádně fungovat, zajistit bezpečnost svých obyvatel, respektovat zásady právního státu a podporovat hospodářský a sociální rozvoj.
<P>
Chtěl bych zdůraznit, že společná snaha afghánských činitelů a mezinárodního Společenství už přinesla určité důležité výsledky. Snížení úmrtnosti novorozenců o 25 % a 6 milionů dětí navštěvujících školy, z čehož jednu třetinu tvoří děvčata. S ohledem na tyto skutečnosti musím vzdát úctu práci, kterou odvedla paní komisařka Ferrerová-Waldnerová a obecně Komise v této oblasti a ve všech hlediscích souvisejících se znovunastolením právního státu.
<P>
Musíme stavět na těchto úspěších, ale musíme si i uvědomovat všechny výzvy, které jsou ještě před námi, zejména ty, na které poukázal pan Brie: státní správa, nestabilita, korupce a drogy, které jsou vzájemně propojeny a mají negativní vliv na normální fungování institucí a na udržitelný rozvoj země.
<P>
Musíme tedy spolupracovat s dalšími partnery v oblasti drog, abychom mohli uplatňovat rezoluci Rady bezpečnosti OSN č. 1817 ze dne 11. Června, které umožní mezinárodnímu společenství zintenzívnit boj proti obchodování s chemickými prekursory, které se používají k výrobě heroinu.
<P>
Rada stejně jako Parlament klade nejvyšší možný důraz na demokratický proces v Afghánistánu. V průběhu voleb v letech 2004 a 2005 se obyvatelé Afghánistánu velmi jasně a odhodlaně rozhodli ve prospěch demokracie a stability. My jim musíme pomoci ve vytváření co nejlepších podmínek při přípravě nastávajících prezidentských voleb v roce 2009 a všeobecných voleb v roce 2010.
<P>
Zprávu o Afghánistánu, kterou vypracoval Parlament a shrnul pán Brie, přijala Rada s velkým zájmem a chtěla by vyzdvihnout tři specifická hlediska. Za prvé, Rada doufá, že afghánská vláda bude přistupovat k procesu obnovy a rozvoje Afghánistánu s větší mírou zodpovědnosti. Navíc, ve všech sférách by se měl klást důraz na to, aby si obyvatelé Afghánistánu byli vědomi svých povinností a měli potřebu zajistit si dobrou vládu, z čehož vyplývá, že povinností afghánských vládních činitelů je plnit své závazky v tomto smyslu.
<P>
Za druhé, Rada vyzdvihuje úzké spolupráce s afghánskou vládou, která má v rámci mezinárodního Společenství usilovat o společnou vizi o způsobu dosažení společných cílů, a to zajištěním zejména toho, aby podniknuté kroky byly z hlediska své vojenské a civilní dimenze soudržné. Toto je mandát, který dostal nový zvláštní představitel OSN, pan Kai Eide, a Rada by chtěla vyslovit svou plnou podporu jeho misi. Ve stejném kontextu Rada pociťuje potřebu posílit kapacity mise OSN v Afghánistánu (UNAMA) za účelem rozšíření její přítomnosti v celé této oblasti, zejména však na jihu a na západu země.
<P>
Naše třetí a poslední připomínka ke zprávě pana Brieho se vztahuje na zkvalitnění spolupráce a vztahů mezi Afghánistánem a jeho sousedními zeměmi, které jsou nezbytné na zabezpečení trvalé stability ve státě, především pokud jde o vícerozměrný charakter některých problémů, které jasně zdůraznil pan Brie, jako například výroba a obchod z drogami.
<P>
V žádném případě by tyto stručné připomínky ke zprávě předložené Parlamentem neměly odvést pozornost od skutečnosti, že Rada a Parlament mají velmi podobné názory na politiku, kterou je potřebné realizovat v Afghánistánu. Chtěl bych využít tuto příležitost k uvítání a povzbuzení iniciativy, kterou představil pan Brie ve své zprávě, jejímž cílem je posílení spolupráce mezi Evropským parlamentem a afghánským parlamentem.
<P>
Všechny tyto důvody nasvědčují tomu, že Unie bude i nadále pokračovat ve své vedoucí úloze při mobilizování mezinárodního Společenství v pomoci Afghánistánu. Tento cíl tvořil základ pro závěry Rady ze dne 26. května, které byly z velké časti inspirovány výsledky Mezinárodní konference na podporu Afghánistánu, která se uskutečnila dne 12. června v Paříži. Tato konference znamenala obrovský úspěch pro Afghánistán, stejně jako pro Evropskou unii, která plně uspěla v prosazování svých stanovisek týkajících se klíčových aspektů rozvoje země.
<P>
Chtěl bych zdůraznit, že před několika měsíci se summitu NATO, který se konal 2. až 4. dubna v Bukurešti, zúčastnil vysoký představitel pro společnou zahraniční a bezpečnostní politiku spolu s prezidentem Karzajim a generálním tajemníkem OSN setkání hlav států a vlád o Afghánistánu. Země přispívající do IFAS, jehož téměř polovina příslušníků pochází ze členských států EU, přijaly v Bukurešti novou strategii pro svůj společný závazek postavený na těchto čtyřech zásadách: stabilní a společný dlouhodobý závazek; podpora zlepšení afghánského vedení a odpovědnosti v oblasti bezpečnosti; komplexní přístup mezinárodního Společenství k obnově; a společná politická strategie týkající se států sousedících s Afghánistánem, zejména Pákistánu.
<P>
Na závěr bych rád zdůraznil určité oblasti, v nichž Evropská unie přispívá výrazným způsobem a kde je její činnost nezbytná pro posílení postavení státu a upevnění zásad právního státu v Afghánistánu. V první řadě, jak jistě víte, Unie má zvláštního představitele už od roku 2002 a tuto funkci v současnosti zastává pan Francesc Vendrell. Těžkosti zpočátku nastaly při přípravě mise EUPOL a šlo o problémy v oblasti logistiky, avšak tyto jsou v současnosti už vyřešeny. EUPOL se podílí zejména na reformě ministerstva vnitra a na budování strategie afghánské policie.
<P>
Nakonec bych chtěl poukázat na to, že Evropská Unie vyslala jasnou zprávu s ohledem na rozšíření závazku vůči Afghánistánu oběma svým afghánským partnerům, stejně mezinárodnímu společenství prostřednictvím rozhodnutí na posledním zasedání Rady pro všeobecné záležitosti a vnější vztahy dne 26. května, jehož cílem je zdvojnásobit počet příslušníků zapojených do policejní mise v Afghánistánu. Toto rozšíření mise EUPOL by mělo přinést větší transparentnost a účinnost naší činnosti v klíčových odvětvích, které souvisí s reformou policie, i navzdory násilným událostem, které se odehrály v posledních dnech.
<SPEAKER ID="064" NAME="Benita Ferrero-Waldner">
členka Komise. - (DE) Vážený pane předsedající, pane úřadující předsedo Rady, vážení poslanci Parlamentu, pane Brie, pokud mohu, rada bych nejprve řekla několik slov německy a poděkovala vám za tuto velmi důležitou a vynikající zprávu, jako i za vynikající způsob vaší spolupráce s mým štábem v Kábulu a v Bruselu. Chtěla bych vyslovit svou podporu názorům, které jste vyjádřili vy a úřadující předseda Rady. Je skutečně tragédií, že jsme včera byli opět svědky takové katastrofy, jakou byl tento teroristický útok. Na jedné straně musíme samozřejmě zcela jednoznačně vyjádřit své odsouzení, ale na druhé straně jsou zde i oběti, o které je třeba se zajímat. Bohužel, právě takové jsou poměry, za kterých se bude odehrávat tato rozprava.
<P>
členka Komise. - Dovolte, abych řekla, že si myslím, že tato velmi komplexní zpráva je nesmírně důležitá právě z hlediska této složité a nejisté bezpečnostní situace a my nemůžeme dovolit, a ani nedovolíme, aby byli v přesile ti, kdo chtějí přivést Afghánistán do starých kolejí.
<P>
V průběhu posledních měsíců, ale zejména během přípravy této zprávy jsme s panem zpravodajem velmi úzce spolupracovali. Chtěla bych vám poděkovat za zájem, s nímž jsem se setkala, nejprve při dvou návštěvách Evropského parlamentu v Afghánistánu a později v listopadu 2007, kdy jste zas vy přijal v Bruselu poslance z Wolesi džirgy (dolní sněmovny parlamentu), což bylo pro ně velmi významným svědectvím. Spolupracujeme se specializovanou Delegací pro vztahy s Afghánistánem; velmi důsledně pozorujete naše reálné pokroky a my se snažíme pomáhat, kde se dá.
<P>
Tato zpráva se také dotýká ústředního tématu: jak můžeme nastolit stabilitu v Afghánistánu, jakým výzvám čelí mezinárodní společenství a jak se s nimi vypořádat? V podobném smyslu jsme na konferenci v Paříži jasně řekli, že chceme překonat hrozbu terorismu; ale zároveň jsou pro nás výzvou názory veřejnosti, protože ne vždy se setkáváme s pochopením námitek a ne vždy se všechny snahy v rámci boje s touto hrozbou setkávají s pochopením.
<P>
Myslím si, že konference v Paříži byla také velmi důležitou a dobrou příležitostí k přehodnocení naší strategie, aby byla zaměřena ještě zřetelněji. Komise přispěla od roku 2002 do roku 2007 sumou 1,2 miliardy EUR. Pracovali jsme především na tomto: za prvé, zajistit bezpečnost v Afghánistánu prostřednictvím financování mezd policejního sboru, což úzce souvisí s podporou afghánské policie a její reformou; za druhé, zajistit náhradní živobytí pěstovatelům máku, a tak pomoci při odstraňovaní drog; za třetí, zlepšit kvalitu života Afghánců - zde jsme se zaměřili především na zdravotní péči, kde jsme již zaznamenali významný úspěch, a rovněž jsme se podíleli na infrastruktuře a regionální integraci prostřednictvím budování cest jako je např. významné spojení mezi Džalalabádem to Kabulem.
<P>
Avšak konference v Paříži přinesla i odlišnou politickou zprávu o opožděných změnách. Tyto zprávy jsou nezbytné, pokud chceme celkově realizovat oboustranné závazky v Afghánistánu a přeměnit mezinárodní snahy - všechny naše snahy - na konkrétní úspěchy. Z tohoto důvodu všichni chápeme, že potřebujeme větší a kvalitnější koordinaci všech dotčených stran. Chtěla bych také pochválit pana Kaia Eideho, kterého znám už mnoho let a který je skvělý člověk. Právě on bude sehrávat ústřední úlohu a já vás chci ujistit, že s ním budeme velmi úzce spolupracovat.
<P>
Samozřejmě však vnímáme i potřebu skutečného závazku ze strany našich afghánských partnerů. Musí se snažit ve větší míře převzít odpovědnost za proces budování svého státu, což je pochopitelně spojeno s povinnostmi a představou o stabilní zemi v budoucnosti. Blížíme se k volbám, které se uskuteční v roce 2009 a 2010. Pro vládu to budou bezpochyby klíčové momenty na to, aby znovu získala legitimitu, kterou poškodila korupce a slabé vládnutí především v provinciích, a proto se snažíme hledat způsoby, jakými co nejlépe podpořit volební proces.
<P>
Afghánistán stojí na křižovatce. Mnohé z počátečních úspěchů v budování státu, zejména v oblasti lidských práv, svobody projevu a médií, jsou určitým způsobem pod tlakem. V takových podmínkách bude pro občanskou společnost těžké sjednotit se. V tomto smyslu závazek tohoto Parlamentu, a zde bych chtěla ještě jednou poděkovat zpravodaji, a vaše spolupráce s dolní komorou afghánského parlamentu, Wolesi džirga, jsou neocenitelné. Myslím si, že můžete přispět k rozvoji demokratického procesu.
<P>
Jako EU, a touto myšlenkou bych chtěla zakončit, jsme zodpovědní za podporu Afghánistánu nejen v zájmu jeho obyvatel a stability celé oblasti, ale i v zájmu Evropy. Toto musíme rovněž jasně říct našim daňovým poplatníkům.
<SPEAKER ID="066" NAME="Carlo Fatuzzo">
jménem skupiny PPE-DE. - (IT) Vážený pane předsedající, dámy a pánové, věděl jsem, že mám dvě minuty, ale nechci se k tomu obšírně vyjadřovat. Rád bych poděkoval panu Briemu za jeho nasazení a entuziasmus, který vložil do této zprávy, a chci ho požádat, aby z ní nestahoval své jméno, protože odvedl velmi dobrou práci spolu s ostatními stínovými zpravodaji a se mnou. Co říci? Co udělat v takovém zásadním okamžiku pro Afghánistán? To, co se stalo včera, jasně dokazuje, že závazek Evropy a ostatních vůči Afghánistánu je nanejvýš opodstatněný.
<P>
V této zprávě požadujeme v první řadě posílení závazku z hlediska přítomnosti vojenských jednotek, neboť bez nich se nikam nedostaneme; za druhé, zintenzivnění závazku v otázce zlepšení demokratických struktur v nové afghánské islámské republice, která se za posledních více než 30 let dostala do stavu, kde neplatí žádné zákony, a co je ze všeho nejhorší, leží v srdci mezinárodního terorismu.
<P>
Když jsme po 11. září začali věnovat pozornost fenoménu mezinárodního terorismu, šli jsme do Afghánistánu, a pak do Iráku a uvědomili si, že jsme píchli do vosího hnízda. Poslední základna (podobně jako byl Hitlerův bunkr v Berlíně) je pro teroristy ve světě v současnosti Afghánistán. Pokoušejí se znovu přeskupit a přitom se v Afghánistánu mstí za porážku, kterou utrpěli a ještě stále zakoušejí v Iráku.
<P>
My v Evropském parlamentu můžeme vyslat zprávu tímto směrem, pokud co nejvíce z nás bude hlasovat ve prospěch této zprávy.
<SPEAKER ID="067" NAME="Ana Maria Gomes" LANGUAGE="PT">
Blahopřeji zpravodaji, panu Andrému Briemu, za jeho důkladnou analýzu vážných problémů, kterým čelíme v Afghánistánu, a zejména za jeho snahu použít takové formulace, které by umožnily všem politickým skupinám hlasovat pro kompromisní pozměňovací návrhy.
<P>
V průběhu hlasování ve výboru bohužel padly dvě důležité myšlenky v rámci kompromisních pozměňovacích návrhů za oběť politickým předsudkům kolegů, kteří spíše ignorují problémy, kterým čelí mezinárodní Společenství v Afghánistánu. Jde o problémy, které hrozivým způsobem dokresluje včerejší sebevražedný útok na indické velvyslanectví v Kábulu. Výsledkem je, že doporučení na základě potřeby mezinárodního Společenství na přehodnocení jeho civilní a vojenské strategie šla stranou, stejně jako část zdůrazňující rostoucí všeobecnou nespokojnost s korupcí, která se rozmáhá ve vládních institucích.
<P>
S ohledem na tyto skutečnosti vyzývám své kolegy poslance, aby podpořili pozměňovací návrhy, které znovu uvedla skupina PSE s cílem znovu nastolit rovnováhu v této zprávě. Jak se může zpráva Parlamentu zabývající se Afghánistánem vyhýbat zmínce o úloze Pákistánu a jeho vojenského režimu, který už tolik let špatně vládne této zemi? Jak můžeme my, poslanci Evropské unie, ignorovat tajné věznice Spojených států v Kábulu a nejen to? Proč někteří poslanci odmítají oprávněnou kritiku afghánského soudního systému. Stanovisko skupiny PSE je jasné: je možné podporovat přítomnost vyššího počtu mezinárodních vojsk v Afghánistánu a zároveň zastávat potřebu přehodnocení vojenské strategie misie ISAF (Mezinárodní síly bezpečnostní pomoci). Je možné schvalovat úzkou spolupráci mezi Evropou a Spojenými státy v Afghánistánu bez toho, abychom zavírali oči před zločiny, které spáchala Bushova vláda ve jménu boje proti terorismu.
<P>
A konečně, je možné podporovat afghánské instituce, ale zároveň i upozorňovat na jejich vážné nedostatky. Evropa bude schopná převzít strategickou úlohu v Afghánistánu jen tehdy, až se přestane bát představit svou vlastní vizi o budoucnosti této země. Proč bychom nemohli začít zde a nyní právě touto zprávou?
<SPEAKER ID="068" NAME="Samuli Pohjamo">
jménem skupiny ALDE. - (FI) Vážený pane předsedající, rád bych poblahopřál panu Briemu k jeho kvalitní zprávě. Zabýval se tímto složitým tématem důsledně a z různých uhlů pohledu.
<P>
Prvořadou výzvou pro Afghánistán je znovunastolení bezpečnosti a zřízení fungujícího státu. Jde o náročnou úlohu, neboť bezpečnostní situace v Afghánistánu se spíše zhoršila, než zlepšila. Zlepšování bezpečnostní situace je nezbytným požadavkem pro jakýkoli pokrok, avšak samotné vojenské řešení neodstraní komplexní problémy země, jak to řekl zpravodaj.
<P>
Obnova celé společnosti, zavedení zásad právního státu, zlepšení demokracie a ochrany lidských práv, šíření rovnosti a budování fungující vlády, vzdělávacích institucí a zdravotnictví v rámci celé země jsou mimořádně velké úlohy. Afghánistán potřebuje mimo jiné i program komplexního rozvoje venkovských oblastí a vytvoření alternativ pro pěstitele opia.
<P>
Všechno toto si vyžaduje i větší příspěvky Evropské unie zaměřené na podporu a obnovu Afghánistánu. EU musí usilovat rovněž o větší účinnost aktivit mezinárodního Společenství prostřednictvím jejich koordinace.
<P>
Ještě bych rád zdůraznil význam občanské společnosti, která se buduje v Afghánistánu, pro upevnění zásad právního státu, demokracie a pro odstranění kultury násilí. Otázka rozvoje a svobody fungování nezávislých pluralitních komunikačních prostředků je v této práci obzvláště důležitá. Zůstává stále ještě mnoho práce, kterou je třeba v této oblasti v Afghánistánu vykonat.
<SPEAKER ID="069" NAME="Konrad Szymański">
jménem skupiny UEN. - (PL) Vážený pane předsedající, za posledních 30 let byly dějiny Afghánistánu svědkem sovětské okupace, občanské války a pak vlády Talibanu. Z tohoto důvodu by měla být považována za úspěch operace "Trvalá svoboda", kterou zahájily Spojené státy americké, Spojené království, Polsko, Česká republika, Francie a Rumunsko, stejně jako současná mise ISAF, která sjednocuje vojenskou koalici téměř všech členských států v rámci Evropské unie. Vzdělávací systém funguje kvalitněji, systém zdravotnictví se zlepšil a vláda pana Hamída Karzajiho má navzdory velmi náročným okolnostem výraznou část této země pod kontrolou. Pro nás může nové nasazení teroristů v roce 2007 znamenat jediné: to, co Afghánistán potřebuje od Evropské Unie a NATO je větší finanční, politická a vojenská podpora. Odlišný přístup, který můžeme pozorovat v pozměňovacích návrzích předložených levicí, by byl projevem sobectví, pokrytectví a krátkozrakosti.
<SPEAKER ID="070" NAME="Angelika Beer" LANGUAGE="DE">
Vážený pane předsedající, dámy a pánové, ocitli jsme se v paradoxní situaci. Moje skupina hodlá doporučit, aby si každý přečetl originál zprávy, kterou vypracoval pan Brie, aby všichni pochopili podstatu problémů, kterým čelíme v Afghánistánu. Pak se stalo to, že většina ve Výboru pro zahraniční věci jednoduše pozměnila a odstranila jistá opatření, která jsme tak naléhavě potřebovali. Nemůžeme zkrátka říci: víc vojáků, ať všechno pokračuje tak jako dosud, všechno je v pořádku. Nic není v pořádku! Poukazuje na to i včerejší útok. Musíme přehodnotit vojenskou strategii a potřebujeme sjednotit rozličné iniciativy. Ve skutečnosti právě tohoto jsme chtěli společně dosáhnout.
<P>
Moje skupina předložila pozměňovací návrhy společně se Socialistickou skupinou s cílem bojovat nyní za dosažení tohoto důležitého cíle, pane Brie. Říkám to se vší úctou, kterou mám vůči vaší práci, kterou jste odvedl během posledních let. Vedeme zde spory o tom, jaké by bylo vhodné zaujmout stanovisko a je od vás zbabělé, že strkáte hlavu do písku a říkáte, že stáhnete své jméno z této zprávy; a to jen proto, že vaše skupina vám vrazila nůž do zad prostřednictvím nepatrně odlišného stanoviska, které připouští, že potřebujeme vojáky, avšak musíme to podniknout správně. Toto nepřinese prospěch Afgháncům, ani nepomůže tomuto Parlamentu v budování promyšlené strategie pro Afghánistán.
<P>
Chtěla bych apelovat na každého, aby hlasoval pro pozměňovací návrhy, jelikož jen tak splníme své povinnosti: své povinnosti vůči těm, které tam posíláme, tedy policistům a vojákům, stejně jako vůči těm, kterým chceme pomoci, konkrétně obyvatelům Afghánistánu.
<SPEAKER ID="071" NAME="Vittorio Agnoletto">
jménem skupiny GUE/NGL. - (IT) Vážený pane předsedající, dámy a pánové, jsem nesmírně vděčný panu André Briemu za práci, kterou odvedl, a plně podporuji jeho rozhodnutí stáhnout svůj podpis z této zprávy. Ustanovení se změnilo a v současnosti mluví o zemi, v níž byla údajně značná volební účast, a zapomíná, že obyvatelé hlasovali pod stálou hrozbou ozbrojených skupin.
<P>
Nenachází se tu žádná zmínka o přítomnosti vojenských vůdců ve vládě Karzajiho; není tam žádné odsouzení operace "Trvalá svoboda", jejímiž oběťmi jsou civilní obyvatelé v celé zemi. Podporuje činnost NATO, přičemž úplně pomíjí skutečnost, že jeho přítomnost v Afghánistánu je v současnosti podstatným důvodem celkové ztráty bezpečnosti v této zemi. Navíc, s ohledem na pokračující zvyšování produkce opia, nenachází se tam žádná zmínka o možnosti zavedení pilotních projektů na využití opia při výrobě morfia i navzdory tomu, že Evropský parlament přijal za tímto účelem zvláštní usnesení.
<P>
Jedinou pozitivní stránkou je bezpochyby vyjádření obavy nad osudem Malalaj Džojové a dalších aktivistů, avšak jen tato samotná věc nestačí na to, aby moji skupinu odradila od hlasování proti této zprávě.
<SPEAKER ID="072" NAME="Bastiaan Belder" LANGUAGE="NL">
Občané členských států Evropské Unie a daleko za našimi hranicemi platí svými životy za budování míru a obnovu v Afghánistánu. Oni všichni si zaslouží nejvyšší úctu a plnou podporu Parlamentu, a především naše modlitby za boží ochranu pro ně, protože jejich mise je i nadále obzvlášť nebezpečná. Vražedný útok, který se odehrál včera ráno v Kábulu, o tom poskytuje nový důkaz.
<P>
Chtěl bych požádat Radu a Komisi, aby se zabývaly specifickými problémy komplikované situace v Afghánistánu. Bez účinné strategie proti "talibanizaci" severní části Pákistánu zůstane stabilizace situace v Afghánistánu jen přáním Západu. Z tohoto důvodu síly NATO ve skutečnosti operují se svázanýma rukama.
<P>
Druhým problémem v Afghánistánu je naléhavá potřeba modernizace zemědělství. Jeho největším znevýhodněním je nejistota rozsáhlých častí této země. Statistiky OSN o tom hovoří jasně: čím méně bezpečná oblast, tím více kvetou pole s mákem. Vážená Rado a Komise, přeji vám veškerou možnou moudrost a vytrvalost, kterou budete potřebovat při aktivní stabilizaci Afghánistánu.
<SPEAKER ID="073" NAME="Koenraad Dillen" AFFILIATION="NI">
- (NL) Všichni jsme se shodli na tom, že situace ve čtvrté nejméně rozvinuté zemi světa je stále tragická i navzdory množství povzbudivých signálů od začátku obnovy této země. Samozřejmě, že problémy nejsou jen vojenského a strategického charakteru, ale celkové vítězství nad Talibanem zůstává conditio sine qua non nebo-li nezbytnou podmínkou vybudování životaschopného státu s nezávislým soudnictvím a kritickými sdělovacími prostředky. V souvislosti s posledním bodem jsem rád, že zpráva poukazuje na to, že afghánská ústava ještě stále nezaručuje svobodu vyznání, jelikož zřeknutí se islámské víry nadále považuje za trestný čin. Režim, který je podporovaný Západem, se musí více snažit v tomto smyslu.
<P>
Ve zprávě mi chybí vyjádření, že vítězství nad Talibanem vyžaduje strategii zohledňující Pákistán, jehož území je stále ještě bezpečnou půdou pro teroristy: každý ví, že se zde těmto teroristům poskytuje logistická podpora, jak se znovu jasně ukázalo včera při útoku na indické velvyslanectví v Kábulu. Politika v otázce Afghánistánu musí tedy být integrující politikou pro celou oblast; jinak bude odsouzená k nezdaru.
<SPEAKER ID="074" NAME="Nickolay Mladenov" AFFILIATION="PPE-DE">
Vážený pane předsedající, dovolte, abych v úvodu připojil svůj hlas k odsouzení útoku na indické velvyslanectví a k vyjádření naší upřímné soustrasti, zejména brigádnímu generálovi Mehtovi a panu Raovi z indického velvyslanectví stejně jako jejich příbuzným. Doufám, že tento útok neodradí Indii, významného spojence v procesu obnovy Afghánistánu, od toho, aby pokračovala v započaté spolupráci.
<P>
Existuje větší tragédie v Afghánistánu než ničení budov, a to zničení lidského života a jednotlivců v průběhu posledních 35 let. Obnova a pomoc při nápravě životů lidí v takto zničené zemi nás bude stát mnohem víc úsilí a delší čas, než si umíme představit.
<P>
Samozřejmě, že prvořadá věc, kterou potřebuje Afghánistán, je právě větší bezpečnost a ne menší míra bezpečnosti. Uvítala jsem skutečnost, že tato zpráva bere na vědomí konsenzus, který platí i na půdě Afghánistánu, že politické řešení je možné jen tehdy, pokud podpoříme vojenský tlak na Taliban a vzpouru. Tento tlak musíme nadále udržet, pokud máme zajistit politické řešení této situace. Musíme podporovat politiku vlády Afghánistánu v tom, že rozhovory s přívrženci Talibanu jsou možné jen s těmi, kteří přijmou ústavu a složí svoje zbraně. Mohou se vrátit do politického procesu.
<P>
Musíme podpořit pana prezidenta Karzaje a vládu Afghánistánu ve znovu získávání kontroly nad svou zemí, jako i v novém převzetí kontroly nad politickými iniciativami ve vlastní zemi. Z tohoto důvodu jsem měla velkou radost z toho, co řekla paní komisařka Ferrerová-Waldnerová o zaměření se na volby, které se mají konat příští rok. Afghánistán potřebuje silnou vládu, odhodlanou vládu, která se dívá vpřed a nezabývá se minulostí.
<P>
Na závěr mi dovolte znovu vyjádřit přesvědčení, že Komise odvádí skvělou práci v pořádání našich programů zaměřených na pomoc Afghánistánu. V zastupování Evropské Unie odvádí skvělou práci zejména pan velvyslanec Kretschmer a samozřejmě zvláštní představitel, pan Vendrell. Dnes musíme vyslat silný signál o podpoře svým lidem v Afghánistánu, Radě a těm, kdo jsou ve službě, aby pokračovali ve své práci.
<SPEAKER ID="075" NAME="Libor Rouček" AFFILIATION="PSE">
Dámy a pánové, úspěšné zvládnutí bezpečnostních, politických, hospodářských i sociálních problémů Afghánistánu vyžaduje více než jen vojenské řešení. Vojenský tlak na povstalce musí doprovázet intenzivní politický proces a dialog se všemi skupinami obyvatelstva, které uznávají ústavu a jsou ochotny složit zbraně. Evropská unie, jsem toho názoru, by měla intenzivněji než doposud podporovat Afghánistán při budování vlastního státu se silnějšími demokratickými institucemi schopnými zajistit územní integritu, jednotu a ekonomický a sociální rozvoj země. Důležitá a naléhavá podpora je hlavně nyní na jihu země. Posilování administrativních kapacit a postupné přejímání zodpovědnosti za správu země afghánskými úřady musí však být doprovázeno účinnou ochranou lidských práv všech obyvatel zajišťovanou podle zásad právního státu. Bez této ochrany není možno zajistit trvalý a udržitelný úspěch.
<SPEAKER ID="076" NAME="Gerard Batten" AFFILIATION="IND/DEM">
Vážený pane předsedající, všichni si dobře pamatujeme, co bylo hlavním důvodem napadení Afghánistánu: příčinou byly teroristické útoky na USA 11. září, které řídila al-Káida ze své základny v Afghánistánu pod ochranou Talibanu. USA spolu se svými spojenci, především Spojeným královstvím, uspořádaly úspěšný útok zaměřený na vytlačení členů al-Káidy z jejich pevnosti. Vojenské síly západních mocností vykonaly, co bylo potřebné, aby se postavily terorismu.
<P>
Tato zpráva tvrdí, že přítomnost NATO je nezbytná pro zabezpečení budoucnosti země. Je pravdou, že jen spojené vojenské síly svobodných a demokratických států světa sjednocených v NATO mohou ochraňovat naše demokratické svobody před útoky, avšak já velmi silně pochybuji o možnostech zavedení demokracie v takové zemi, která to nemá ve své historii, obzvláště tam, kde výhradní postavení jedné náboženské ideologie vůbec nesympatizuje s představou západu o liberální demokracii.
<SPEAKER ID="077" NAME="Slavi Binev" AFFILIATION="NI">
(BG) Vážení kolegové, Afghánistán je už téměř sedm let dějištěm vojenských operací. V červnu 2008 bude Evropská Unie podporovat vojenský štáb s více než 23 000 členy. Mezinárodní společenství poskytuje Afghánistánu značnou hospodářskou pomoc, také pokračují snahy o obnovu infrastruktury země. Výsledkem všech těchto snah je, že vláda má kontrolu jen nad jednou třetinou území Afghánistánu.
<P>
Vzhledem k těmto výsledkům nemohu pochopit touhu týkající se zvýšení finanční pomoci Evropské Unie pro Afghánistán. Proč by se měly zbytečně utrácet peníze evropských daňových poplatníků na iniciativy s prokazatelně nepatrným účinkem? Záměr zajistit vytvoření právního státu a zkvalitnit soudní systém - ale bude současná vláda schopna to dokázat, když si uvědomíme, že nemůže ani zajistit svoji vlastní vládu nad zemí? Pomáháme znovu budovat policejní síly Afghánistánu, ale proč jsou výsledkem funkcionáři, kteří nerespektují lidská práva a zneužívají své úřední postavení?
<P>
V každém případě, pokud chceme, aby Afghánistán jednoho dne přestal být zdrojem napětí a zaujal plnohodnotné místo v mezinárodním společenství, měli bychom my, kteří pracujeme v evropských orgánech vážně přehodnotit svou současnou politiku a strategie, které využíváme.
<SPEAKER ID="078" NAME="Robert Evans" AFFILIATION="PSE">
Vážený pane předsedající, chtěl bych se vrátit spět k bodu číslo 16 této nelegislativní zprávy, kde říkáme, že "bezpečnostní problémy Afghánistánu jsou složitější než válka proti terorismu, a proto si vyžadují víc než jen vojenské operace". Myslím, že moji kolegové, pan Rouček a pan Pohjamo, se o tomto bodě zmínili už přede mnou. Víme o mnoha příkladech z minulosti, které ukázaly, že vojenská síla může v rozličných podmínkách přinutit k ukončení konfliktu a vytvořit jakoby mírové řešení, avšak také z těchto historických lekcí víme, že trvalý výsledek mohou zaručit jen demokratické instituce s podporou obyvatel těchto zemí.
<P>
V této oblasti jsme v Afghánistánu dosáhli pokroku a paní komisařka Ferrerová-Waldnerová má pravdu, když říká, že pokud má nastat obnova, afghánská vláda musí nyní jasně prokázat, že respektuje lidská práva a svobodu projevu. Během posledních voleb v Afghánistánu jsem viděl, že volily i ženy, což představuje důležitý krok vpřed. Toto jsou věci, na kterých musíme stavět, a zároveň musíme spolupracovat s Pákistánem, abychom mohli obnovit mír v této oblasti.
<SPEAKER ID="079" NAME="Emilio Menéndez del Valle" AFFILIATION="PSE">
(ES) Vážený pane předsedající, v červnu zahynulo v Afghánistánu víc vojáků mezinárodních sil než v Iráku. Rovněž v červnu se přítomnost a moc Talibanu stala viditelnější v Péšavaru, v klíčovém městě z hlediska tohoto konfliktu.
<P>
V Pákistánu se mluví o tom, že ozbrojené síly podepsali tajné mírové dohody s afghánským, pákistánským a talibanským vedením, a zdá se, že pákistánská armáda se začala víc zajímat o hranici s Indií než o afghánskou hranici. Navíc, jak již bylo několikrát řečeno, čtyřicet lidí bylo včera zavražděno u bran indického velvyslanectví v Kábulu.
<P>
Moje otázka zní: nenadešel ještě ten správný čas, abychom začali přemýšlet o jiné strategii?
<SPEAKER ID="081" NAME="Vural Öger" AFFILIATION="PSE">
- (DE) Vážená paní předsedající, měsíc červen byl pro zahraniční vojáky nejkrvavějším měsícem od pádu režimu Talibanu v roce 2001. Bylo zabito více než 48 koaličních vojáků, což představuje větší ztráty na životech než za stejné období v Iráku. Od začátku roku násilí v Afghánistánu stálo životy více než 2 200 lidí. V Afghánistánu není izolovaný konflikt, ale regionální válka, která by se mohla rozšířit dále. Situace je dnes mnohem vážnější než v roce 2001.
<P>
Vzhledem k této alarmující situaci musí Afghánistán zůstat pro Evropu absolutní prioritou. Přítomnost evropských sil a civilní operace EU v zemi sehrávají klíčovou úlohu. Po zdlouhavých jednáních ve výboru podporuji konečnou verzi našeho návrhu usnesení, který obsahuje množství klíčových prvků, včetně výcviku afghánských bezpečnostních sil, větší koncentraci na obnovu občanské společnosti a větší koordinaci mezi mezinárodními orgány.
<SPEAKER ID="082" NAME="Anna Ibrisagic" AFFILIATION="PPE-DE">
(SV) Vážená paní předsedající, když slyším dnešní rozpravy a přečtu si všechny pozměňovací návrhy, mám pocit, že někteří lidé věří, že jen dialog je dobrý a prospěšný a že jakákoli vojenská přítomnost je špatná a kontraproduktivní. Nevím, kolik poslanců tohoto Parlamentu jsou váleční uprchlíci, já však jsem. Vím, že je potřebná občanská spolupráce i vojenská přítomnost. Moje zkušenost z války je taková, že ti, kteří jsou nejlépe připraveni na dialog, nemají žádnou sílu, a násilníci, překupníci a bojovníci, kteří mají sílu, jsou zřídka připraveni vést jakýkoli dialog. Potřebná je tedy kombinace vojenského a civilního nasazení, pokud chceme doopravdy prolomit bludný kruh násilí a chudoby v Afghánistánu.
<SPEAKER ID="083" NAME="Miroslav Mikolášik" AFFILIATION="PPE-DE">
(SK) V Afghánistánu se prudce zvyšuje počet teroristických činů a násilných vzpour. Mezinárodní společenství nemůže tolerovat teroristické organizace financované z pěstování a obchodu s drogami a ustupovat jim.
<P>
Hlavním cílem těchto teroristických organizací je zasévat rozpory mezi spojence v rámci NATO, a tím vzbudit dojem, že je nemožné přinést Afghánistánu mír. Tím ohrožují nejen bezpečnost regionu, ale vlastně i celého světa. Evropská bezpečnostní politika vůči Afghánistánu by proto měla být dynamičtější, operativnější, měla by zahrnovat konkrétní krátkodobá i dlouhodobá opatření usilující o rekonstrukci afghánské společnosti, institucí a právního státu, ale i podporu prezidenta Karzaje. Evropské Společenství by mělo nadále podporovat opatření, ve kterých už země dosáhla pokroku, a to hlavně v oblastech zajišťování základních potřeb obyvatel a zdravotnické péče.
<SPEAKER ID="084" NAME="Dragoş Florin David" AFFILIATION="PPE-DE">
(RO) Afghánistán zůstává největší výzvou pro mezinárodní společenství pro jeho teroristickou činnost, zvýšenou produkci drog a množství násilných činů.
<P>
V této souvislosti žádám Komisi a Radu, stejně jako mezinárodní organizace, aby vzaly v úvahu tři hlavní činnosti, které budou prioritní pro krátkodobý akční plán: odhalení a odříznutí drogových distribučních cest v Afghánistánu, větší angažovanost zemí v regionu při realizaci mezinárodních strategií při zohlednění kulturní a náboženské uzavřenosti, více finančních prostředků a zapojení se do obnovy, humanitární potravinové pomoci a administrativní pomoci.
<P>
Domnívám se, že intenzivnější politický, kulturní a náboženský dialog s Afghánistánem reálně pomůže dosáhnout cíle stability v regionu.
<P>
Blahopřeji panu André Briemu ke zprávě, kterou sestavil.
<SPEAKER ID="085" NAME="Geoffrey Van Orden" AFFILIATION="PPE-DE">
Vážená paní předsedající, právě jsem se vrátil z provincií Hílmand a Kandahár. Souhlasím s tím, že bez stability nebude žádný pokrok; stabilita znamená dobrou vládu a to znamená přítomnost vojáků a policie.
<P>
Myslím si, že někteří naši evropští spojenci jen mlátí prázdnou slámu o tom, co dělají v Afghánistánu. Potřebujeme více vojáků; musíme být flexibilnější; potřebujeme větší podporu pro misi IFAS (Mezinárodní síly pro podporu bezpečnosti) v Afghánistánu. Pokud jde o policejní misi, EU zde vykonala kus práce, což však nic neznamená v porovnání s úsilím Američanů. Měla by zde nastat přiměřená koordinace mezi tím, co dělají Evropané, a tím, co dělají Američané v oblasti policejního výcviku.
<P>
Nakonec bych rád odsoudil poznámky pana Brieho, když jedním dechem mluvil o Talibanu a Američanech. Myslím si, že to bylo pohoršující. Taliban vraždí své vlastní lidi, spojenci tam pomáhají místnímu obyvatelstvu.
<SPEAKER ID="086" NAME="Vytautas Landsbergis" AFFILIATION="PPE-DE">
Vážená paní předsedající, bod 11 návrhu usnesení uvádí, že Evropský parlament "podporuje snahu sil NATO o zvýšení bezpečnosti v zemi a boj proti místnímu a mezinárodnímu terorismu, a považuje přítomnost těchto vojáků za nezbytnou pro zajištění budoucnosti této země."
<P>
Pozměňovací návrh 9, který předložil zpravodaj, je proti tomuto postoji a navrhuje, aby byl tento bod vypuštěn. Bylo by mnohem lepší, kdyby zpravodaj spíše jasně řekl, že Parlament podporuje místní a mezinárodní terorismus a považuje přítomnost sil NATO za překážku pro zajištění budoucnosti Talibanu v zemi. Pozměňovací návrh č. 9 v tomto znění by byl jednoznačně proti Afghánistánu a proti NATO.
<SPEAKER ID="087" NAME="Czesław Adam Siekierski" AFFILIATION="PPE-DE">
(PL) Vážená paní předsedající, dnes je jednou z nejdůležitějších výzev, které Unie čelí, vytvoření účinného mechanismu pro koordinaci projektu a výměnu informací mezi subjekty přítomnými v Afghánistánu. Takový mechanismus je důležitý, aby se projekty, které realizují jednotky působící v Afghánistánu, navzájem doplňovaly. Mezinárodní a místní terorismus je třeba potlačit, aby se zlepšila bezpečnost v zemi a rovněž její další rozvoj. Z tohoto důvodu bychom měli spolupracovat při podpoře afghánské společnosti a sladění projektů. Kromě toho bychom se měli snažit o stabilizaci situace v Afghánistánu posílením místních institucí a zajištěním základních životních potřeb obyvatelstva. Důležitým krokem na cestě k demokratické obnově země je dosažení nezávislosti a svobody médií. Toto by se mělo podporovat.
<SPEAKER ID="088" NAME="Jean-Pierre Jouyet">
úřadující předseda Rady. - (FR) Vážená paní předsedající, pane Brie, milá Benito, dámy a pánové, ještě jednou bych chtěl vyjádřit svou podporu panu Briemu a jeho zprávě a spokojenost, že jsme se většinou shodli na tom, jak jste podtrhl, že Afghánistán potřebuje větší bezpečnost a silnější vládu v tomto těžkém období.
<P>
Naše diskuse podtrhla skutečnost, že čelíme skutečně složité situaci, která vyžaduje víc než jen vojenské řešení, že čelíme extrémně náročné situaci, že mezinárodní Společenství musí přijmout dlouhodobý závazek, který, jak jste uvedl, je nezbytným a rozhodujícím prvkem pro Evropskou unii; že potrvá delší dobu, než se vzbudí naděje u lidí; a že co se týká vlády, jak Komise zdůraznila, musíme se soustředit na přípravu nadcházejících voleb. Rada, jako její součást, bude samozřejmě velmi pečlivě monitorovat přípravy na volby.
<P>
Pokud jde o aspekty týkající se vlády, respektování zásad právního státu a nic z našich tradic, není dělícím prvkem; to rovněž musíme říci afghánským orgánům.
<P>
Pokud jde o bezpečnostní pravidla a přítomnosti na místě, chtěl bych zdůraznit, že zástupcové EU tvoří více než 50 % IFAS a Rada se v příštích měsících bude soustředit na čtyři hlavní oblasti. První prioritou bude realizace podstatného navýšení počtu příslušníků EUPOL (Policejní misie EU), o kterém se rozhodlo v Radě 26. května. Samozřejmě všechny aspekty týkající se účinnosti policie jsou důležité a Parlament má právo se o ně zajímat.
<P>
Za druhé, Rada se bude snažit monitorovat realizaci závěrů Mezinárodní konference o pomoci Afghánistánu: Evropská Unie musí hrát klíčovou roli v této záležitosti poskytnutím finančního příspěvku.
<P>
Za třetí, Evropská Unie musí zdůraznit potřebu zlepšení vztahů mezi Afghánistánem a Pákistánem - jak jste někteří už uvedli - a podpořit obě dvě země, aby aktivně pokračovaly v posilování své spolupráce, zejména v boji proti společnému problému, který představuje terorismus, a ve všech záležitostech týkajících se obchodu s drogami.
<P>
Na závěr, pro Radu a Komisi je důležité, aby měly plnou podporu Evropského parlamentu v této záležitosti, která je rozhodující pro mezinárodní Společenství a - jak jste mnozí uvedli - i pro budoucnost Evropy.
<SPEAKER ID="089" NAME="Benita Ferrero-Waldner">
členka Komise. - Vážená paní předsedající, pokusím se být stručná. Uvedu jen tři připomínky. První se týká Pákistánu. Je zcela samozřejmé, že je důležité zabývat se i hraniční oblastí, a řekla bych rovněž využít tuto příležitost a sledovat sestavení nové vlády v Pákistánu.
<P>
Současně jsme však svědky rostoucího napětí a doufejme, že to neohrozí mírné zlepšení bilaterální výměny mezi prostými lidmi.
<P>
Z tohoto důvodu působíme rovněž v hraničních oblastech a vidíme, že regionální spolupráce, včetně správy hranic a nástroje regionálního obchodu, jsou důležité, a rovněž podporujeme iniciativu G8 k dialogu, který začal s Německem o Afghánistánu a Pákistánu. To je moje první připomínka.
<P>
Moje druhá připomínka se týká soudnictví. Samozřejmě si myslíme, že dobrá vláda je důležitá a není možná bez policie a soudnictví. Pokud existuje beztrestnost, policie může dělat, co chce. Musí být zaveden dobrý systém soudnictví. Z tohoto důvodu, spolu s Radou, která se zabývá policií, pracuje naše Komise v oblasti soudnictví velmi intenzivně, a výsledkem je, že jsme podstatně přispěli k vytvoření strategie a programu národního soudnictví v Afghánistánu, které musí být součástí dlouhodobě udržitelného programu.
<P>
Existuje zde příležitost, kterou představuje Trustový fond pro obnovu Afghánistánu (ARTF) pro oblast soudnictví, do kterého plánujeme přispět i z bilaterálního programu pro Afghánistán a informovali jsme už na konferenci v Římě o postupu a příslibu, ale samozřejmě je potřeba ještě mnoho reforem.
<P>
Moje třetí a poslední připomínka se týká rozvoje venkova. Konference v Paříži jasně ukázala, že se musíme víc soustředit na rozvoj venkova. Musím říct, že pro nás to byla od začátku jedna z důležitých oblastí, ve které jsme pracovali. Intenzivně se zabýváme poskytováním hospodářských alternativ k produkci opia.
<P>
Rovněž - a je třeba říci, že to není žádná novinka - zlepšujeme infrastrukturu venkova řízením povodí a zavlažováním a zlepšujeme místní výsadby a chovy zvířat. Osobně si myslím, že je velmi zajímavé přezkoumat regionální přístup, například na severu spolupracujeme s Tádžikistánem na hydroelektrárně sloužící k zásobování elektřinou a vodou na zavlažování polí, čímž se samozřejmě zlepší produkce potravin pro afghánské obyvatelstvo, což by je mohlo odvést od produkce drog.
<P>
Z tohoto důvodu se skutečně těšíme na úzkou a plodnou spolupráci s Parlamentem, protože máme před sebou ještě dlouhou cestu a doufám, že podpoříte tuto politiku - tuto strategii a rovněž její realizaci. Víme, že jsou to peníze daňových poplatníků, ale podle mě tam musíme být a spolupracovat s vámi na stabilizaci Afghánistánu.
<SPEAKER ID="090" NAME="André Brie" LANGUAGE="DE">
Vážená paní předsedající, dovolte mi poznamenat tři věci. Za prvé, paní Beerové bych rád řekl, že se neobávám své skupiny a rád povedu tuto rozpravu. Jeden z nejhorších pozměňovací návrhů k mé zprávě ve výboru pocházel z mé skupiny: uvádělo se v něm, že v Afghánistánu nedošlo k žádnému kladnému vývoji. Tato arogance mě skutečně rozzlobila. Myslím si, že všichni musíme zaujímat velmi realistický a kritický postoj k Afghánistánu. Tato země má společnost, která není jen rozmanitá, ale i rozporuplná a mnohotvárná, a o to čelíme většímu problému.
<P>
Za druhé, mnoho kolegů a poslanců mi řeklo, že musíme vzít na bedra odpovědnost za Afghánistán ve věci terorismu, pěstování opia, korupci atd. Mnoho mých levicových kolegů by zřejmě řeklo, že se jedná o okupaci. Můj názor, který jsem se pokusil objasnit, se týká zájmů lidí, kteří žili 30 let ve válce. Myslím si, že mnohé obsahuje tato zpráva a z tohoto důvodu bych chtěl znovu poděkovat všem zúčastněným osobám a skupinám.
<P>
Za třetí, i když nesouhlasím s důležitými částmi textu, jsem rád, že mohu nadále pracovat na této zprávě, která je mým závazkem vůči Afghánistánu. To je bez debaty.
<SPEAKER ID="091" NAME="Předsedající">
Rozprava je ukončena.
<P>
Hlasování se uskuteční dnes.
<P>
Písemné prohlášení (článek 142)
<SPEAKER ID="092" NAME="Bogusław Rogalski  " AFFILIATION="UEN">
písemně. - (PL) Afghánistán je země, která čelí mnoha problémům. Je to země, která zažila mnoho teroristických útoků, má zhoršující se vnitřní bezpečnost a nejsou tu respektována lidská práva.
<P>
Země je producentem obrovského množstva opia, což má rovněž negativní vliv na bezpečnost a politiku, neboť ekonomika založená na produkci opia je zdrojem korupce, oslabuje veřejné instituce, zejména právní systém.
<P>
Víc než polovina afghánského obyvatelstva žije pod hranicí chudoby, nezaměstnanost dosahuje 40 % a zřeknutí se islámu je stále ještě urážka, která se trestá. Navzdory skutečnosti, že se země pustila do komplikovaného a mravenčího procesu obnovy, musí především uspokojit potřeby obyvatel v oblastech jako vzdělávání, zdravotnictví, bydlení, dostatek potravin a občanská bezpečnost.
<P>
Pomoc poskytnutá Afghánistánu by měla zahrnovat krátkodobé a dlouhodobé opatření s možností rozsáhlých zlepšení systému vlády. Podpora Evropské Unie by měla být založena na zkušenostech a poznatcích misií členských států, které se nacházejí na afghánském území s využitím civilních nebo vojenských sil jako zprostředkovatelů. Přítomnost sil NATO je rovněž nezbytná pro boj s terorismem. Velká účast obyvatelstva ve volbách by měla mít pozitivní vliv na budoucnost země, což svědčí o touze vybudovat demokratický stát. Je rovněž nesmírně důležité pokračovat v boji proti korupci a podpořit vybudování nových struktur v afghánských institucích. Restrukturalizace a společné mezinárodní úsilí může mít obrovský vliv na to, aby se Afghánistán dostal z těžké situace, v níž se nachází z důvodu dlouhotrvajícího vnitřního konfliktu.
