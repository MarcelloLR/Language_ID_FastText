<CHAPTER ID="006-06">
6. Kvalita statistických údajů v rámci postupu při nadměrném schodku (
<SPEAKER ID="106" NAME="Othmar Karas" LANGUAGE="DE">
Pane předsedající, dámy a pánové, rád bych Vás upozornil, že prostřednictvím dnešního rozhodnutí uskutečňujeme něco, co jsme chtěli učinit už v roce 2004 a co Rada na jaře roku 2004 odmítla: rozšiřujeme možnosti Eurostatu v oblasti kontroly, posilujeme jeho pravomoci a automatizujeme postupy kontroly.
<P>
Je to první důležité legislativní opatření v reakci na krizi a na zkušenosti z posledních týdnů. Je třeba posílit nezávislost Eurostatu a omezit jeho závislost na údajích od členských států. Dnešní postup lze označit za krok správným směrem, dosud jsme však dle mého názoru nedospěli do cíle. Musí být zavedena možnost provádět inspekce v členských státech kdykoli bez předchozího ohlášení a veškeré příslušné údaje musí být k dispozici k prozkoumání.
<P>
Je třeba posílit spolupráci s Evropskou centrální bankou a zajistit, aby Eurostat získal více finančních prostředků a větší počet pracovníků, kteří podstoupí kvalitní odbornou přípravu.
<P>
Co dalšího požaduje Evropský parlament? Sankce vůči členským státům, které falšují statistické údaje či předkládají padělané statistické údaje. Komise musí Parlamentu předložit komplexní zprávu o chybách za posledních šest let. Chceme vědět, kde k chybám docházelo a o jaké chyby šlo - ať v oblasti politické, právní či v záležitosti jurisdikce - abychom mohli vyvodit odpovídající důsledky.
<P>
Komise by měla předložit návrh na harmonizaci sběru statistických údajů a harmonizaci kritérií pro statistické úřady v členských státech a snažit se je prosadit. Dnes přijímáme správné a významné opatření s cílem zajistit nezávislost a posílit pravomoci, nejsme však ještě u konce. V tomto ohledu máme před sebou ještě dlouhou cestu.
<P>
(Potlesk)
