<CHAPTER ID="014">
Jednominutové projevy k důležitým politickým otázkám
<SPEAKER ID="036" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="037" NAME="Elena Băsescu" AFFILIATION="PPE">
(RO) Dne 8. února 2010 Rumunsko přijalo nabídku prezidenta Spojených států, aby se podílelo na rozvoji systému protiraketové obrany USA. Je to projev důvěry vůči mé zemi, přičemž nesmíme zapomínat ani na profesionalitu, kterou prokázala rumunská armáda v Afghánistánu a Iráku. Na rumunském území budou umístěny tři baterie, z nichž každá bude obsahovat osm raket. Podle časového harmonogramu dojednaného s americkou stranou má být tento obranný systém uveden do provozu v roce 2015.
<P>
Domnívám se, že téma protiraketové obrany musí být vnímáno jako aktuální a jako takové musí být zařazeno na program Evropské unie, musíme totiž být informováni o riziku šíření programů na výrobu balistických raket.
<P>
Musím zdůraznit, že nový systém není namířen proti Rusku. Ve skutečnosti byly některé připomínky a požadavky Moskvy při novém definování architektury systému Spojených států zohledněny. V době, která bude bezprostředně následovat, budou zahájena dvoustranná jednání, jejichž cílem bude podpis nezbytných dohod, které bude poté nutné ratifikovat rumunským parlamentem.
<P>
Děkuji.
<SPEAKER ID="038" NAME="Georgios Papastamkos" AFFILIATION="PPE">
(EL) Pane předsedo, přicházím se základním předpokladem, že obnova veřejných financí členského státu eurozóny je povinností samotné eurozóny. Koordinovaná intervence je však nutná, aby se bránilo spekulacím s jednotnou měnou.
<P>
Rozsáhlá finanční krize v Řecku a finanční nerovnováha v ostatních členských státech zdůraznily nutnost politicky řízené evropské hospodářské správy. Ve své otázce, kterou jsem Komisi položil dne 17. února 2010, jsem podal návrh, aby byl vytvořen Evropský měnový fond. Těší mne, že komisař Rehn činí kroky v tomto směru. Budeme očekávat ucelený návrh Komise.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Pane předsedo, rozsudek španělského Ústředního trestního soudu potvrdil to, co mnozí z nás věděli už předtím - že venezuelský prezident Hugo Chávez spolupracuje s teroristickými organizacemi ETA a FARC. To dokazuje, že Chávez s teroristy sympatizuje, že vražedným teroristům poskytuje útočiště na venezuelské půdě, a že jim pomáhá tím, že jim uděluje oficiální posty ve venezuelské vládě. Především Chávez spolupracuje se zločinci z organizace ETA.
<P>
Jako Bask, Španěl a Evropan bych si přál, abychom tento otřesný přístup diktátora Huga Cháveze společně odsoudili. Vyzývám všechny evropské orgány, aby přijaly veškerá nezbytná opatření k odsouzení Huga Cháveze a jeho politiky podporující teroristy.
<P>
Rád bych přípomněl vládě pana Rodrígueze Zapatera, která v současnosti zastává funkci rotujícího předsednictví Evropské unii, že nesmíme vystupovat vůči vládě Huga Cháveze přátelsky a neslaně nemastně, jak tomu bylo doposud. Nemá smysl dávat najevo vstřícnost či přátelská gesta a spolupracovat, neboť když španělská vláda couvne a poníží se před Chávezem tak jako posledně, to se rovná trestání obětí terorismu, pohrdání španělskou justicí, a tedy i popření svobody a demokracie.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) I když Fond solidarity Evropské unie funguje jako celek dobře, zkušenosti z prvních let jeho provádění ukazují, že v činnosti fondu přetrvávají zásadní nedostatky a slabá místa. Jsou spojeny se zdlouhavým poskytováním finančních prostředků fondu, s úrovní transparentnosti kritérií pro mobilizaci fondu v případě regionálních katastrof, ale i s omezením na přírodní katastrofy.
<P>
Musím vám také připomenout, že Rumunsko obdrželo finanční podporu od Evropské unie na projekty realizované v oblastech zasažených povodněmi. Finanční prostředky však byly uvolněny pozdě na to, aby mohly být využity co možná nejúčinněji.
<P>
Proto si myslím, že postižené oblasti by velmi uvítaly, kdyby pomoc zemím zasaženým katastrofou mohla být na jejich žádost poskytována bezprostředně po katastrofě, ve formě systému zálohových plateb vycházejících z prvotního odhadu přímých ztrát.
<P>
Děkuji.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Pane předsedo, Fidel Castro a jeho oligarchové již dávno zradili ideály kubánské revoluce. Tyto ideály sdíleli lidé na celém světě, zejména smetánka světové mládeže, již inspirovaly.
<P>
V současnosti je však pro diktaturu Castrova bratra typický nedostatek soucitu s politickými vězni a vězni svědomí i s vlastními občany. Připomíná mi to dobu, kdy ležel na smrtelné posteli Franco, kvůli stejně špatnému zacházení s politickými vězni, kteří také byli považováni za běžné zločince, a kvůli stejnému fanatickému pohrdání lidmi žijícími v exilu.
<P>
Castro skončil stejně jako Franco a všichni další nepřátelé svobody, které uchvátila moc. Nicméně jsme vyzýváni, abychom zachránili životy a projevili solidaritu s těmi, kdo bojují a trpí. Je to úkol pro nás, Evropany, zavázané k demokracii, svobodě a lidským právům.
<SPEAKER ID="042" NAME="Gianni Vattimo" AFFILIATION="ALDE">
(IT) Pane předsedo, dámy a pánové, víme, že Komise a španělské předsednictví vynakládají veškeré úsilí, aby urychlili tempo jednání s některými zeměmi Střední a Jižní Ameriky s cílem uzavřít dohody o přidružení před květnovým summitem mezi EU a Latinskou Amerikou.
<P>
Jakožto spolumístopředseda shromáždění EuroLat bych rád Parlament upozornil na to, že v případě některých zemí hrozí, že budou v důsledku zrychlení jednání opomenuty důležité body týkající se lidských práv a dodržování lidských práv v řadě regionů. Například v Kolumbii dochází prakticky denně k atentátům na odboráře. V Hondurasu, s nímž jednáme o dohodě, je stále u moci vláda, která je přímým výsledkem státního převratu, který proběhl v minulém roce. Podobné problémy se objevují v Guatemale, netýkají se však lidských práv, ale některých aspektů dohod, které jsou zanedbány.
<P>
Myslím, že je nezbytné, aby Komise i předsednictví postupovaly opatrněji.
<SPEAKER ID="043" NAME="Diana Wallis" AFFILIATION="ALDE">
Pane předsedo, při příležitosti Mezinárodního dne žen bych ráda vyzdvihla zejména otázku zdraví žen, která je mezi ostatními otázkami stále popelkou. Před dvěma nebo třemi lety jsem na tomto místě hovořila o tiché, neviditelné, bolestivé a vysilující ženské chorobě - endometrióze. Tato choroba ničí životy, rodiny a plodnost; vidíte, některé ženy ani nemají šanci stát se matkami. Možná se o této chorobě zdráháme hovořit jenom proto, že souvisí s ženskou menstruací; zdráháme se ji i jen pojmenovat. Řeknu to tedy ještě jednou - endometrióza.
<P>
Stále neznáme její příčinu, stále nevíme, jak ji léčit a stále postihuje až jednu z deseti žen a toto číslo stoupá. V celé Evropě je tento týden Týdnem osvěty o endometrióze. Kdy už začneme brát tyto ženy, jejich rodiny a jejich útrapy vážně? Je dobře, že jste zde, pane komisaři, abyste to slyšel; možná by pomohly správně vyhrazené finanční prostředky - a já doufám, že se tak stane dříve než příští rok.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Pane předsedo, dámy a pánové, padla zmínka o bouři Xynthia, která nedávno zasáhla západní Evropu a vyžádala si téměř 60 obětí a značné materiální škody.
<P>
Jsem dnes velmi smutná, ale i rozlobená, neboť této lidské katastrofě bylo možné zabránit, přinejmenším mohly být zmírněny její dopady. Až do nedávné doby se ve Francii a celé dnešní Evropě pobřežní oblasti a záplavové oblasti rozvíjely vzdor platným evropským a ovšemže i vnitrostátním předpisům, které byly takto porušovány.
<P>
Často se jedná o lokality Natura 2000, jejichž ochrana před urbanizací je nezbytná k omezení dopadů takových přírodních událostí. Je na nás, abychom projevili větší odpovědnost, abychom zajistili, aby členské státy přísně uplatňovaly právní předpisy Společenství, zejména směrnici o ptácích a směrnici o přírodních stanovištích, a abychom podmínili Strukturální fondy požadavky udržitelnosti, bezpečnosti a biologické rozmanitosti.
<P>
Strategie EU do roku 2020 je jedinečnou příležitostí k novému definování našeho přístupu k životnímu prostředí.
<P>
(Předseda řečnici přerušil)
<SPEAKER ID="045" NAME="Ivo Strejček" AFFILIATION="ECR">
(CS) Vážený pane předsedo, dámy a pánové, minulý týden přinesla významná česká média informace o tom, že německá dopravní policie výrazně zpřísnila kontroly českých řidičů na německé straně hranice. Kontroly jsou podle informací častější a podstatně důkladnější. Situace je podle svědků o to horší, že někteří musí při kontrolách dokonce odevzdávat moč, a to v podmínkách hraničících s urážkou lidské důstojnosti. Nejde tedy o běžné silniční kontroly spojené s kontrolou cestovních dokladů či dokladů vztahujících se k technickému stavu vozidla nebo k původu vozidla. Čeští občané svobodně cestující v schengenském prostoru nesmějí být považováni za občany druhé kategorie. Jsou plnoprávnými, rovnocennými a suverénními občany členského státu Evropské unie a takto s nimi musí být nakládáno. Pane předsedo, žádám Vás, abyste tuto informaci předal příslušným úřadům, aby ji náležitě prošetřily a sjednaly náležitou nápravu.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
Pane předsedo, Evropský den boje proti obezitě je iniciativou, která propojuje lékaře, pacienty a politiky k podpoře evropských občanů trpících nadváhou a obezitou. Jejím cílem je ustanovit 22. květen jako každoroční Evropský den boje proti obezitě, zvýšit informovanost o potřebě opatření na evropské úrovni a zajistit, aby byl vyslyšen hlas pacientů s nadváhou a obezitou.
<P>
Obezita je nemoc, nikoli problém. Každý členský stát by měl této výzvě čelit a poskytnout této skupině obyvatel účinnou podporu. Podle Světové zdravotnické organizace nabývá počet obézních v celé Evropě, nejen v EU, obrovských až epidemických rozměrů. Pokud nic nepodnikneme, bude v roce 2020 v tomto regionu podle odhadů 150 milionů obézních dospělých - 20 % populace - a 15 milionů obézních dětí a dospívajících - 10 % populace. Musíme proto hlasu pacientů trpících obezitou a nadváhou dodat síly.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Pane předsedo, dnes si připomínáme sté výročí vyhlášení Mezinárodního dne žen, který se stal symbolem revolučního boje. V den, kdy ženy na celém světě bojují za svá práva a proti všem formám diskriminace, chtěla bych všechny tyto ženy pozdravit, zejména však ty, které jsou stále ještě obětmi diskriminace, nerovnosti a různých forem násilí.
<P>
Vzhledem k tomu, že krize kapitalismu má na život žen specifické dopady, neboť ženy jsou hlavními oběťmi nejistých a špatně placených pracovních míst a chudoby, je v tento den také důležité zdůraznit aktuálnost jejich boje za rovnost před zákonem i v běžném životě! Většinu z 85 milionů lidí, kteří žijí v Evropské unii v chudobě, tvoří ženy.
<P>
Proto, když oslavujeme tento den a vyzýváme všechny ženy, aby se nevzdávaly svých snů, znovu opakujeme, že je nutné bojovat proti nespravedlnostem a diskriminaci, a otvírat tak nové šance k lepšímu životu v rovných podmínkách.
<SPEAKER ID="048" NAME="John Bufton" AFFILIATION="EFD">
Pane předsedo, rád bych zde upozornil na referendum, které ve Walesu budeme mít. Ano, věřte nebo ne, referendum. Bylo nám odepřeno referendum o ústavě, bylo nám odepřeno referendum o Lisabonské smlouvě, nyní však ve Walesu máme mít referendum o rozšíření pravomocí velšského shromáždění.
<P>
Nyní je tedy v sázce tato otázka, ale je tu obtíž. Všechny politické strany ve Walesu - labouristé, velšská strana, liberální demokraté a konzervativci - tuto věc podporují a touží po větších pravomocech. Mám pro ně novinku: já ne.
<P>
S lidmi ve Walesu tyto strany zacházejí jako s hlupáky. V době, kdy nyní bude dalším bodem programu nezávislost, by výsledkem mohlo být nějakých osmdesát poslanců shromáždění. Ve Walesu, kde jsou ohroženy pečovatelské domy, kde školám hrozí uzavření, kde silnice vypadají jako silnoce v zemích třetího světa, je naše politická třída v Cardiff Bay v podstatě přesto odhodlána prosazovat tento šílený nápad.
<P>
Těší mne, že proběhne referendum, doufám však, že obyvatelé Walesu se postaví a řeknou "ne".
<SPEAKER ID="049" NAME="Miroslav Mikolášik" AFFILIATION="PPE">
(SK) Dovolte mi vyjádřit hlubokou soustrast a solidaritu s obětmi přírodní katastrofy na Madeiře.
<P>
Nouzová situace si žádá pružná opatření, aby došlo k rychlému uspokojení základních potřeb lidí a poskytnutí materiální pomoci a rovněž rychlé obnově poškozené klíčové infrastruktury. Doufám, že portugalské úřady co nejdříve vyčíslí výši škod, a že se zároveň nevyskytnou formálně administrativní překážky pro poskytnutí finanční pomoci z Fondu solidarity Evropské unie.
<P>
Vzhledem k tomu, že mobilizace prostředků z Fondu solidarity vyžaduje souhlas Evropského parlamentu, věřím, že Parlament projeví příkladně pohotovou reakci při přijímání rozhodnutí v tomto ohledu. Dovolte, abych ještě jednou větou vyjádřil solidaritu s katastrofou v západní Francii při nedávné přívalové vlně ve Vendée.
<SPEAKER ID="050" NAME="Lena Kolarska-Bobińska" AFFILIATION="PPE">
Pane předsedo, nedávno jsme zde v Evropském parlamentu přijali usnesení o Ukrajině, v němž jsme zpochybnili udělení vysokého státního vyznamenání Stepanu Banderovi, vůdci boje za nezávislost země, bývalým ukrajinským prezidentem. Tento bod našeho usnesení vyvolal na západní Ukrajině velkou kritiku.
<P>
Ráda bych podotkla, že toto usnesení nezpochybňovalo Banderův cíl dosáhnout nezávislosti Ukrajiny. Toto usnesení skutečně podporovalo kořeny silné, jednotné a svobodné Ukrajiny, jež má plnou podporu ze strany Evropské unie i mého rodného Polska, vyjadřovalo však politování nad tím, že při udělení ceny byla věnována jen malá pozornost tragickým okolnostem válečného boje za nezávislou Ukrajinu. Jeho součástí byly i etnické čistky prováděné mimo jiné v Banderově jménu.
<P>
Podle mého názoru chybělo při udělení tohoto ocenění Banderovi vyjádření lítosti nad nevinnými obětmi tohoto boje. Jedině tak by mohlo plně sloužit cíli nezávislé Ukrajiny, která má mírové vztahy se svými sousedy. Ocenění by mělo být provázeno úsilím o smíření s těmito rodinami.
<P>
(Předseda řečnici přerušil)
<SPEAKER ID="051" NAME="Csaba Sógor" AFFILIATION="PPE">
(HU) Slovenský jazykový zákon se v poslední době stal předmětem početných kritických komentářů. Rád bych vás nyní upozornil na stanovisko právní služby Evropské komise. Podle něj jsou jazykový zákon a jeho prováděcí opatření ve stávající podobě v rozporu se základními právy a příslušnými dokumenty Rady Evropy, a snad dokonce i se slovenským zákonem na ochranu menšin. Stanovisko vyjadřuje politování nad nerozumností a nepřiměřeností jazykových požadavků. Má za to, že tento zákon ohrožuje volný pohyb pracovníků, jednu z největších vymožeností evropské integrace, a že je také hrozbou pro fungování integrovaného vnitřního trhu Evropské unie. Pozměněný jazykový zákon je podle prohlášení právní služby navíc v rozporu se směrnicí o audiovizuálních mediálních službách a článkem 56 Smlouvy o fungování Evropské unie, který se zabývá volným poskytováním služeb. Zpráva uvádí, že oddíl věnovaný zdravotnickým institucím by mohl v praxi vést k diskriminaci, a že pokud jde o základní práva, chrání zákon mnohem větší měrou zájmy státu než zájmy jednotlivce. Žádám Komisi, aby přijala nezbytná opatření a zajistila, aby dále jednoznačně převládalo právo Společenství.
<SPEAKER ID="052" NAME="Rovana Plumb" AFFILIATION="S&amp;D">
(RO) Musím se zmínit o tématu účasti žen na trhu práce. Údaje Eurostatu naznačují povzbudivý trend. Zatímco v roce 1970 netvořily ženy ani 30 % evropského trhu práce, v roce 2008 dosáhl tento ukazatel 43 %, a světová krize jej vytlačila dokonce až k přibližně 50 %.
<P>
Tento trend se v důsledku hospodářské krize, která zasáhla odvětví podnikání, v nichž jsou zaměstnáni především muži, projevuje i v Rumunsku. Na trhu práce však panuje diskriminace mezi ženami a muži. Proto je důležité, aby plánovaný legislativní balíček Komise zahrnoval cíle týkající se odstranění rozdílů mezi ženami a muži, aby tak byla podpořena větší účast žen na trhu práce. Tento legislativní balíček musí být rovněž zdůrazněn ve strategii Evropské unie do roku 2020.
<SPEAKER ID="053" NAME="Evelyn Regner" AFFILIATION="S&amp;D">
(DE) Pane předsedo, nedávné události v Turecku znovu potvrdily, že práva odborových organizací ani pracovníků zde stále ještě nejsou dostatečně zaručena. Po více než dva měsíce bojovalo 12 000 zaměstnanců nyní privatizovaného bývalého státního tabákového monopolu Tekel proti propouštění pro nadbytečnost, krácení pracovní doby a ztrátě sociálních práv, která získali.
<P>
Prezident Erdoğan v průběhu stávky několikrát pohrozil, že nechá protestní tábory v Ankaře odstranit policií. Při začátku stávky zaútočila policie na pracovníky slzným plynem a vodním dělem.
<P>
Chtěla bych vás požádat, abyste vyzvali turecké orgány, aby zacházely s odborovými organizacemi jako se sociálními partnery se stejnými právy a aby vydaly legislativní ustanovení, jimiž bude zaručena bezpodmínečná ochrana práv odborových organizací. Práva musí být přizpůsobena normám EU a Úmluvám Mezinárodní organizace práce.
<SPEAKER ID="054" NAME="Luigi de Magistris" AFFILIATION="ALDE">
(IT) Pane předsedo, kolegyně a kolegové, před nedávnem došlo na italských řekách Lambro a Po k další přírodní katastrofě. V téže době Soudní dvůr v Lucemburku odsoudil Itálii za to, že ohrožuje veřejné zdraví svými nezákonnými skládkami odpadu, a za její neschopnost řídit shromažďování odpadu v regionu Kampánie. V poslední době byl zaznamenán zvýšený počet případů leukemie způsobené ocelárnami Ilva, ale i uvolňováním azbestu ve školách v Krotónu a dioxinů v Kampánii. Je to pokračující katastrofa pro životní prostředí.
<P>
Důrazně se ptám Komise, co chce udělat pro to, aby zajistila, aby italská vláda respektovala normy směrnic Evropské unie, zejména pokud jde o nedávné rozhodnutí Soudního dvora, které Itálii za to, že není schopna nakládat s odpadem v Kampánii, důrazně odsoudilo. Po mnoho týdnů a měsíců byla Neapol po celém světě terčem posměchu.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Pane předsedo, londýnská konference o Afghánistánu vyvolala paniku uvnitř afghánské společnosti, zejména ženy jsou plné obav. Mírový plán schválený sedmdesáti zeměmi zahrnuje fond na pomoc znovuzačlenění Talibanu, přičemž se v následujících měsících musí uskutečnit Loya Jirga - mírový koncil -, aby tento smír vstoupil v platnost.
<P>
Ženy nechtějí a nesmí platit cenu za smír. Taliban stále požaduje potlačování práv žen a návrat k právu šaría. Je namístě se obávat, že Loya Jirga změní ústavu a že budou odstraněny články chránící práva žen - článek 22 kapitoly 2.
<P>
Dnes, 8. března 2010, slavnostně požaduji, aby Evropská unie zaručila budoucnost afghánských žen, neboť nelze dopustit, aby se vrátil režim, který historicky připravil o život nejvíce žen.
<SPEAKER ID="057" NAME="Simon Busuttil" AFFILIATION="PPE">
(MT) Diplomatický konflikt mezi Švýcarskem a Libyí se vyostřil a má velmi závažné důsledky pro mnoho evropských občanů, kteří chtějí cestovat do Libye, ale byl jim odepřen vstup do země. Tyto nepříznivé důsledky pocítili zejména pracovníci, kteří si na svou obživu vydělávají v Libyi, ale i evropští investoři, kteří nemohou své pracovníky do Libye vyslat. Současně pracovníci, kteří již v Libyi jsou, se zde snaží zůstat co nejdéle, aby nahradili ty, kdo mají zakázaný vstup. Evropská unie nemá co dělat s tímto incidentem a připadá si jako rukojmí ve sporu dvou třetích zemí. Vyzývám proto Evropskou unii, aby přijala veškerá možná opatření, aby tento problém co nejdříve vyřešila.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Pane předsedající, španělská vláda požádala venezuelskou vládu o vysvětlení v souvislosti se soudním rozhodnutím, které hovoří o údajné spolupráci mezi venezuelskou vládou a organizací ETA.
<P>
Pan Iturgaiz by si měl obstarat nejnovější informace, neboť v sobotu vydaly venezuelská a španělská vláda v této záležitosti společné prohlášení. Obě vlády v tomto prohlášení zopakovaly, že mají v úmyslu plně spolupracovat a společně bojovat proti terorismu.
<P>
Měli bychom se z takového záměru radovat a blahopřát venezuelské vládě k tomu, že vyjádřila chuť spolupracovat se španělskou vládou v boji proti terorismu a organizaci ETA, nikoli vysílat plamenné vzkazy či se snažit získat politický kapitál z tak závažné otázky, jakou je terorismus.
<P>
Považuji za důležité, abychom respektovali nezávislost justice, diplomatické vztahy, a především spolupráci mezi státy, chceme-li nadále usilovat o životně důležitý boj proti terorismu.
<SPEAKER ID="059" NAME="Olle Schmidt" AFFILIATION="ALDE">
(SV) Pane předsedající, obyvatelé Islandu řekli jasné ne dohodě z Icesave. Jen před týdnem Komise doporučovala, že by EU měla zahájit přístupová jednání s Islandem.
<P>
Je pravda, že ministři financí v Londýně a Haagu mají na své straně právo, mají ale také značnou odpovědnost. Ti, kdo nebyli dost prozřetelní a investovali do Icesave, mají rovněž právo získat určitou kompenzaci za své ztráty. Nároky však musí být rozumné a přiměřené. Nyní potřebujeme nová jednání s vládami v Londýně a Haagu.
<P>
Islanďané se musí v EU cítit vítáni, nikdy však samozřejmě nebudou hlasovat pro členství v EU, pokud budou o osudu Islandu moci rozhodovat ministři financí v Haagu a v Londýně. Nesmíme dovolit, aby Evropskou unii ovládaly britská a nizozemská pokladna. Je čas, aby EU podnikla rázné kroky a ukázala solidaritu s Islanďany.
<P>
Dovolte mi citovat Hávamál, slova Odina Vysokého ze Starší Eddy: (řečník hovoří islandsky)
<P>
To v v islandštině znamená: "Musíme problémy řešit společně."
<SPEAKER ID="061" NAME="Yannick Jadot" AFFILIATION="Verts/ALE">
(FR) Pane předsedající, v noci ze 27. na 28. února zasáhla západní Francii mimořádně krutá bouře Xynthia, která si vyžádala mnoho životů. V našich myšlenkách jsme přirozeně s obětmi a všemi, kdo jim přišli na pomoc. Velmi jasně vyzýváme Evropskou komisi, aby urychleně zpřístupnila zdroje z Fondu solidarity, aby mohla pomoci těm nejvíce postiženým. Musíme si však z této tragédie vzít ponaučení.
<P>
Jak je možné, že pět až šest milionů lidí ve Francii žije v záplavových oblastech? Samozřejmě, je zdee tlak ze strany lobby v oblasti nemovitostí, současně je však pravda, že prezident Sarkozy před několika měsíci požadoval, aby byla výstavba v záplavových oblastech povolena. Odpovědnost tedy leží na politicích.
<P>
Požadujeme, aby veškeré evropské spolufinancování, které je spojené s rekonstrukcí a obnovou, bylo podmíněno dodržováním práva - právních předpisů pro pobřežní oblasti a příslušných plánů pro předcházení povodním. Přirozeně znovu vyzýváme k poskytnutí rychlé podpory všem nejvíce zasaženým odvětvím, zejména v chovu vodních měkkýšů.
<SPEAKER ID="062" NAME="Ashley Fox" AFFILIATION="ECR">
Pane předsedající, opatství v Buckfastu vyrábělo v Devonu, v mém volebním obvodu, od roku 1890 alkoholizované víno. Toto víno se bohužel nyní stalo terčem útoků některých labouristických politiků. Raději budou vinit jeden alkoholický výrobek z nárůstu protispolečenského chování, než aby přiznali, že jejich sociální politika selhala.
<P>
Víno z Buckfastu by mělo být zakázáno, protože obsahuje kofein a alkohol. Pokud se tak stane, co bude následovat potom? Zakážeme mladým lidem míchat Red Bull s vodkou? Zakážeme irskou kávu? Jak na to budeme dohlížet?
<P>
Pečovatelský stát zešílel. Požadavek, aby byl zakázán jeden produkt, nevyřeší problém nezodpovědného pití. Měli bychom spotřebitelům dovolit, aby si vychutnali jakýkoli nápoj, který si vyberou. Většinu bychom neměli trestat za to, co dělá několik ignorantů.
<P>
Nebo si snad lidé opravdu myslí, že kdyby zakázali Buckfast, výtržníci, kteří jej nyní konzumují přes míru, by začali pít čaj?
<SPEAKER ID="063" NAME="Rui Tavares" AFFILIATION="GUE/NGL">
(PT) Pane předsedající, před rokem nebo dvěma, kdy bylo euro silné, Wall Street Journal sázel na jeho pád a vysvětloval, jak by k tomu mohlo dojít. Mezi ekonomikami používajícími euro panují velké rozdíly, uvedl. Jeho pád by mohl zruinovat pouze ty nejzranitelnější.
<P>
To se nyní také stalo, a nyní si každý stěžuje na zahraniční spekulanty. Bylo by však lepší, kdyby si stěžovali sami na sebe a na evropské vedoucí představitele. Nikdo nás nenutil, abychom vytvářeli měnovou unii bez politické unie a bez sociální soudržnosti. Stejně tak nás nikdo nenutil, abychom váhali a tvářili se, že neslyšíme, když byly ohroženy tzv. "periferní" ekonomiky.
<P>
Udělejme si jasno v jedné věci: neexistují žádné periferní ekonomiky. Je-li ohroženo hospodářství eurozóny, je ohroženo právě euro. A je ohrožena i Unie a měla by reagovat solidárně - tatáž solidarita byla důležitá pro východní Evropu nebo při znovusjednocení Německa.
<P>
Pokud se tak nestane dnes ze solidarity, stane se tak později ve vnitřním zájmu, a to vzhledem k velikosti těchto trhů a výši jejich dluhů a úrovni rizika pro evropské centrální banky. Bylo by lepší, kdybychom jednali ze solidarity.
<SPEAKER ID="064" NAME="John Stuart Agnew" AFFILIATION="EFD">
Pane předsedající, politika EU zaměřená na plošnou harmonizaci přináší mnohé neblahé důsledky, což se týká mimo jiné i bezpečnostního hodnocení k letu podle přístrojů za zhoršených meteorologických podmínek pro soukromé piloty ve Spojeném království. Jedná se o významé bezpečnostní hodnocení, které držitelům této bezpečnostní třídy umožňuje letět podle přístrojů za oblačnosti a špatné viditelnosti, což licence pro soukromé piloty neumožňuje. Tato otázka je s ohledem na naše nevypočitatelné počasí pro Spojené království specifická, a zároveň má i velký význam z hlediska bezpečnosti.
<P>
Evropská agentura pro bezpečnost letectví má v úmyslu při vytváření harmonizované evropské pilotní licence bezpečnostní hodnocení k letu podle přístrojů za zhoršených meteorologických podmínek smést ze světa, čímž mnoha soukromým pilotům znemožní létaní, nebudou-li moci zaručit pro celou dobu své cesty bezoblačnou oblohu. Je to asi jako byste chtěli zaručit, že Anglie vyhraje Světový pohár při výkopu z penalty. Jakmile ztratíte výhled, neškolený pilot má zhruba 50 vteřin na jeho znovuzískání, jinak nad svým strojem ztrácí kontrolu. Proto je zrušení bezpečnostního hodnocení k letu podle přístrojů za zhoršených meteorologických podmínek závažnou hrozbou pro bezpečnost a budoucnost soukromého létání.
<P>
Evropská agentura pro bezpečnost letectví to musí znovu zvážit. Toto je jen další příklad toho, jak se citlivý a praktický britský právní předpis podřizuje přehnaným a drahým právním předpisům EU.
<SPEAKER ID="065" NAME="Angelika Werthmann" AFFILIATION="NI">
(DE) Pane předsedající, dámy a pánové, jedním z rozvojových cílů tisíciletí bylo snížení světové chudoby na polovinu. Komise vyhlásila rok 2010 Evropským rokem boje proti chudobě a sociálnímu vyloučení. Šestnáct procent Evropanů - to je 79 milionů lidí - žije pod hranicí chudoby. Sedmdesát devět milionů Evropanů musí vystačit s pouhými 60 % průměrného příjmu v dané zemi. Jste-li chudí, ztrácíte příležitost podílet se na většině činností občanské společnosti. Jste-li chudí, trpíte. Strategie pro rok 2010 - Evropský rok boje proti chudobě a sociálnímu vyloučení - musí přinést nějaký výsledek, a to i v době hospodářské krize.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Pane předsedající, dámy a pánové, požádala jsem o slovo, abych pojmenovala a odsoudila provádění zákona o pobřeží, který vydala španělská vláda, zejména jeho důsledky pro ostrov Formentera. Formentera je jeden z Baleárských ostrovů. Ostrov je dlouhý 19 kilometrů a po obvodu měří 69 kilometrů.
<P>
Provádění tohoto zákona se příznivě projeví v oblastech poničených urbanizací. Pro ostrov Formentera však přiznivé nebude, neboť požaduje odstranění většiny turistických zařízení, které se na ostrově nacházejí, což se dotkne především malých rodinných podniků. Tato zařízení pro ostrov představují obživu a byla zákonně vybudována na dobu třiceti až čtyřiceti let. Mohu připomenout například hotel Rocabella, první hotel na ostrově, nebo bar a restaurant Blue Bar, který má mezinárodní renomé a pomáhá propagaci ostrova v zahraničí. Výše uvedený zákon by se dotkl sedmdesáti procent těchto zařízení, navzdory tomu, že byla vytvořena v té době zákonným způsobem. Jediným dopadem tohoto zákona by bylo, že by umožnil jejich zabavení.
<P>
Požadujeme proto, aby se pro ostrov Formentera použil spravedlivý demarkační systém. Vyzývám španělskou vládu, aby provedla nové vytyčení hranic respektující soukromé vlastnictví, a to v souladu s řadou rozsudků, které v této otázce vydal Soud pro lidská práva ve Štrasburku. Podobný zákon s retroaktivním účinkem už by nikdy neměl být přijat. Způsobuje velké škody. Měli bychom mít na paměti zejména to, že všechna tato zařízení byla vybudována s ohledem na zásady ochrany životního prostředí. Pobřeží zde navíc ochraňují vnitrostátní a místní právní předpisy. Není možné stavět v pásmu do 300 m od pobřeží ani zvyšovat hotelovou kapacitu.
<SPEAKER ID="067" NAME="Proinsias De Rossa" AFFILIATION="S&amp;D">
Pane předsedající, odpověď, již před nedávnem obdržel pan předseda Buzek od premiéra Netanyahua, který v ní odůvodňuje, proč v prosinci loňského roku odmítl vpustit delegaci Parlamentu do pásma Gazy, si žádá rozhodnou reakci. Má právo mít námitky proti našim setkáním s Palestinci v Gaze a východním Jeruzalémě, nemá však žádné právo jim bránit - a ovšem ani zasahovat do demokratických práv tohoto Parlamentu.
<P>
Vysoká představitelka Ashtonová musí svůj plán návštěvy Gazy prosazovat důrazně; musí vytvářet tlak na Izrael, aby ukončil obléhání a humanitární krizi, jež Richard Goldstone označil jako nepřípustný kolektivní trest obyvatel.
<P>
Na závěr chci uvítat, že byla uzavřena dohoda o jednáních o sbližování, vážně se však obávám, že by vzrůstající napětí v okolí náboženských míst ve východním Jeruzalémě a Hebronu mohlo narušit možný pokroku. Domnívám se, že vysoká představitelka Ashtonová by měla aktivně zmírňovat toto napětí.
<SPEAKER ID="068" NAME="Tunne Kelam" AFFILIATION="PPE">
Pane předsedající, jak nám předseda Parlamentu připomněl, dne 11. března si Estonsko a Litva připomínají 20 let od přijetí dvou zásadních právních aktů.
<P>
Litevská nejvyšší rada přijala prohlášení o nezávislosti a ve stejné době přijal estonský kongres na svém prvním zasedání v Talinu prohlášení obnovující zákonnou státní moc této, Sověty stále ještě okupované, země.
<P>
Estonský kongres představoval jedinečnou demokratickou alternativu k tehdejším sovětským orgánům. Byl zvolen devadesáti procenty nově registrovaných estonských občanů a sjednocoval tak naprostou většinu Estonců, kteří zde byli zastoupeni téměř třiceti politickými stranami a hnutími, při snaze o obnovení skutečné nezávislosti a národního státu. Tato snaha byla úspěšná z velké míry i díky solidaritě Evropy.
<SPEAKER ID="069" NAME="Corina Creţu" AFFILIATION="S&amp;D">
Pane předsedající, pravidla dodržujete natolik, že si myslím, že v případě těchto jednominutových projevů by Parlament, alespoň dnes při příležitosti Mezinárodního dne žen, měl projevit vůči ženám větší velkorysost.
<P>
(RO) Ráda bych vás dnes upozornila na řadu případů diskriminace Rumunů v Evropě, neboť počet těchto případů bohužel v poslední době trvale stoupá. Zrovna nedávno mluvčí kodaňské policie učinil rasistické a xenofobní prohlášení vůči Rumunům, a dánský tisk za trestný čin, který údajně spáchal přistěhovalec pocházející z Rumunska, stigmatizuje celý národ.
<P>
Na počátku tohoto roku spáchala třináctiletá Rumunka v Itálii sebevraždu a zanechala šokující svědectví o tom, jak ji diskriminovali spolužáci. I vy jste si mohli v poslední době povšimnout plakátů ve vlacích francouzských národních železnic SNCF, které vyzývají cestující, aby informovali vnitrostátní bezpečnostní agenturu SNCF o veškerých přestupcích, které spáchají Rumuni.
<P>
Určitě se mnou budete souhlasit, že každý, kdo poruší právní předpis, za to musí zaplatit. Takové stigmatizování celého národa je však nepřijatelné. Uvedené příklady jasně ilustrují zhoršení atmosféry mezietnického soužití v zemích s demokratickou tradicí. To jsou známky chování neslučitelného se zásadami, které tvoří základ Evropské unie, a představují vážné ohrožení ducha Evropského společenství, jež znovu odhaluje existenci potupné železné opony mezi občany EU.
<SPEAKER ID="071" NAME="Seán Kelly" AFFILIATION="PPE">
(GA) Pane předsedající, rád bych řekl několik slov k Atlantické strategii.
<P>
V posledních týdnech a měsících jsem se zájmem a skutečným souhlasem naslouchal diskusím týkajícím se strategie pro Podunají a Baltské strategie, nikdy jsem však neslyšel ani slovo o Atlantické strategii. Myslím, že i zde je velký prostor pro rozvoj.
<P>
Strategie pro rok 2020 zcela jasně naznačila, že žádná země nemůže jednat sama za sebe, a že některé země na pobřeží Atlantského oceánu. jako je Irsko, Velká Británie, Francie, Portugalsko a Španělsko, mohou dosáhnout obrovského pokroku v řadě oblastí, zejména pokud jde o pobřežní energii, výzkum moře, rybolov, námořní výstavbu a stavbu lodí, přístavy a biologickou rozmanitost. Chtěl bych vyzvat španělské předsednictví, aby tuto problematiku v nadcházející chměsících pojalo jako svou prioritou.
<P>
(GA) - Pokud se to španělskému předsednictví povede, dokáže během svého předsednictví velkou věc.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) V posledních třech měsících došlo v Portugalsku ke třem velmi vážným námořním nehodám, při nichž zahynulo 13 rybářů. Těla osmi z nich se ještě nepodařilo vyzvednout; současně mnozí další rybáři zcela přišli o své lodě a obživu.
<P>
Rybářské komunity v Castelo de Neive, Matosinhosu, Setúbalu, Areose, Peniche a Caminze truchlívají smutek; dovolte, abych se k jejich zármutku ve svém dnešním projevu připojila.
<P>
Poměrně krutá zima, která bránila vícedennímu rybolovu, a skromná podpora pro rybáře, kteří zůstali na pobřeží, je přinutily, aby se vydali na moře i v nepříznivých podmínkách. Pravděpodobnost nehod zvýšily i stárnoucí lodě, nedostatečná bezpečnost na palubě a neodpovídající odborná příprava, co se týče bezpečnosti práce. To je nepřijatelná situace, která by měla být naléhavě vyřešena.
<P>
V této souvislosti by mělo být jedním z hlavních cílů společné rybářské politiky vytvoření podmínek, které by zajistily bezpečnost rybářů, a to prostřednictvím investic do modernizace lodí, posilování bezpečnostních opatření, odborné přípravy rybářů v základních otázkách bezpečnosti a do důstojných životních podmínek v době, kdy je vzhledem k situaci na moři vhodné zůstat na pobřeží.
<SPEAKER ID="075" NAME="Alajos Mészáros" AFFILIATION="PPE">
Pane předsedající, můj příspěvek se zabývá potřebou jednotného přístupu k uznání Kosova. Přijetím Lisabonské smlouvy přijaly členské státy řadu nových závazků. Jedním z těchto závazků je nový integrovaný a sjednocený postup v oblasti zahraniční politiky a politiky sousedství.
<P>
Kosovo dosud jako nezávislý stát uznalo 65 zemí, včetně 24 z 28 zemí NATO a 22 z 27 zemí EU. Nyní nastal správný okamžik, abychom povzbudili váhající členské státy, konkrétně Kypr, Řecko, Rumusko, Slovensko a Španělsko, aby odložily své obavy a co nejdříve se připojily k většině, která už Kosovo uznala. Jednalo by se o důležitý signál prohlubující se jednoty a integrace EU.
<SPEAKER ID="076" NAME="Andrew Henry William Brons" AFFILIATION="NI">
Pane předsedající, globální kapitalismus způsobuje pohyb lidí po celém světě - zákonný i nezákonný -, jako kdyby lidé byli pouze postradatelným výrovním prvkem.
<P>
Způsobuje přesun zboží i služby po celém světě ve snaze snižovat náklady na tyto své nové oběti, přičemž dochází k zavírání továren, farem a kanceláří a pracující se vyhazují jako odpadky.
<P>
Způsobuje přesun peněz po celém světě, rušení pracovních míst v Evropě a rozvinutém světě a jejich vytváření v místech, kde úroveň mezd tvoří zlomek nákladů.
<P>
Evropskou unii svírají pouta kapitalismu a tahle pouta zadusí nás všechny. Když dojde k hospodářské krizi, politici se šikují, aby odsoudili protekcionismus. Avšak jedině protekcionismus nám umožní přebudovat naši výrobní základnu a zaručí obživunašim občanům. Úsporná opatření jsou - nebo by aspoň měla být - ku prospěchu našim občanům. Nežijeme proto, abychom sloužili ekonomickým silám.
<P>
Evropa nemůže s třetím světem soupeřit jinak, než že se stane jeho součástí - a to se již děje.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Pane předsedající, je mi líto, že by někteří z těch, kdo jsou dnes přítomní, chtěli blahopřát panu Chávezovi, který sympatizuje s teroristy a přijal do své vlády vůdce organizace ETA. Jsme-li já a moje skupina postaveni před volbu mezi Hugem Chávezem a soudcem Ústředního trestního soudu, jako je pan Velasco, ve státě vycházejícím ze zásad právního státu, bez zaváhání podpoříme soudce Ústředního trestního soudu.
<P>
Kromě toho - kdyby se pan Rodrígez Zapatero přestal kamarádit s Hugem Chávezem. přestal se mu podbízet a naopak s Chávezem zacházel tak, jak si tento podporovatel teroristů zaslouží, posílilo by to důvěryhodnost španělské zahraniční politiky na mezinárodní scéně.
<SPEAKER ID="078" NAME="Franz Obermayr" AFFILIATION="NI">
(DE) Pane předsedající, ještě jednou bych se rád zmínil o minulé rozpravě o jednominutových prohlášeních, v níž jsme vyjádřili naše zneklidnění plynoucí z toho, že je zcela nejasné, kdy je vlastně člověk na řadě, přičemž pokud požádá popáté, bylo by dobré vědět, kdy na něj přijde řada. Tuto žádost předložilo několik kolegů a tehdy zřejmě došla slyšení u někoho, kdo byl ochotný naslouchat. Nechápu, proč se z toho prostě nepoučíme, nezjednodušíme poslancům celou věc a nevyhlásíme jasný postup, který bychom potom i dodržovali. Předložil jsem své jméno v 17:00 a nedokážu postupu zcela porozumět.
<SPEAKER ID="079" NAME="Předsedající">
Postupujeme stanoveným způsobem, musíte si však uvědomit, že máme více než 60 žádostí a 30 minut na tuto část rozpravy. Udělili jsme slovo zhruba 35 z vás.
<P>
Poznamenáváme si vaše jména a mohu vám slíbit, že přístě budete mezi prvními, neboť tak to prostě děláme. Rád bych udělil slovo všem, na to však bohužel nemáme dostatek času.
<SPEAKER ID="080" NAME="László Tőkés  (PPE">
). - (HU) Pane předsedající, mám stejnou stížnost. Již šest měsíců jsem se nedostal ke slovu. Toto pravidlo neznám. V průběhu rozprav sedíme a pouhé sezení zde nemá smysl.
<P>
Více než půl roku jsem se nedostal ke slovu. Neznám žádná pravidla, sedím zde zbytečně.
<SPEAKER ID="082" NAME="Předsedající">
Pane Tőkési, já osobně jsem vám slovo nejméně jednou udělil. Proto se domnívám, že není správné, když říkáte, že jste se nikdy nedostal ke slovu.
<P>
Rád bych poslancům připomněl, aby předkládali svá jména v dostatečném předstihu před začátkem, protože vytváříme seznam. Mohu vás ujistit, že zítra budete mezi prvními.
