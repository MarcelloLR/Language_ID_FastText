<CHAPTER ID="012">
Plán práce
<SPEAKER ID="017" NAME="Předseda">
Konečný návrh pořadu jednání tohoto zasedání, který schválila Konference předsedů na svém zasedání ve čtvrtek 8. ledna 2009, byl v souladu s články 130 a 131 jednacího řádu rozdán. Byly předloženy požadavky na následující změny tohoto návrhu:
<P>
Pondělí:
<P>
Vzhledem k tomu, že paní Andrikieneová se dnes večer nemůže zasedání zúčastnit, aby představila svou zprávu o rozvoji Rady OSN pro lidská práva a úloze EU, bude se o její zprávě hlasovat ve středu, jak je plánováno, ale bez všeobecné rozpravy.
<P>
Úterý: Žádné změny.
<P>
Středa:
<P>
Skupina Zelených/Evropské svobodné aliance navrhla, aby byla obecná rozprava o situaci v Gaze zakončena předložením návrhů usnesení. S odůvodněním návrhu vystoupí pan Cohn-Bendit.
<SPEAKER ID="018" NAME="Daniel Cohn-Bendit">
jménem skupiny Verts/ALE. - (FR) Pane předsedo, dámy a pánové, všichni víme, jaká je situace v Gaze. To, že o ní diskutujeme zde v Parlamentu, je zcela přirozené. Žádáme sice Radu bezpečnosti, aby přijala jasné stanovisko, žádáme, aby orgány přijaly jasné stanovisko a aby Evropská unie přijala jasné stanovisko, ale my v Parlamentu diskutujeme, ale stanovisko přijmout nechceme. Domnívám se však, že vzhledem k naléhavosti situace v Gaze je nesmírně důležité, aby se tento Parlament vyjádřil a řekl jasně, co chce, tedy aby se zastavily masakry, ke kterým momentálně dochází na Blízkém východě. Podle mě je nepřijatelné, aby tento Parlament neměl odvahu a jasnozřivost odhlasovat po naší rozpravě usnesení. Proto naše skupina žádá provést revizi rozhodnutí Konference předsedů a rozpravu, kterou musíme mít na téma Gazy, zakončit přijetím usnesení, jež ukáže jasné a pevné většinové stanovisko tohoto Parlamentu, aby masakry v Gaze skončily. Chceme usnesení; musíme si uvědomit, že máme politickou odpovědnost za to, co se děje, a tato politická odpovědnost nesmí být jen rozprava, musí to být usnesení, které jasně řekne, co chceme a co odsuzujeme!
<SPEAKER ID="019" NAME="Hannes Swoboda">
jménem skupiny PSE. - (DE) Pane předsedo, této otázce jsme pochopitelně věnovali mnoho úvah. Pan Cohn-Bendit možná přeceňuje význam usnesení, ale s usnesením Rady bezpečnosti máme základ, který můžeme podpořit, a jak pan předseda Parlamentu již řekl, měli bychom po obou stranách vyžadovat, aby usilovaly o mír, složily zbraně a vyhověly usnesení Rady bezpečnosti. Chtěl bych jen dodat, že to musí být podstatou našeho usnesení. Pokud tomu tak bude, můžeme ho podpořit. V tomto smyslu bychom mohli spolupracovat a v tomto smyslu bychom mohli podpořit návrh pana Cohn-Bendita.
<SPEAKER ID="020" NAME="Elmar Brok">
jménem skupiny PPE-DE. - (DE) Pane předsedo, dámy a pánové, doporučení Konference předsedů je založené na velké moudrosti. Dnes jsme si vyslechli stanovisko předsedy Parlamentu, který, pokud se nemýlím, podpořily všechny strany Parlamentu. Jde o významný základní princip a významné prohlášení Parlamentu. Za několik posledních dnů jsme dostali velké množství informací: na zasedáních výboru pro zahraniční záležitosti a delegací a ve sděleních od předsednictví Rady a Komise. Proto nejsme schopni sestavit dnes usnesení, které bude skutečně podrobně odpovídat tomu, co se ve čtvrtek stalo.
<P>
Minulý týden jsem strávil dva dny na hranici pásma Gazy a pozoroval jsem obrovské utrpení lidí na obou stranách. Domnívám se, že samotné příměří stačit nebude. S příměřím musí být spojeno to, že se v budoucnu již nebudou do Gazy pašovat zbraně. Nesmírně důležité jsou především podrobnosti jednání, která se dnes konají v Egyptě. Neměli bychom to zničit usnesením, které by možná bylo ovlivněno emocemi. Proto jsem pro zachování usnesení Konference předsedů.
<SPEAKER ID="021" NAME="Předseda">
(Parlament návrh přijal.)
<P>
Termíny byly určeny takto: Návrhy usnesení dnes ve 20:00, pozměňovací návrhy a společný návrh usnesení ve středu v 10:00.
<P>
Čtvrtek: žádné změny.
<SPEAKER ID="022" NAME="Daniel Cohn-Bendit" AFFILIATION="Verts/ALE">
(DE) Pane předsedo, mám ještě jinou poznámku k následující rozpravě o sporu ohledně plynu mezi Ukrajinou a Sovětským svazem a o krizi... Ruskem!
<P>
- (FR) Promiň, Francisi, že jsem sem zatáhl minulost, nechtěl jsem.
<P>
(DE) A pokud jde o rozpravu: chtěli bychom jen konstatovat a doufám, že by s tím mohly souhlasit všechny skupiny, že by tato rozprava měla zahrnout diskusi o tom, že Slovensko hodlá protiprávně znovu otevřít jadernou elektrárnu. Chtěl jsem si jen...
<P>
(Rozruch)
<P>
Jste na to skvělý kandidát. Můžeš být v klidu, hochu. V klidu. Jsi to ty. Chtěl jsem si jen být jistý. Jsme v Parlamentu, hochu.
<SPEAKER ID="025" NAME="Předseda">
Mohli byste se prosím, pane Cohn-Bendite a pane Ferbere, přestat nyní dohadovat? Můžete pokračovat později. Cokoliv, co má souvislost s těmito rozpravami, může být řešeno v těchto rozpravách.
<SPEAKER ID="026" NAME="Giorgos Dimitrakopoulos" AFFILIATION="PPE-DE">
(EL) Pane předsedo, vzhledem k tomu, že otázka Slovenska a Bulharska je závažná, chtěl bych vás také požádat, abyste poprosil Evropskou komisi, která je konec konců "strážkyní" smluv a smlouvy o přistoupení, aby nám přesně řekla, co se děje a proč se tyto země takto rozhodly.
<SPEAKER ID="027" NAME="Předseda">
Komise to jistě zaznamenala a zohlední to.
<P>
(Plán práce byl přijat)
