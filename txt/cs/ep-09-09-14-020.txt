<CHAPTER ID="020">
Restrukturalizace evropského automobilového průmyslu, zejména případ Opelu (rozprava) 
<SPEAKER ID="092" NAME="Předsedající">
Dalším bodem je prohlášení Komise k restrukturalizaci evropského automobilového průmyslu, zejména případu Opelu.
<SPEAKER ID="093" NAME="Vladimír Špidla" LANGUAGE="DE">
Pane předsedající, vážení poslanci, jsem vám velmi vděčný za to, že jste mi dnes poskytli příležitost hovořit o situaci v evropském automobilovém průmyslu, abych vás informoval o řadě aspektů naší evropské reakce na krizi a o směrech vývoje souvisejících se skupinou General Motors. Budu hovořit o průmyslové politice a sociálních aspektech, a moje kolegyně komisařka Neelie Kroesová poté navže a bude hovořit oo právních předpisech týkajícím se státní podpory.
<P>
Dvanáct milionů pracujících vykonává práci, která je přímo nebo nepřímo spojená s výrobou aut v Evropě. Proto se Komise již v říjnu 2008 v rámci procesu CARS-21 setkala se všemi dotčenými stranami - mimo jiné členskými státy a sociálními partnery, aby s nimi projednala společný postup ke zvládnutí krize. Na setkání se hovořilo o šrotovném a o dodatečné finanční podpoře ze strany Evropské investiční banky (EIB), abychom zabránili tomu, že se toto z hlediska politiky zaměstnanosti velmi důležité odvětví zhroutí do víru krize.
<P>
Musíme jednat i proto, abychom zajistili, že krize neohrozí dosažení našich zákonných požadavků na snížení emisí CO2 z osobních aut do roku 2012. K tomu se vrátím později. Kromě toho, že se zajímala o směry vývoj související s General Motors, svolala Komise v lednu tohoto roku politické setkání všech členských států, jehož cílem bylo zajistit transparentnost a zaručit dodržování evropských právních předpisů. Od té doby se uskutečnila tři taková setkání. Dvacet sedm členských států se na těchto setkáních dohodlo na jednotných politických opatřeních, která byla rovněž zveřejněna.
<P>
První odsouhlasenou politikou bylo to, že správnou cestou, jak ochránit General Motors Europe před insolvencí její mateřské společnosti sídlící ve Spojených státech, je řešení spočívající v majetkové správě společnosti pod koordinací Německa. Nyní již můžeme říci, že toto řešení zachránilo evropské továrny na výrobu automobilů GM, aby nebyly vtaženy svojí mateřskou společností do insolvence.
<P>
Dalším odsouhlaseným bodem bylo, že tato majetková správa neznamená žádný odhad ve smyslu naznačení, který z uchazečů společnost převezme. Co se týče okruhu uchazečů, Komise na samém počátku dala najevo, že bude v této věci neutrální, neboť jinak by nemohla naplňovat svou úlohu strážce Smluv.
<P>
Dále bylo odsouhlaseno, že veškerá vnitrostátní ochranná opatření by měla být plně v souladu s ustanoveními Smlouvy o ES o státní podpoře a vnitřním trhu. Navíc státní podpora nesmí být podmíněna politickými podmínkami, jako je například umístění investic. Smlouva o EU nedává žádný prostor hospodářskému nacionalismu. Veřejné peníze mohou být použity jen výjimečně a pouze pro hospodářské struktury orientované na budoucnost, u nichž se předpokládá výsledek v podobě zachovaných pracovních míst. Veškerá rozhodnutí se musí řídit výhradně hospodářskými úvahami, ale jak už jsem řekl, otázkami státní podpory se bude podrobněji zabývat komisařka Kroesová.
<P>
Skutečnost, že si GM ponechá 35 % akcií, jasně svědčí o tom, že předpokládá úspěšný hospodářský návrat své někdejší evropské dceřiné společnosti. Vítám rovněž to, že 10 % akcií zůstane v rukou zaměstnanců. Komise hovořila od ledna roku 2009 se všemi dotčenými subjekty na pracovní a politické úrovni. Všechny členské státy - a dnes i vlámský ministerský předseda - vítají a podporují postoj Komise k budoucnosti General Motors Europe. Komise má k dispozici veškeré nástroje, aby zajistila dodržování všech dohod. Chci ještě jednou zdůraznit, že nedovolíme, aby byly peníze daňových poplatníků využívány k podpoře krátkodobých politických cílů namísto dlouhodobých zájmů souvisejících s pracovními místy a zaměstnaností. V době krize je přirozené, že řada lidí řekne, že dobročinnost začíná doma. Jako komisař zodpovědný za sociální věci však věřím, že Magna spolu s GM a společností New Opel najdou evropské řešení.
<P>
Nesmíme však kvůli diskusi o budoucnosti General Motors Europe zapomenout na to, že celková situace na evropském automobilovém trhu je dramatická. Dokonce i před krizí byl nadbytek kapacit. Tato situace se krizí jen vyostřila. V posledním čtvrtletí roku 2008 poklesl počet registrací o téměř 20 % a za celý rok 2009 se očekává pokles 11 %. Šrotovné, které zavedlo dvanáct členských států, zastavilo tento volný pád, avšak pouze na trhu s osobními automobily.
<P>
Na mimořádně složitou situaci v celém odvětví nákladních vozidel jsme poukázali již v lednu 2009. Údaje o prodejích jsou katastrofické. Neexistují žádné známky toho, že by docházelo ke zlepšení. Závažné dopady pociťuje celý dodavatelský řetězec. Hlavní zodpovědnost za zvládnutí krize leží samozřejmě na samotném automobilovém průmyslu. V zájmu ochrany postižených pracovníků poskytly Evropská investiční banka, členské státy a Komise finanční prostředky na to, aby se zmírnily sociální dopady v odvětví.
<P>
Evropský fond pro přizpůsobení se globalizaci, který Komise přijala dva roky před vypuknutím krize, obdržel za poslední dva roky z oblasti automobilového průmyslu sedm žádostí pocházejících ze šesti zemí. Částkou přibližně 40 milionů EUR pomáháme zhruba sedmi tisícům pracovníků v návratu na trh práce. Dále jsme uspořádali fórum, které je místem k diskusi o nezbytných restrukturalizačních krocích, jež budou muset být provedeny sociálně odpovědným způsobem. Vítáme skutečnost, že řada výrobců aut dokázala zabránit dramatickému propouštění zaváděním zkrácené pracovní doby a různých dalších forem pružné pracovní doby - především na základě dohody se sociálními partnery.
<P>
Existuje shoda mezi zúčastněnými stranami o dlouhodobých vyhlídkách evropského automobilového průmyslu - konkrétně v tom, že Evropa musí vyrábět nejvyspělejší auta na světě, jinými slovy nejčistší, s nejnižší spotřebou energie a nejbezpečnější. Tato strategie znamená, že je nezbytné učinit krok vpřed v oblasti automobilových technologií. Zlepšení lze dosáhnout využíváním prostředků Evropské investiční banky a sedmého rámcového programu pro výzkum. Komise bude i nadále dělat vše, co je v jejích silách, aby tomuto klíčovému evropskému průmyslu i jeho zaměstnancům zajistila spolehlivé základní podmínky.
<SPEAKER ID="094" NAME="Neelie Kroes">
členka Komise. - Pane předsedající, problém, kterým se budu zabývat, je veřejné financování Opelu/Vauxhallu ze strany nejméně jedné, případně více evropských vlád.
<P>
Jak víte, ohlásil minulý týden ve čtvrtek trust Opelu, ve kterém má rovnoměrné zastoupení General Motors (GM) a německá vláda, že byl schválen prodej většinového podílu společnosti GM v jeho evropských závodech Opel/Vauxhall konsorciu Magna International a Sberbank. Toto rozhodnutí vlastníků společnosti Opel podpořila německá vláda. Německá vláda přislíbila poskytnout novému Opelu veřejné financování až do výše 4,5 miliardy EUR, na kterém by se případně měly podílet i další evropské vlády.
<P>
Pane předsedající, během celého procesu vedoucímu k této transakci Komise udržovala kontakt se všemi dotčenými členskými státy a jsou jí také známy sporné body ohledně přednosti jednotlivých plánech restrukturalizace, předložených uchazeči, a jsou jí známa mimo jiné i podezření veřejně vyjádřená některými členy trustu Opelu.
<P>
Co se týče veřejného financování transakce GM/Magna, byli jsme informováni o tom, že německá vláda sama chce pro zlepšení přístupu k financím za současné finanční a hospodářské krize využít již existující schválený režim podle dočasného rámce Komise pro opatření státní podpory..
<P>
Pane předsedající, mám v úmyslu se podrobně prověřit, zda je možné v tomto případě uvedený režim použít, a jistě chápete, že nemohu v této chvíli zaujmout stanovisko, neboť věc není dosud ukončena a o řadě aspektů se dosud jedná. Je však nyní zcela nezbytné, abych vám nastínila nejzávažnější připomínky. Musím v prvé řadě zdůraznit to, že státní podpora poskytovaná podle přechodného rámce nesmí de jure ani de facto podléhat dalším podmínkám ohledně umístění investic nebo zeměpisného rozložení restrukturalizačních snah. Tyto podmínky by vedly - a tím si jsem zcela jista - k nepřijatelnému narušení vnitřního trhu a mohly by spustit vlnu protekcionismu, který by v současné ožehavé situaci výrazně poškodil evropské hospodářství. Navíc, pokud by byla restrukturalizace této evropské firmy determinována nekomerčními podmínkami spojenými s financováním z veřejných zdrojů, by hrozilo, že společnost nebude schopna zajistit svou dlouhodobou životaschopnost, a toto riziko by mohlo být ještě výraznější při současném oslabení celého evropského automobilového průmyslu. Evropský automobilový průmysl, jak všichni víme, trpí značným nadbytkem kapacit. Takže pokud by nebyl úspěšně restrukturalizován, povede to k velkým škodám pro výrobce i zaměstance, negativním dopadům pro celé odvětví a k plýtvání peněz daňových poplatníků. A tyto zásady budou pro mne při posuzování případu Opelu rozhodující.
<P>
Prověřím, zda jsou s veřejným financováním spojené, ať už de jure nebo de facto, nekomerční ochranářské podmínky, a Komise posoudí nejen právní podmínky, které by mohly být spojeny s konečným podpůrným balíčkem, ale také veškeré další souvislosti poskytnutí této pomoci. Budu se zejména velmi zajímat o to, abych zjistila, zda německé orgány účinně spojily poskytnutí této podpory s jediným uchazečem, a pokud se tak stalo, budu se zajímat o zjištění, proč tyto orgány hodnotily nejlépe - z hlediska odvětví a z obchodního hlediska - podnikatelský plán právě tohoto uchazeče.
<P>
Z krátkodobého hlediska je smutnou skutečností, že kvůli současnému stavu, kdy existuje nadbytek kapacit v automobilovém průmyslu, počítal každý předložený plán na obnovu ziskovosti společnosti Opel/Vauxhall s uzavíráním závodů a propouštěním; všechny plány na záchranu společnosti Opel/Vauxhall od různých potenciálních investorů předpokládaly uzavření závodů a omezení počtu pracovních míst. Sociální restrukturalizace je však bohužel jediným způsobem, jak zajistit životaschopná a stabilní místa do budoucnosti, a Komise se nemůže a neměla by se snažit tomu bránit. Budeme ovšem tento proces velmi bedlivě sledovat, abychom zajistili, že je založen na komerčních úvahách s cílem udržet životaschopná místa, a nikoli ochranářských motivech.
<SPEAKER ID="095" NAME="Werner Langen" LANGUAGE="DE">
Pane předsedající, my ve skupině Evropské lidové strany (Křesťanských demokratů) velmi vřele vítáme sdělení komisaře Špidly, že se evropské orgány účastnily tří oblastí tohoto zdlouhavého, vleklého procesu změny vlastnictví automobilové společnosti.
<P>
Zadruhé souhlasím s komisařkou Kroesovou, že je třeba důkladně prověřit, zda neexistuje nějaká nekomerční podmínka. Požádal bych však Komisi, aby pracovala rychle. Není sice nutné jednat tak rychle, jak tomu bylo v případě převzetí nizozemských a belgických bank během 24 hodin, třebaže tentýž proces vyžaduje u německých bank 24 měsíců, ale přesto bych požádal, aby byla tato kontrola provedena rychle a účelně.
<P>
Zatřetí chci říci, že opravdu existuje nadbytek kapacit na trhu, a tento nadbytek dosahuje skutečně obřích rozměrů. V roce 2007 bylo na celém světě prodáno 58 milionů automobilů, zatímco kapacity dosáhly 72 milionů. To znamená, že restrukturalizace odvětví - včetně důrazu na vozidla šetrná k životnímu prostředí - se již rozběhla, a nejvíce postiženými jsou v tomto ohledu výrobci velkých vozidel.
<P>
Opel jednoznačně není výrobcem velkých vozidel, ale naopak vozidel s nízkou spotřebou energie. Opel měl problémy. Zaznamenal ztráty. Jeho vozidla fungují dobře, jsou technologicky propracovaná a jsem si jistý, že tato společnost - i když jako nezávislá společnost nebude zaujímat na trhu místo giganta - má šanci přežít, bude-li v ní úspěšně realizován tento plán na restrukturalizaci.
<P>
Co se týče restrukturalizace, četl jsem v tisku, že se dotkne jen jednoho závodu. Podle mých informací...
<P>
(Předsedající řečníka přerušil)
<SPEAKER ID="096" NAME="Předsedající">
Pane Langene, promiňte, ale pan Méndez de Vigo by chtěl využít postupu s modrou kartou, aby vám položil otázku a vznesl námitku. Souhlasíte-li, můžeme předat slovo panu Méndezovi de Vigo, jinak prosím pokračujte.
<P>
Je zřejmé, že vaše řečnická doba vyprší. Budete mít 30 sekund navíc.
<SPEAKER ID="097" NAME="Íñigo Méndez de Vigo" AFFILIATION="PPE">
(ES) Pane předsedající, pan Langen řekl, že studie o Opelu by měla být dokončena v přiměřené době. Pane Langene, co považujete za přiměřenou dobu?
<SPEAKER ID="098" NAME="Werner Langen" LANGUAGE="DE">
Uvedl jsem, že je třeba umožnit, aby tento proces pokračoval. Nesmí být zdržován. A to je myslím hlavní otázka. Podíváme-li se na příklady z odvětví bankovnictví, kde tento proces trval několik let, tak by zajisté byla vhodná kratší doba, než jakou jsme v některých případech v Německu zaznamenali.
<P>
Závěrem bych však rád řekl toto: plán, jsou-li mé informace správné, uvažuje s celkovým snížením pracovních míst o 10 500 z celkového počtu 50 000; 4 500 z nich se bude týkat Německa, zbytek bude v jiných závodech Opelu. Myslím si, že je opodstatněné požádat Komisi, aby prověřila, zda je to správné a že se tak neděje podle politických kritérií, a v tomto ohledu se spolu s pracujícími společnosti těšíme - doufejme - na příznivou budoucnost.
<SPEAKER ID="099" NAME="Předsedající">
Rád bych panu Langenovi a panu Méndezovi de Vigo poděkoval, protože si myslím, že to byla první zkouška, poprvé, kdy byl tento postup použit Je to dobrá věc; oživuje naše rozpravy, které jsou občas jednotvárné S přerušeními, jako je toto, se ale tyto rozpravy stanou zajímavějšími.
<SPEAKER ID="100" NAME="Udo Bullmann">
jménem skupiny S&D. Pane předsedající, pane komisaři, paní komisařko, dámy a pánové, v této situaci, kdy po několikaměsíčním úsilí se konečně otevírá cesta k řešení, při kterém z více než 50 000 přímo dotčených stávajících pracovních míst může pravděpodobně být- alespoň podle toho, co nám říkají noví investoři - přibližně 40 000 míst zachráněno, a to nepočítáme velké množství pracovních míst u dodavatelů a v nezávislých místních podnicích, je nyní čas, abychom se zabývali zaměstnanci společnosti General Motors v Evropě. Byl to jejich zápas, oni - Klaus Franz jako předseda závodní rady a další - se stali tváří Opel Europe, ze skupiny nových technologií, která si zasloužila tuto příležitost, a v takové situaci naše politika musí pomoci.
<P>
O čem zde vlastně diskutujeme? Diskutujeme o tom, jak se společnost General Motors ve Spojených státech po měsíce potácela. Dostala se - a to víme, dámy a pánové, naprosto jistě - do spirály úpadku. Co by tedy mohlo být rozumější, než chopit se iniciativy, postoupit kupředu a říci si - dobrá tedy. Musíme dát lidem naději. Nesmíme se zabývat pouze výrobou, ale i budoucími technologiemi, které jsou klíčem k tomu, aby Evropa mohla i nadále zůstat dobrým místem pro výrobu aut.
<P>
Mohu se plně ztotožnit s vyhlídkami, které pro oblast evropského automobilového průmyslu nastínil komisař Špidla. Proměňme je ve skutečnost! Vytvořme rámec průmyslové politiky, který bude zahrnovat nejlepší ekologické standardy na světě, ve kterých by se právě zaměstnanci i výrobci aut v Evropě mohli rozvíjet. Již dříve se nám to podařilo v oblasti uhlí a oceli. Proč by se nám to nemělo podařit i teď, v odvětví mobility připraveném na budoucnost? Chopme se šance! Komise zde má mnoho prostoru, aby mohla jednat, a může uvést do chodu řadu iniciativ.
<P>
Podle mých informací, paní komisařko, jste ze 4,5 miliardy, jež tvoří součást transakce, kterou je nutné provést, již 1,5 miliardy schválili, takže se kola točí dál. Přirozeně, musíte prověřit právní předpisy a legislativu - jaká by mohla být alternativa? Samozřejmě, je nutné přijmout všechny nezbytné kroky, aby bylo v rámci budoucích jednání zajištěno, že bude zátež rozložena stejně na všechny subjekty. Naléhám na vás však, abyste šetření provedli rychle a soudržně dospěli k závěru, ale vzhledem k tomu, co je v sázce, je naprosto zásadní tuto příležitost nezničit. Nesmíme selhat kvůli malichernostem. Naopak, musíme si uvědomit také význam situace a musíme ve veřejném zájmu dosáhnout evropského řešení.
<SPEAKER ID="101" NAME="Guy Verhofstadt">
jménem skupiny ALDE. - (NL) Pane předsedající, především bych rád poděkoval panu komisaři a paní komisařce a Komisi za jejich dnešní vyjádření. Nebylo zřemé samo o sobě. Napsal jsem dne 3. srpna dopis, neboť již tehdy bylo na obzoru oznámení, které bylo učiněno nyní, a obdržel jsem odpověď od předsedy Komise. Neobsahovala nic nového. Dnes jsem alespoň slyšel od Komise prostřednictvím komisařky Kroesové několik jasných formulací, když uvedla, že ať je to jakkoli, bude v této věci provedeno důkladné a velice podrobné šetření.
<P>
Paní komisařko, chtěl bych také požádat o to, aby šetření zkoumalo nejen základ státní podpory, ale i provádění pravidel hospodářské soutěže a uplatnění předpisů týkajících se fúzí a akvizic. Koneckonců zde máme co dělat nejen se státní podporou poskytnutou německou vládou - ve výši 4,5 miliard EUR - ale i s něčím, co je zároveň fúzí a akvizicí. V této oblasti jsou pravidla hospodářské soutěže přísnější, než jak je tomu v případě státní podpory. Protože jste však ve svém vystoupení hovořila především o státní podpoře, rád bych vás požádal, aby se vaše šetření týkalo obou těchto prvků. Nakonec, co se týče fúzí a akvizic, hraje samozřejmě také mimořádně významnou úlohu vnitřní soutěž mezi jednotlivými závody dané společnosti, zatímco státní podpora se dotýká především podmínek hospodářské soutěže mezi společnostmi.
<P>
Pane předsedající, dámy a pánové, musím poznamenat, že záležitost, v níž se hovoří o 4,5 miliardách EUR státní podpory a o soukromém příspěvku ve výši 500 milionů EUR, je opravdovou senzací. Jedná se ještě vůbec o záchrannou operaci, nebo bychom to měli spíše označit za znárodnění? Ať už je to jakkoli, máme signály - a bylo by dobré o tom shromáždit informace co možná nejdříve -, že co se týče plánu vypracovaného Magnou ve spolupráci s německou vládou, rozhodovaly v něm kromě hospodářských zájmů i zájmy politické. To by mělo v každém případě jasně vyplynout ze šetření. Paní komisařko, rád bych vás dále požádal o to, aby bylo šetření v každém případě zahájeno rychle - v tom z celého srdce souhlasím s panem Langenem - a aby informace nebyly získávány pouze od nabývající strany, neboť dokumentace předložená Komisi Magnou bude asi ukazovat to, co Magna chce Komisi ukázat. Lze si sotva představit, že by dokumentace odhalila, že byla porušena pravidla hospodářské soutěže. Proto se domnívám, že Komise musí využít své pravomoci a sama získat informace od jednotlivých dotčených členských států - Spojeného království, Španělska, Polska, Belgie a samozřejmě Německa - aby tak mohlo proběhnout nestranné šetření. Kromě toho považuji šetření, které bude nyní provedeno, za mimořádně významné, neboť se stane precedentem pro velké množství dalších restrukturalizačních operací, k nimž dojde v následujících letech této finanční a hospodářské krize a na které budou muset být uplatněny stejné podmínky. To je první věc, kterou jsem chtěl říci.
<P>
Zadruhé Komise dle mého osobního názoru nejednala řádným způsobem, neboť dokumentaci bez odkladu nepřevzala. Domnívám se, že k tomu ve skutečnosti mělo dojít již před několika měsíci - mimochodem první sdělení Komise pochází z února. Pokud se jedná o nadnárodní restrukturalizaci, myslím, že Komise může podniknout přímé kroky, a že nechat to na jedné zemi tak dobrý nápad. Evropská řešení nevznikají na úrovni jediného členského státu, musí pocházet od orgánů Společenství. Proto se domnívám, že by Komise měla v oblasti průmyslové politiky hrát svou úlohu lépe a rychleji.
<P>
Zatřetí si myslím, že nesmí ztrácet čas předkládáním celkového plánu restrukturalizace pro automobilový průmysl, neboť nadbytek kapacit o objemu 35 ˇ% zkrátka nelze odstranit, dokud nepřijmeme celkový evropský přístup.
<SPEAKER ID="102" NAME="Rebecca Harms">
jménem skupiny Verts/ALE. - (DE) Pane předsedající, pane komisaři Špidlo, paní komisařko Kroesová, dámy a pánové, především bychom se měli opět snažit nezapomenout na to, že my v Evropském parlamentu, ačkoli v této chvíli řešíme situaci v Opelu a ta je možná symbolem širších neshod o budoucnosti evropského automobilového průmyslu, jsme skutečně všichni jednotní v obavě o budoucnost pracovních míst v tomto odvětví v Evropské unii.
<P>
Proto by německé kroky neměly být napadány - spíše je třeba je prošetřit. Namísto toho by se vlády ostatních členských států Evropské unie, jejichž výroba je dotčena krizí GM - tedy vlády Polska, Španělska, Belgie, Spojeného království a další - měly spojit a zvážit, spolu s Němci, jak vyřešit nejhorší aspekty této situace a jak lze zajistit budoucnost pracovních míst postižených pracovníků těchto továren. To by podle mne byl nejlepší možný přístup.
<P>
Jak jsem již řekla, věřím, že jsme všichni jednotní v obavě o budoucnost pracovních míst v oblasti automobilového průmyslu, ale musím říct, že komisař Špidla má plnou pravdu v tom, že navzdory měsícům diskusí zde v Bruselu, opakovaně ve Štrasburku a opět v jednotlivých členských státech věci stále ještě nejdou tak, jak by měly. Opět a opět hovoříme o tom, jak velký máme strukturální nadbytek kapacit v tomto odvětví, ale, upřímně, nemáme to srdce stanovit směr a zajistit podporu způsobu, kterým chceme odvětví z tohoto strukturálního nadbytku kapacit politicky vyvést. Máme počátek, což je myslím velmi dobré.
<P>
V řadě souvislostí, a zejména také v souvislosti se státními zásahy, hovoříme o automobilech připravených na budoucnost, tedy automobilech šetrných ke klimatu, s nízkou spotřebou energie, a vybavených odlišnými, na budoucnost připravenými motory. Mám-li však být upřímná, s ohledem na vývoj na trhu nevěřím, že to bude stačit k tomu, aby byl v tomto odvětví v budoucnosti zachován stejný počet pracovních míst, jako je v současnosti. Z tohoto důvodu je nutné diskutovat o budoucnosti minimálně ve smyslu budoucnosti automobilového průmyslu, a musíme být dostatečně odvážní, abychom opravdu teď, v době krize, jednali o transformacích a abychom také důsledněji vystupovali.
<P>
Je však velmi správné poukázat na to, že myšlenka na přípravu tohoto odvětví na budoucnost nebyla začleněna do režimu podpory pro Opel v Německu, . Teoreticky to znamená moderní a na budoucnost připravené automobily. A co třeba odvětví veřejné dopravy? Jak dosáhneme toho, abychom v budoucnosti měli lepší a ke klimatu šetrné systémy veřejné dopravy? Kdo v budoucnu zkonstruuje lepší autobusy, lepší vlaky a lepší nákladní automobily? Kdo zajistí koncepční propojení mezi tímto odvětvím a odvětvím informačních technologií a obnovitelné energie? Tyto otázky se neustále opakovaly, nikdy však nebyly promyšleny až do konce, ponechám-li stranou jejich zformulování do politických koncepcí.
<P>
Ráda bych právě teď, kdy svou práci zahajuje nový Parlament, využila tuto rozpravu jako příležitost říci, že musíme tento problém skutečně řešit. Musíme se opravdu odvážit učinit v tomto směru mnohem více, protože jinak budeme společně odpovědní za pokles pracovních míst, který nemá v historii obdoby a jež se nám z veřejných prostředků později již nepodaří napravit.
<P>
Brusel nemůže jen kritizovat Německo či jiné vlády. Musíme v této chvíli nalézt odvahu ke zhodnocení našich investičních politik. Do automobolivého průmyslu přitekly v posledních měsících přinejmenším 4,4 miliardy EUR prostřednictvím výhodných půjček Evropské investiční banky. Avšak jediné euro pro automobilový průmysl z tohoto zdroje nebylo, pane komisaři Špidlo, spojeno s požadavky na takové transformace automobilového průmyslu, které by jej připravily na budoucnost.
<SPEAKER ID="104" NAME="Evžen Tošenovský" LANGUAGE="CS">
Vážená paní předsedající, paní komisařko, pane komisaři, ve svém vystoupení zde v Evropském parlamentu bych se chtěl jako člen skupiny ECR velmi stručně vyjádřit k současné situaci automobilového průmyslu, a to hlavně z pohledu budoucí konkurenceschopnosti evropských výrobců. Také bych chtěl paní komisařce poděkovat za její přístup v tak složitém případu, který tady dnes projednáváme a který vytváří nesmírně složité prostředí pro řešení takovýchto ekonomických situací hlavně do budoucna. Celosvětová ekonomická krize zasáhla mnohá odvětví ekonomiky. Jedním z nejvíce zasažených odvětví je právě výroba automobilů. Možná i právě proto, že se v automobilovém průmyslu setkává mnoho různých odvětví, při obrovské náročnosti na kvalitu a při neuvěřitelném tlaku konkurence s tlakem na technický pokrok a inovační schopnosti. Kdo nezvládl obrovské tempo moderních technologií, dostal se do velikých potíží, a to právě dnes vidíme. Tak je to např. vidět i u amerických automobilek.
<P>
Troufám si říci, že krize tvrdě ukázala, kdo neodhadl vývoj automobilů dopředu, ale také kdo v dobách hojnosti rozumně investoval do modernizace nových konkurenceschopných modelů. Patřím k těm, kteří jsou zásadně proti účelovým vládním intervencím, které pouze řeší okamžitou finanční situaci jednotlivých domácích výrobců. Rozumím obavě politiků ze zvýšení místní nezaměstnanosti, jsem ale přesvědčen, že je velmi nešťastné ubírat se pouze cestou finančních injekcí do jednoho odvětví. Tak se jen oddalují bolestivá rozhodnutí a často se zhoršuje právě pozice pracujících. Světová krize může také být velkým stimulem k vytvoření nových technologií, využívání nových druhů paliv, jako je stlačený zemní plyn, vodík anebo např. elektrická energie. Proto pokud Evroská unie chce stimulovat a podporovat evropské výrobce, mělo by to být ve směru podpory výzkumu a zjednodušení inovačních procesů, které, přiznejme si, jsou v Evropě skutečně velmi dlouhé.
<P>
Jsem rád, že se členské státy EU prozatím vyhnuly protekcionistickým tendencím. Pouhý finanční protekcionismus by jen prodloužil život nekonkurenčním projektům. Tak jako katastrofální povodně řeky Nilu přinášely ve starém Egyptě úrodnost, tak by měla být světová krize impulsem k vývoji nových evropských automobilů šetrnějších k životnímu prostředí a vysoce konkurenčních na světovém trhu. Jsem skutečně velmi rád, že paní komisařka přistupuje k tomuto problému s takovou vážností, protože pro nás pro všechny bude tento případ mít závažné důsledky do budoucna.
<SPEAKER ID="105" NAME="Thomas Händel" LANGUAGE="DE">
Dámy a pánové, souhlasím s většinou toho, co zde Komise řekla v souvislosti s příčinami problémů a vyhlídkami automobilového průmyslu - nadbytkem kapacity, potřebou změnit strategii, novými technologiemi. Rád bych však zdůraznil, že v řadě věcí názor Komise nesdílíme. V odvětví, které celosvětově trpí 30% nadbytkem kapacity, nebude Opel pravděpodobně posledním případem.
<P>
Nehovoříme zde jen o přibližně dvanácti milionech lidí, které tento průmysl přímo či nepřímo živí, nýbrž o zhruba třiceti milionech lidí v celé Evropě, kterých se týká hospodářský výsledek v tomto odvětví. V této situaci Komise nese společnou odpovědnost za zajištění toho, aby byl evropský automobilový průmysl schopen tento problém zvládnout. Komise má dále společnou odpovědnost za to, že bude zajištěno, že se Opel nyní nestane obětním beránkem vyčištění volného trhu v rámci krize. Nezbytné přeorientování řízení tržních sil volného trhu v Unii automaticky nevyváží novými místy očekávaný úbytek pracovních míst. Právě naopak, účet zaplatí ti, kdo jsou zaměstnaní, a evropská národní hospodářství.
<P>
Preventivní obecné působení státní podpory povede nejen k narušení hospodářské soutěže, ale i společenské rovnováhy. To si vybere mnohonásobně vyšší daň v pokladnách dotčených zemí, než si mohou tyto země dovolit, a především mnohonásobně více, než by těmto pokladnám přinesla aktuálně nabídnutá pomoc, započítáte-li narušené sociální služby.
<P>
Restrukturalizace evropského automobilového průmyslu vyžaduje silné iniciativy Komise, ale i příslušných národních vlád. Navrhujeme proto vznik evropské průmyslové rady pro budoucnost automobilového průmyslu, v níž by byli zastoupeni politici, podniky, odborové organizace a akademici. Rada by musela stanovit možné hlavní směry pro opatření, jejichž cílem jsou nezbytné technologické změny, a vymezovala by politická opatření a související financování. Nadbytek kapacit musí být přeorientován na novou práci, což musí probíhat promyšleně a při rovnoměrném zatížení subjektů. Takový byl postup před lety v ocelářském průmyslu a teď se musí použít pro Opel a celý evropský automobilový průmysl.
<P>
Státní podpora se rovněž může, a dle mého názoru musí propojit s dosažením institucionalizované účasti zaměstnanců s rozšířenými právy spolurozhodování. Všichni zasažení zaměstnanci v Evropě potřebují jistotu svého místa, potřebují novou práci a nové, bezpečné vyhlídky vcelé Evropě.
<SPEAKER ID="106" NAME="Frank Vanhecke" AFFILIATION="NI">
(NL) Paní předsedající, dnes odpoledne - před několika hodinami - vedoucí pracovník konsorcia Magna potvrdil to, čeho jsme se obávali nebo co jsme již věděli: že antverpská továrna bude definitivně uzavřena. Je pravda, že se mluví o hledání alternativního zaměstnání pro propuštěné osoby, o jiné budoucnosti továrny, nikdo však neví, co to skutečně znamená. Jde o prázdné řeči a zřejmě o taktiku, která má v této chvíli uchlácholit pracující i mnohé další, jichž se to v Antverpách týká, aby zůstali klidní a ochotní plnit požadavky.
<P>
Domnívám se, že v celé této věci Evropská komise nesmí dělat to, co oznámila jako svůj záměr - tedy ještě nějaký čas vyčkávat, pozorovat, a počítat rány. Domnívám se, že čas aktivně konat nastal teď a že Komise musí nyní jasněji, než to právě udělala, říci, že její schválení této akvizice bude podmíněno tím, že nabývající strana použije v otázce, zda a kdy jsou nutná reorganizační opatření, pouze objektivní hospodářská kritéria. Musí také existovat úplná transparentnost a otevřenost, pokud jde o zprávy o konkurenceschopnosti, které pro jednotlivé závody mohou nebo nemusí existovat, a pokud jde o to, zda Komise má či nemá přístup k takovým zprávám.
<P>
Nakonec je obecně známo, že antverpská továrna je velmi konkurenceschopná, a že by, z mého pohledu, bylo nepřijatelné, aby možná nejkonkurenceschopnější z továren byla zasažena v důsledku masivní pomoci ze strany německé vlády. Kvůli tété pomoci je v sázce osud mnoha tisíc pracovníků v mé zemi, a jak se obávám, i důvěryhodnost Evropské komise - a nejsem v tomto ohledu příliš optimistický. Koneckonců dost často je to stará známá historie. Jak poukázal komisař Špidla, halasných evropských ujištění máme mnoho, když však dojde na lámání chleba, političtí lídři se starají v prvé řadě o zájmy své vlastní země. Bylo tomu tak v nedávné bankovní krizi a obávám se, že stejně je tomu i v případě krize Opelu, kde se německé úřady starají hlavně o německé zájmy.
<SPEAKER ID="107" NAME="Ivo Belet" AFFILIATION="PPE">
(NL) Paní předsedající, pane komisaři, paní komisařko, dámy a pánové, oznámení Magny, nového vlastníka Opelu, že s největší pravděpodobností uzavře továrnu v Antverpách, je přinejmenším podivné. Koneckonců všichni víme, že tato továrna Opelu patří k těm nejziskovějším ze skupiny General Motors - a přesto ji chtějí zavřít. Je zde mnoho náznaků, že toto rozhodnutí nebylo založeno čistě na hospodářských kritériích. Pane komisaři Špidlo a paní komisařko Kroesová, máme k vám dnes dvě žádosti. První je to, že byste mohli stále ještě využít svou neochvějnou pravomoc v oblasti hospodářské soutěže ke zjištění, zda je masivní státní podpora, kterou přislíbily některé členské státy, skutečně slučitelná s evropskými právními předpisy. Paní komisařko Kroesová, přislíbila jste šetření, a to je dobře. Doufám, že máte možnost provést je důkladně a také v krátkodobém horizontu, aby bylo zajištěno že zanedlouho nebudeme postaveni před hotovou věc. Není nadsázkou říci, že se zde jedná o důvěryhodnost Evropské komise. Hospodářský nacionalismus a protekcionismus nemají v Evropě 21. století co dělat a toto je velmi dobrý příklad, abychom to dali najevo.
<P>
Paní komisařko, máte pověst silné ženy. Spoléhame na to, že i v tomto případě své pověsti dostojíte a zajistíte, aby nebyla oslabena autorita Evropské komise. Říkám to bez jakékoli ironie.
<P>
Zadruhé je mimořádně důležité, aby Evropa vytvořila nový průmyslový projekt pro automobilové odvětví. Nesmíme se ohlížet zpět ani se zabývat ztracenými příležitostmi, musíme se dívat před sebe a zaměřit se na novou technologii nových automobilů s elektrickým pohonem. Ještě není tak pozdě. Uděláme-li to teď, můžeme zajistit, aby byl tento nový automobil na elektrický pohon vyráběn s využitím evropské technologie a abychom v budoucnosti nejezdili v automobilech na elektrický pohon vyrobených v Číně. Takovému scénáři je ještě stále dobře možné zabránit.
<SPEAKER ID="108" NAME="Jutta Steinruck" AFFILIATION="S&amp;D">
(DE) Paní předsedající, dámy a pánové, jde skutečně spíše o nalezení společného evropského řešení než o vnitrostátní egoismus.
<P>
Opel Europe má v průmyslové politice Evropy výraznou úlohu a nejedná se pouze o pracovní místa v této společnosti, ale o pracovní místa v řadě dodavatelských společností automobilového průmyslu v celé Evropě. Rozhodnutí ve prospěch konsorcia Magna bylo potvrzeno i Evropskou radou zaměstnanců - což mi rada sama potvrdila - přičemž její členové se bezprostředně zabývají evropskými řešeními. Pracující jsou v této věci ochotni k ústupkům a očekáváme totéž od všech, kdo se podílí na rozhodování. Všichni musíme spolupracovat, a musíme tak učinit velmi rychle. Moji předřečníci o tom již hovořili.
<P>
V zájmu pracujících samozřejmě má smysl dočasně stabilizovat tisíce pracovních míst za pomoci státní podpory . Nechystáme se poskytovat validitu žádným argumentům týkajícím se hospodářské soutěže, které tu byly vysloveny. Zde se jedná o lidi, o pracovní místa i o celé regiony. Cesta, na kterou jsme se pod záštitou Německa vydali, musí nyní vést k co nejpříznivějšímu výsledku pro všechny evropské pracující, ať jsou kdekoli v Evropě.
<SPEAKER ID="109" NAME="Jorgo Chatzimarkakis" AFFILIATION="ALDE">
(DE) Paní předsedající, je mi ctí vystoupit na vašem prvním shromáždění. Jsem opravdu velmi potěšen! Především bych však rád poděkoval panu komisaři Špidlovi za to, že hovořil německy, a rád bych srdečně blahopřál paní komisařce Kroesové. Řada lidí považuje případ Opel-Vauxhall za německý problém. To není pravda - je to evropský problém! Má dopad na pracovní místa v celé Evropě a režim zvláštního zacházení pro Německo by tu nebyl správný. Jsem proto mimořádně potěšen tím, že Komise si přeje tento případ prošetřit. Diskuse je o otázce evropských právních předpisů týkajících se hospodářské soutěže a o otázce státní podpory.
<P>
Chceme zachránit každé pracovní místo, ale za jakou cenu? Z hlediska občanů a daňových poplatníků není z chování Opel-Magna zřejmé, jaké dlouhodobé závazky budou čekat na daňové poplatníky v budoucnu. Případ Opelu je také velmi sporný z hlediska průmyslové politiky. Pomoci se vždy dostane jen těm největším. Malí a střední jsou ponecháni vlastnímu osudu, přestože jsou páteří hospodářství. Upnout se na jediného investora bylo jednoznačně špatným doporučením. Již dříve byly odmítnuty lepší a výhodnější nabídky - a učinili tak politici.
<P>
Případ Opelu je více spjat s volební kampaní než s hospodářskou a průmyslovou politikou - to je zjevné a z hlediska právních předpisů EU nezpochybnitelné. Jinými slovy je důležité, aby Komise nyní hrála aktivní úlohu, i když s tím německá vláda nebude souhlasit. Jednání Opelu je fraška. To je stále jasnější. Mohli bychom to označit za nejnákladnější volební kampaň v historii Německa.
<P>
Chceme, aby Opel přežil, chceme, aby byl zdravý, a chceme bojovat za každé pracovní místo, nechceme však, aby s tím byly spojené náklady, ani nechceme žádné řešení na úkor evropských partnerů, na nichž je Německo, největší vývozce na světě, rovněž závislé.
<SPEAKER ID="110" NAME="Bart Staes" AFFILIATION="Verts/ALE">
(NL) Paní předsedající, pane komisaři, paní komisařko, dámy a pánové, zmocňuje se mne dnes pocit spokojenosti i určité obavy. Spokojenost z vystoupení komisaře Špidly a komisařky Kroesové, což skýtá jistou vzpruhu, a na druhé straně obavy, neboť prohlášení nabývající strany, konsorcia Magna, mi na klidu rozhodně nepřidala. Rád bych se vyjádřil k několika věcem, které v této rozpravě zazněly.
<P>
Paní komisařko Kroesová, pane komisaři Špidlo, snažně vás prosím: budťe neoblomní, zajistěte, aby všechny právní předpisy byly řádně dodrženy. Pokud jde o státní podporu, musím souhlasit s panem Verhofstadtem v tom, že šetření je třeba rozšířit na všechny aspekty právních předpisů v oblasti hospodářské soutěže, na celý soubor předpisů týkajících se fúzí a akvizic. Myslím, že v tom má pravdu. Dále souhlasím s panem Langenem, který shledává jako nanejvýš důležité, aby se tak stalo rychle. To, co bylo možné udělat rychle pro banky, je nutné udělat rychle i v případě této akvizice, která je tak důležitá pro mnoho tisíc pracujících.
<P>
Rád bych zde navázal na to, co komisař Špidla řekl o tom, že je v tomto odvětví nadbytek kapacit - což je samozřejmě pravda. Řekl, že k tomu, aby se situace dala do pořádku, byla využita řada způsobů. Připomněl Fond pro přizpůsobení se globalizaci, který obdržel sedm žádostí. Měli bychom si však uvědomit, že Fond pro přizpůsobení se globalizaci nefunguje dobře. Zítra budeme hovořit o zprávě pana Bögeho, kde se jasně ukazuje, že z 500 milionů EUR, které byly k dispozici na rok 2009, bylo využito sotva 8 milionů EUR. Měli bychom proto tyto zdroje využít, abychom pomohli pracujícím, a to formou odborné přípravy, reorganizace a skutečného rozvoje směrem k nové zelené ekonomice, která je nízkouhlíková a méně závislá na fosilních palivech.
<SPEAKER ID="111" NAME="Derk Jan Eppink" AFFILIATION="ECR">
(NL) Paní předsedající, šéf vaší strany pan Westerwelle řekl, že jedním z účelů tohoto podpůrného balíčku pro Opel je být součástí volební kampaně. Samozřejmě doufám, že tomu tak není, a doufám, že restrukuturalizace Opelu podléhá normálním pravidlům obchodního jednání a že se nedostaneme do situace, kdy se každý zaměřuje předně na svou továrnu na výrobu automobilů. Plně důvěřuji komisařce Kroesové, která hodlá prošetřit všechny stránky tohoto případu. Je známá svou schopností zůstat neoblomná, což opakovaně prokázala v Nizozemsku, a nebude se tedy bát učinit jasná prohlášení.
<P>
Mám na ni otázku ohledně úlohy ruské spořitelní banky Sberbank. Chtěl bych vědět, jakou úlohu zde sehrává a zda to nakonec povede k přesunu části výrobních aktivit Opelu do Ruska, neboť Sberbank je v současné době jiným prostředkem a prodlouženou rukou vládní hospodářské politiky.
<P>
Na závěr bych rád připomenul panu Staesovi, že je sice překvapen, že je tato společnost ohrožena, ale přitom hlásá politiku důrazně zaměřenou proti automobilům. Automobily jsou stále bezpečnější a čistší, přesto je jim nadále přičítána vina za vše. Automobily jsou strašákem a řidiči jsou v roli daňových poplatníků doslova odíráni z kůže - a to často v důsledku politik, za které bojuje tento Parlament. Dámy a pánové, automobily představují svobodu. Pro mnoho lidí skromnějších poměrů je Opel značkou, kerou si mohou dovolit. Je politováníhodné, že v současnosti je pro tyto občany stále obtížnější dovolit si vůbec nějaký takový automobil, jako je Opel, a v důsledku toho výroba automobilů kolabuje. To je důvod, proč si nemyslím, že můžeme dávat najevo překvapení nad tímto vývojem, zatímco prosazujeme v této sněmovně politiku zaměřenou proti automobilům. Moje strana je nakloněna automobilům a ví to i pan Verhofstadt.
<SPEAKER ID="112" NAME="Angelika Niebler" AFFILIATION="PPE">
(DE) Paní předsedající, pane komisaři, paní komisařko, dámy a pánové, mám tři poznámky.
<P>
Zaprvé je automobilový průmysl klíčovým odvětvím pro Evropu a - jak již bylo řečeno - včetně navazujících podniků a celého dodavatelského řetězce na něm závisí 12 milionů pracovních míst. Chci to jen zdůraznit ještě jednou, neboť pan Chatzimarkakis, který sedí přede mnou, před okamžikem řekl, že snaha německé vlády je jenom volebním bojem. Musím toto tvrzení co nejrozhodněji popřít. Je to výsměch pracujícím zaměstnaným v tomto odvětví v řadě evropských zemí, kteří se každý den musí obávat o svá pracovní místa.
<P>
Zadruhé je záchrana Opelu ve veřejném zájmu celé Evropy. Považuji za velmi důležité, aby to bylo zdůrazněno, a to bez ohledu na dnešní rozpravu. Opel má závody ve Spojeném království, v Belgii, Polsku, ve Španělsku, v Německu a dalších evropských zemích. Zachrání-li Opel existence investora, konkrétně Magny, a existence překlenovacích půjček, za které bojovala německá vláda, není to jen v zájmu Německa, ale v zájmu celé Evropy. Všichni musíme přijímat kroky, abychom zachovali ve své zemi pracovní místa. Jsem tomu ráda.. Kde bychom byli dnes, kdybychom nepřijali opatření, jehož cílem byla majetková správa? Nebylo by dnes už vůbec potřeba o tomto případu hovořit, neboť diskuse by byla již za námi a zbytečná, pokud by General Motors stáhla GM Europe do problémů spojených se svou insolvencí.
<P>
Zatřetí chci říci, že existují přísná pravidla pro státní podporu. Jsem přesvědčena, že Komise tuto záležitost řádně prozkoumá a že bude spravedlivá vůči dotčeným zájmům. Klíčovou otázkou bude, zda může Opel Europe ve střednědobém horizontu znovu dosáhnout zisku. Jsem přesvědčena, že toto řešení, které bylo nyní přijato a na kterém také Magna pracuje a jež zahrnuje řadu dalších států, je možné uskutečnit. Žádám Komisi, aby i ona poskytla potřebný souhlas, a ráda bych na závěr zopakovala, že v tomto případě jsme dosáhli něco pozitivního pro celý automobilový průmysl v Evropě.
<SPEAKER ID="113" NAME="Kathleen Van Brempt" AFFILIATION="S&amp;D">
(NL) Paní předsedající, dámy a pánové, děkuji Komisi za její vystoupení. Bohužel nesdílím optimismus řady kolegů - a to se týká i prohlášení Komise. Je pravda, že jsme dnes obdrželi špatné zprávy z Antverp, a to, že mimořádně produktivní závod s mimořádně schopnou pracovní silou by měl být uzavřen, nutně vyvolává řadu otázek - doufejme, že i na straně Komise. Dámy a pánové, má to snad co dělat se skutečností, že je tento závod na území jednoho z nejmenších členských států a v regionu, který je sice hospodářsky silný, ale je velmi malý?
<P>
Komise si nyní blahopřeje k práci, kterou za poslední měsíce udělala. Já bohužel nesouhlasím. Vy, Komise, hrajete jako ochránce zájmů Evropské unie ve smyslu jejích Smluv a jejích pravidel pro hospodářskou soutěž a pro státní podporu úlohu, která je potřebná a já ji podporuji, ale zároveň je tato vaše úloha velmi formální. Zdůrazňuji její nezbytnost, a opakuji, že vás podporuji v šetření, které musíte v této souvislosti provést, neboť bude klíčové. Ale proč neuděláte více? Proč nepřijmete silnou politickou úlohu - například spoluprací na otázkách týkajících se restrukturalizace během rozhovorů, které vedete s členskými státy. Evropské odborové organizace například pracovaly na restrukturalizaci - a dále ji podporují -, která zahrnuje i koncept solidarity, konkrétně zajištění toho, aby byly změny jako propouštění sdílené větším počtem jednotlivých závodů.
<P>
Prozatím se chci zeptat - a to je moje nejdůležitější otázka pro Komisi - co uděláte teď, bezprostředně poté, co jste z antverpského Opelu obdrželi ty nejhorší možné zprávy? Jaké kroky podniknete, abyste zajistili budoucnost antverpským pracovníkům?
<SPEAKER ID="114" NAME="Chris Davies" AFFILIATION="ALDE">
Paní předsedající, všichni, kdo pocházíme ze zemí či regionů, ve kterých jsou továrny na výrobu automobilů, sice chceme, aby byly úspěšné, ale neměli bychom kvůli tomu přestat vnímat problémy a realitu nadbytku kapacit, která omezuje zisky i investice. Hluboce na mne zapůsobila vysoká strojírenská odbornost, kterou jsem zaznamenal v továrnách ve svém regionu - v Ellesmere Port a Halewood, neboť již na jejím základě by měly tyto továrny prosperovat, jsem však velmi zklamán celkovým přístupem automobilového průmyslu v posledních deseti letech, jak jsem se s ním setkal během své práce v Parlamentu.
<P>
Ve srovnání s potenciálem ke zlepšení životního prostředí byly jeho výsledky v této oblasti ostudné. Samozřejmě existují i pozitivní příklady, které je třeba zmínit. Příklady inovací vidíme v novinách kždý den, ale odvětví jako celek bojovalo proti zavedení katalytických konvertorů, když nesmyslně nadsazovalo jejich cenu. Uzavřeli s námi dohodu o snížení emisí CO2 a pak ji porušili. V současnosti se snaží obejít požadavky našich právních předpisů, aby do klimatizací používali ochlazovací média s výrazně nižším potenciálem poškození ozónu než ta, která se používají v současnosti, a již nyní lobbují za oslabení návrhů Komise týkajících se emisí CO2 z dodávek a lehkých užitkových vozidel.
<P>
Na podporu tohoto odvětví byly vynaloženy ohromné částky. Domnívám se, my, veřejnost, si zasloužíme něco lepšího. Výrobci součástek říkají, že ti, kdo automobily montují, nejsou dostatečně ambiciózní. Potřebujeme, aby toto odvětví, a konkrétně jeho zástupci - Asociace evropských výrobců automobilů - nyní přijali nový přístup. Potřebujeme, aby si toto odvětví uvědomilo, že má závazky vůči celé společnosti a že jeho budoucnost je nevyhnutelně spjata se zlepšováním životního prostředí.
<SPEAKER ID="115" NAME="Frieda Brepoels" AFFILIATION="Verts/ALE">
(NL) Paní předsedající, pane komisaři, paní komisařko, dámy a pánové, myslím si, že je jasné, že ani evropský automobilový průmysl nemůže uniknout realitě a je třeba jej naléhavě reorganizovat, aby byl odstraněn nadbytek kapacit. Samozřejmě vyvstávají otázky ohledně důvěryhodnosti hospodářského řízení Opelu, protože se rozhodl zachovat svůj nejnákladnější závod - ten německý - zatímco hospodářsky prosperující závod Opelu v Antverpách hodlá zavřít. Je již jisté, tento scénář dnes odpoledne na Motor Show ve Frankfurtu oficiálně potvrdil jeden z výkonných ředitelů Magny Siegfried Wolf. Jak již uvedla řada mých předřečníků, existují vážné indicie, že Magna výměnou za státní podporu udělala některé ústupky ve prospěch německých úřadů, které nejsou zcela v zájmu průmyslového plánu. Domnívám se, že Evropská komise tomu musí učinit přítrž dřív, než bude pozdě. Komisařka Kroesová již své obavy vyjádřila, myslím však, že je potřeba udělat víc. Komise zejména nesmí ztrácet čas prohlášeními o tom, jak hodlá zajistit, aby i Německo v této akvizici dodržovalo evropské právní předpisy v oblasti hospodářské soutěže. Pokud to Komise nezvládne, z mého pohledu to bude špatný precedent pro veškeré budoucí přeshraniční restrukturalizační operace, přičemž malé státy budou i nadále mimo hru. Proč není Komise sama v čele jednání s Magnou a GM namísto jediného státu, Německa? Dozvěděla jsem se také o tom, že zítra má německá vláda zasednout za jednací stůl s ostatními členskými státy, aby společně nalezli způsob, jak koordinovat státní podporu. To zní z pohledu Flander velmi cynicky a přichází to zjevně příliš pozdě. Ráda bych se zeptala, zda se bude účastnit i Komise.
<SPEAKER ID="116" NAME="Inés Ayala Sender" AFFILIATION="S&amp;D">
(ES) Paní předsedající, především bych ráda jménem Evropského parlamentu vyjádřila naši solidaritu a podporu všem pracujícím závodů Opel v celé Evropě, zejména těm ve Figueruelas, a také pracujícím a jejich rodinám a všem, kdo jsou na nich závislí v pomocných společnostech. Ráda bych je ujistila, že v tomto novém podniku, na jehož počátku byl vznik nezávislého evropského výrobce GM Europe, stojíme na jejich straně.
<P>
Má-li však tento podnik, u jehož vzniku stály špatné zprávy o krachu GM ve Spojených státech, být příležitostí k vybudování solventní moderní konkurenceschopné společnosti s jasnou budoucností z hlediska podnikatelského, ale i z hlediska hospodářského a technologického, musí se Komise i samotní komisaři znovu ujmout vedoucí úlohy v aktuálně probíhajících jednáních, aby bylo zajištěno, že dospějeme ke skutečně evropskému řešení, které obsahuje veškeré dostupné záruky.
<P>
Kritizovali jsme skutečnost, že se Komise nezúčastnila úvodních jednání, a způsob, jakým ustoupila ve prospěch dvoustranných jednání, když příslušné členské státy, na jejichž území se nacházejí závody Opel, požadovaly jednostranné řešení. V této souvislosti je zapotřebí zdůraznit, že existovaly regionální vlády jako aragonská vláda v mém regionu, která už před rokem učinila první průkopnický krok v podobě záruky za závod ve Figueruelas.
<P>
Tento posun však kvůli tomu, že se Komise vzdala své odpovědnosti, vyústil v současnou situaci plnou zmatků a hrozí, že rozhodnutí, v nichž se nijak nepromítá kritérium životaschopnosti odvětví, povedou novou evropskou společnost do slepé uličky, kde hledisko konkurenceschopnosti nebude prioritou, a vysoké náklady ve smyslu pracovních míst budou nevyhnutelné. Aby k tomu nedošlo, potřebujeme řešení, které bude evropské, bude hospodářsky životaschopné nyní i ve střednědobém a dlouhodobém horizontu, ve kterém bude prioritní zaměstnanost spočívající v konkurenceschopnosti a produktivitě nejlepších závodů, jako je Figueruelas.
<P>
Komise nesmí být neutrální už ani okamžik. Musí jednat a zajistit jak zaměstnanost, tak i budoucnost GM Europe. Parlament to bude vyžadovat jménem všech pracujících Opel Europe.
<SPEAKER ID="117" NAME="Izaskun Bilbao Barandica" AFFILIATION="ALDE">
(ES) Paní předsedající, děkuji panu komisaři i paní komisařce za jejich vysvětlení.
<P>
Během celé této debaty jsem byla zneklidněna vazbou, která zde existuje mezi volbami v Německu a situací této společnosti, jež má dopad na řadu závodů v Evropě.
<P>
Zaměřím se na tři stránky, které zmínila paní komisařka. Domnívám se, že tato situace vyžaduje maximální transparentnost ve všech jednáních, která jsou vedena. Souhlasím s tím, že je nutné sledovat všechny stránky, a to z právního hlediska i z hlediska podpory. Paní komisařka však uvedla, že je přesvědčena o nevyhnutelnosti restrukturalizace, spolu se ztrátou pracovních míst a uzavíráním závodů.
<P>
V reakci na to, což je podle mě důsledek podnikatelského modelu, který byl až dosud předkládán, a úrovně hrabivosti, kterou zde v Evropě máme, se domnívám, že musíme, zároveň s touto perspektivou, na první místo postavit lidi. My i Komise musíme zvážit a uplatňovat inovativní politiky, chránit lidi a zajistit, aby mohli žít důstojně a měli ve všech evropských zemích přístup ke standardní odborné přípravě , která jim pomůže adaptovat se na budoucím pracovním trhu a na požadavky nových společností.
<P>
Za druhé, pokud jde o podporu podnikům, chci říci, že je nutné, aby se jednalo o takovou podporu, která umožní přežít ostatním závodům. Dále je nutné se rozhodně zavázat k inovacím, zejména, jak uvedli kolegové, k hybridním technologiím, aby motorismus nebyl závislý jen na fosilních palivech.
<P>
To je tedy to, co vyžadujeme od Komise do budoucna.
<SPEAKER ID="118" NAME="Philippe Lamberts" AFFILIATION="Verts/ALE">
(FR) Paní předsedající, rád bych řekl několik poznámek.
<P>
Zaprvé, až dosud bylo pro státní podporu automobilového průmyslu i pro opatření přijatá členskými státy a Komisí příznačné něco, co bych nazval na jedné straně defenzivou a na druhé straně krátkozrakostí. Domnívám se, že například hromadné šrotovné, které bylo zavedeno, v praxi předešlo a uměle navýšilo poptávku, a domnívám se, že nyní, když šrotovné končí či se chýlí ke konci, uvidíme, jak falešnou iluzi vytvořilo. Poptávka nemůže udržet krok s nabídkou.
<P>
Proto bychom rádi vyzvali Komisi, aby byla ve své práci mnohem ambicióznější. Zejména pokud jde o státní podporu, domnívám se, že musíme upřednostňovat dvě oblasti činností.
<P>
První je, že zavádění udržitelných řešení mobility v Evropě vyžaduje talent a dovednosti pracovníků automobilového průmyslu - od inženýrů až po manuálně pracující. Proto první oblastí činnosti je jednoznačně pomoc v zachování a rozvoji těchto dovedností v automobilovém průmyslu a navazujících odvětvích.
<P>
Kromě toho jsem přesvědčen, že by státní podpora měla být vázána na podstatně více podmínek, než jak je tomu v současnosti. Jinak řečeno, nestačí říci, že "budeme pokračovat v dosavadním postupu". Domnívám se, že státní podpora by měla být podmíněna urychlením změn v odvětví. V této souvislosti plně souhlasím s tím, co řekl pan Davies.
<P>
Rád bych na závěr reagoval na pana Eppinka, který očividně tvrdí, že jsme odpůrci svobody. To, co se ve skutečnosti děje na trhu, je to, že si stále méně našich spoluobčanů může říci, že "moje auto je moje svoboda". Stačí projet se po belgické či nizozemské silnici, aby se člověk přesvědčil, že situace dosáhla svých mezí.
<SPEAKER ID="119" NAME="Veronica Lope Fontagné" AFFILIATION="PPE">
(ES) Paní předsedající, pane komisaři, paní komisařko, dámy a pánové, když padl návrh, abychom v plénu vedli rozpravu o budoucnosti Opel Europe, nevěděli jsme ještě, že tuto společnost ve čtvrtek koupí Magna a její ruský partner Sberbank.
<P>
Po měsících nejistoty začíná pro Opel Europe nová etapa, která je pro některé zdrojem naděje, zatímco pro jiné zdrojemobav. Chceme, aby podmínky konečné smlouvy, která bude za několik málo měsíců podepsána, byly pozitivní pro budoucnost společnosti, a doufáme, že se německá vláda nemýlí, když toto považuje za nejspolehlivější nabídku pro přežití společnosti.
<P>
Jakožto členka Výboru pro zaměstnanost a sociální věci a jako někdo, kdo pochází z Aragonie, kde se ve Figueruelas nachází továrna, která v současnosti patří mezi nejproduktivnější, musím vyjádřit své obavy, co se týče osudu pracujících. Hovořím o tom, že Magna ve svém plánu restrukturalizace počítá s propuštěním 10 560 nadbytečných pracovníků - konkrétně 1 700 z aragonské továrny - k nimž bude nutné přidat řadu dalších, nepřímých případů nadbytečnosti.
<P>
Jsme si vědomi toho, že pro záchranu společnosti bude nezbytná rozsáhlá restrukturalizace a že se to dotkne našich pracovníků, doufáme však, že při tvorbě plánu budou zohledněna hospodářská kritéria a kritéria produktivity, ve snaze nalézt co nejlepší řešení pro všechny.
<P>
Věříme, že se v následujících měsících zapojí spolu s Komisí vlády dotčených zemí. Bude to znamenat, že společně, s využitím ekonomických kritérii, můžeme podpořit životaschopnost Opelu s co možná nejmenším dopadem na pracující všech jeho evropských závodů.
<SPEAKER ID="120" NAME="Předsedající">
Pane Luhane, vy jste chtěl paní Lope Fontagnéové položit otázku. Zdvihl jste z toho důvodu modrou kartu, je to tak?
<SPEAKER ID="121" NAME="Petru Constantin Luhan" AFFILIATION="PPE">
(DE) Paní předsedající, považuji za velmi důležité, že o této otázce vedeme rozpravu. Dosud jsme se však příliš nezabývali souvislostmi tohoto problému s evropským a regionálním rozvojem.
<P>
(Předsedající řečníka přerušila)
<SPEAKER ID="122" NAME="Předsedající">
Toto není otázka pro paní Lope Fontagnéovou. Jestliže chcete hovořit podle postupu "catch the eye", budete k tomu mít příležitost na konci rozpravy.
<SPEAKER ID="123" NAME="Mario Pirillo" AFFILIATION="S&amp;D">
(IT) Paní předsedající, dámy a pánové, nedávné události spojené s Opelem mě donutily uvažovat poněkud šířeji, než jen o akvizici historického evropského výrobce aut. Ptám se: jakou průmyslovou politiku pro Evropu chceme? Byl bych radši, kdyby Opel převzala evropská skupina; ukázala by se tak spolupráce a solidarita podniků v rámci odvětví i silný smysl pro sounáležitost s Evropskou unií.
<P>
Na konferenci "Etats Généraux de l'Automobile", která se konala v lednu 2009, pan Verheugen, evropský komisař pro průmysl, řekl, že automobilový průmysl je klíčový pro hospodářství, společenost, zaměstnanost a výzkum. Obávám se možných následků v oblasti zaměstnanosti, které by tato transakce mohla mít, a doufám, že nedojde k propouštění. Ještě více se obávám o dodržení pravidel státní podpory, která nesmí narušit hospodářskou soutěž na automobilovém trhu. Komise bude muset zajistit, aby tato podpora nebyla použita k uzavírání provozů.
<P>
Je ostudné, že německá vláda ani vedení Opelu nepřijali návrh společnosti Fiat. Fiat je dnes technicky nejvyspělejším výrobcem automobilů - stačí se podívat, jaká opatření učinil pro snížení emisí CO2 ze svých automobilů.
<SPEAKER ID="124" NAME="Dirk Sterckx" AFFILIATION="ALDE">
(NL) Paní předsedající, paní komisařko Kroesová, upínáme k vám své naděje, že tento případ rozhodnete. Jestli jsem tomu dobře rozuměl, Antverpy brzy přijdou o závod Opel. Je možné, že bude továrna pronajata jinému výrobci jako subdodavateli, to je ovšem mimořádně nejistá budoucnost.
<P>
Je pro mne jakožto antverpského občana mimořádně obtížné přijmmout, že jsme byli měsíce přesvědčeni, že výběr nebude probíhat jen na základě čistě ekonomických argumentů, ale i s ohledem na schopnost Německa, německé vlády, položit na stůl velmi vysokou částku z peněz daňových poplatníků. Proto se na vás obracíme jako na arbitra, abyste posoudila, zda je to pravda, a zjistila, zda byla v tomto případě skutečně použita jen hospodářská a obchodní kritéria, či zda se jednalo o přežití toho nejvhodnějšího z hospodářského či politického hlediska.
<P>
Až vaše šetření skončíte, byli bychom vám zavázáni, kdybyste mohla své závěry představit v tomto Parlamentu. Po tom všem však musíme konečně od dotčených společností slyšet více, či alespoň něco jednoznačného. Proto na vás spoléháme, že nám osvětlíte argumenty, které zúčastněné strany používají. Rád bych, abyste mi řekla, proč byly Antverpy - mé město - postiženy nejvíce, neboť pro lidi v mé vlasti to bude představovat symbol důvěry, kterou mohou chovat k Evropské komisi a k samotné Evropské unii.
<SPEAKER ID="125" NAME="Marianne Thyssen" AFFILIATION="PPE">
(NL) Paní předsedající, komisaři, dámy a pánové, sdílím velké obavy řady poslanců tohoto Parlamentu o osud Opelu a lidi, kteří zde pracují nebo jsou jinak výdělečně závislí na tomto odvětví. Nyní bylo v zásadě přijato rozhodnutí o akvizici Opelu, v posledních dnech a dokonce hodinách však zazněla prohlášení, která přinesla v několika bodech velké nejasnosti. Vyčerpává to pracující Opelu i ty, kdo pracují v dodavatelském průmyslu, a je bezodkladně nutný jasný, ale především seriózní a čestný přístup.
<P>
Z evropského hlediska mne na tomto případu nejvíce znepokojuje oznámení Magny, že bude uzavřen pouze závod v Antverpách, přičemž zveřejněné studie ukazují, že tato konkrétní továrna drží z pohledu podnikového hospodářství v ruce eso. Proto se nemůžu zbavit dojmu, že nadnárodní subjekty staví členské státy proti sobě, nebo naopak: že členské státy využívají státní podpory k tomu, aby ovlivnily výběr závodů, jež mají být uzavřeny či zachráněny, a to způsobem, který narušuje hospodářskou soutěž. Pokud by tomu tak, v situaci vrcholící hospodářské krize s jejími tíživými sociálními důsledky, mělo být, nacházeli bychom se v krizi institucí - krizi jejich důvěryhodnosti - která by uvrhla občany do vzduchoprázdna, bez jakéhokoliv pevného bodu, o který by se mohli opřít.
<P>
To je důvod, proč naléhavé žádám o to, o co jsem žádala již v písemných otázkách v únoru - aby Komise skutečně využila všech prostředků, které má k dispozici: to znamená, aby zajistila, aby oběti pokusů a trápení Opelu nebyly ponechány svému osudu, a což znamená i skutečné zahájení oficiálního vyšetřování použití státní podpory. To je v zájmu objektivního transparentního zacházení s každým jednotlivým závodem i lidmi, kteří jsou na něm závislí. Lidé po tom všem musí mít možnost spolehnnout se, že Evropská unie plní své klíčové úkoly, a to i za náročných okolností, jako jsou ty současné, že bere věci vážně a že v Evropě není místo pro měření dvojím metrem. Pane komisaři a paní komisařko, toto je skutečně zátěžový test důvěryhodnosti orgánů, a my na vás spoléháme.
<SPEAKER ID="126" NAME="Arlene McCarthy" AFFILIATION="S&amp;D">
Paní předsedající, máme podle mého názoru všichni stejný cíl - zajistit dlouhodobou životaschopnost a konkurenceschopnost automobilového průmyslu EU a udržet pracovní místa v odvětví.
<P>
V červenci jsem napsala komisaři Verheugenovi a dostalo se mi od něho - k mé velké radosti - závazku, že budou zajištěny rovné podmínky pro všechny v jakémkoli restrukturalizačním plánu pro evropskou větev GM. V mém regionu zaujímá závod Vauxhallu v Ellesmere Prot v místní ekonomice se svými přibližně 2 200 pracovními místy klíčové postavení. Provoz prošel radikální restrukturalizací a je považován v současnosti za štíhlý, efektivní a konkurenceschopný, jako je například i závod v Lutonu v jihovýchodní Anglii.
<P>
Nikdo si nepřeje propouštění, každé rozhodnutí ale musí být založeno na životaschopnosti a efektivitě výrobních závodů. Musí vycházet ze zásady spravedlnosti, nikoli zvýhodňování, ne z důvodu, že jeden členský stát slíbil víc peněz než ostatní. A jsem ráda, že komisařka Kroesová uznává, že zde není místo pro žádné politické podvody, politické podmínky ani požadavky vyplývající z udělení státní podpory.
<P>
Naléhavě vyzývám Komisi, aby byla bdělá a aby zajistila, aby jakákoli finanční podpora vycházela z pravidel pro státní podporu a schopnosti evropských hospodářských subjektů být komerčně životaschopné a ekonomicky adaptované na budoucnost. Udržení silného evropského automobilového průmyslu znamená přijetí celoevropského přístupu k udržení životaschopné a efektivní infrastruktury ve všech členských státech a všech regionech.
<SPEAKER ID="127" NAME="Bogusław Sonik" AFFILIATION="PPE">
(PL) Padla tu otázka, zda poskytnutí 4,5 milionu EUR německou vládou na restrukturalizaci Opelu, což bylo vítáno jako úspěch, bylo politickým či ekonomickým aktem. Nejlepší odpověď na tuto otázku dali zástupci německé vlády, když došlo k volbě konsorcia Magna jako subjektu, který převezme Opel. Jeden zástupce se konečného hlasování neúčastnil, a další, konkrétně pan Wennemer, hlasoval proti, protože byl přesvědčen o tom, že se jedná o politické rozhodnutí.
<P>
Evropská komise by měla posoudit povahu poskytnuté státní podpory Opelu a informovat tuto sněmovnu o tom, zda se snad nejedná o případ ochranářství místního trhu, které by znevýhodňovalo továrny a pracovní místa v ostatních členských státech Evropské unie. Přísností posudků Evropské komise jsem byl obzvláště zasažen, neboť pracovníci loděnic ve Štětíně a Gdyni nedostali příležitost pokračovat ve výrobě lodí. Bude posudek komisařky Kroesové v tomto případě stejně přísný a zásadový, jak tomu bylo v případě polských loděnic? Evropští občané mají podezření, že se v této oblasti používá dvojí metr.
<P>
Závěrem bych rád zdůraznil, že celosvětová finanční krize trvá již rok. V těchto složitých podmínkách by měla být Evropská komise připravena pomoci, zhodnotit, poskytnout radu a navrhnout řešení, která nemají pachuť podezření, že jsou vedena politickými nebo ochranářskými zájmy jednotlivých členských států. Mám však bohužel dojem, že Komise zaujala v této věci pasivní postoj.
<SPEAKER ID="128" NAME="Olle Ludvigsson" AFFILIATION="S&amp;D">
(SV) Paní předsedající, můžeme konstatovat jen to, že krize, ve které se nacházíme, je nebývalá. Je proto třeba, abychom měli soudržnou a aktivní politiku - nejen s cílem zachránit pracovní místa, která zachránit lze, ale rovněž na pomoc těm, kteří se stanou nezaměstnanými, v jejich návratu na trh práce. Mimořádný význam zde bude mít další odborná příprava.
<P>
Automobilový průmysl je motorem evropského hospodářství a je důležité, aby byla rozhodnutí přijímána na základě dlouhodobých cílů, z hlediska rozvoje a udržitelnosti evropského průmyslu. Byly předloženy různé koncepce týkající rozložení propouštění a výpovědi. Bude-li to tak, že ve skupině Opel bude zrušeno každé páté pracovní místo, vyvolá to neuvěřitelné napětí mezi lidmi i mezi dotčenými společenstvími, a to bez ohledu na to, ve které zemi se tak stane. Doufám proto, že byl proces proveden správně a že ani nadnárodní podniky nebyly nuceny stavět proti sobě v nabídkovém řízení jednu zemi proti druhé ani stavět proti sobě navzájem jednotlivé pracující. Evropské úsilí v boji proti krizi musí být koordinované a vyvážené.
<P>
Je také nezbytné, aby byly do procesu zapojeny odbory, a aby měly podmínky pro aktivní a konstruktivní účast. Dále je důležité, aby Komise a Parlament důsledně sledovaly rozvojové cíle. Výzkum a vývoj budou pro budoucnost automobilového průmyslu rozhodující a platí to nejen v případě Opelu, ale pro všechny výrobce v celé Evropě.
<SPEAKER ID="129" NAME="Petru Constantin Luhan" AFFILIATION="PPE">
(DE) Paní předsedající, vítám skutečnost, že se o tomto významném tématu hovoří na půdě Evropského parlamentu. Sám jsem pracoval vsektoru automobilového dodavatelského průmyslu více než tři roky. V zemi, kterou zde zastupuji, dáváme vysokou prioritu zahraničním investicím do automobilového průmyslu. Myslím si tedy, že automobilový průmysl má významnou úlohu pro regionální rozvoj.
<P>
Kromě podpory inovací bychom rovněž měli vytvořit pobídky pro dodavatele automobilového průmyslu a výrobce automobilů v celé Evropě, na jejich restrukturalizaci a rozšiřování, neboť jeden z nejvýznamnějších cílů Evropské komise a Evropského parlamentu je zajistit vysoký stupeň hospodářské soudržnosti. Komise by měla učinit víc, mimo jiné co se týče poskytování grantů automobilovému průmyslu. V současné době by to mohlo být chápáno jako opatření zaměřené na boj proti finanční a hospodářské krizi, ačkoli na to lze zároveň nahlížet jako na jeden ze stavebních kamenů pro inovace v automobilovém průmyslu.
<P>
V tomto kontextu je Opel jen jedním z příkladů toho, jak je toto odvětví v současné době na dně, ale samozřejmě mnoho výrobců automobilů se nachází ve stejné situaci. Proto chceme, aby se Komise tímto odvětvím a touto oblastí zabývala jako prioritami.
<SPEAKER ID="130" NAME="Matthias Groote" AFFILIATION="S&amp;D">
(DE) Paní předsedající, komisaři, dámy a pánové, není to samozřejmě poprvé, co zde diskutujeme o Opelu a automobilovém průmyslu. Jsem rád, že se záchrana podařila. Existovaly i jiné návrhy, jako například strukturovaná insolvence. V dodavatelském odvětví - pocházím z Bavorska, kde jsem podnik dodávající automobilovému průmyslu navštívil - jsou lidé velmi závislí na objednávkách výrobců automobilů. Věc se dostala mimo kontrolu. Kdyby byl Opel ještě k tomu hnán do insolvence, bylo by to velmi velmi špatné a mělo by to katastrofální následky.
<P>
Před chvílí jsme si vyslechli shrnutí ze strany Komise. Uskutečnila se vrcholná schůzka automobilového průmyslu, které se Komise účastnila, ale po této schůzce jsme už neslyšeli nic dalšího. Dnes jsme se možná dozvěděli, co nelze. To se musí v budoucnu změnit - potřebujeme slyšet od Komise to, co je možné, a předejít tak nacionalistickým debatám. Komise musí hrát svou zprostředkovatelskou úlohu účinněji, v zájmu naplňování společné evropské průmyslové politiky. Tyto naděje vkládám mimo jiné do budoucí Komise.
<SPEAKER ID="131" NAME="Hans-Peter Martin" AFFILIATION="NI">
(DE) Paní předsedající, cítím, že na úvod musím říci, že hovořím z dvojnásobně podjaté pozice. Moje žena pracuje ve vedení automobilové společnosti v Německu, a v Rakousku mají lidé radost z toho, že Opel podle všeho bude tímto způsobem zachráněn. Když se však podíváme na události podrobněji, mám velké pochybnosti, zda neděláme přesně to, s čím jsme se již v Rakousku setkali v souvislosti s domnělou záchranou znárodněného průmyslu, a co se již stalo v Německu před rozhodující volbou v souvislosti se společností Holzmann. Nevím, jestli jsou zde ve sněmovně poslanci z Německa, kteří by byli ochotni se mnou uzavřít sázku, zda by příslušní němečtí daňoví poplatníci podpořili Opel tímto způsobem, jestliže by se taková významná volba neměla uskutečnit během deseti dnů.
<P>
Byl bych rád, kdyby to Komise zvážila sine ira et studio, aby si skutečně rozmyslela, zda je to rozumné. Jestliže stále hovoříme o konkurenceschopnosti, pak zde máme to, co bychom měli mít, a nemělo by to mít za následek klesající spirálu, která s sebou vezme všechny, kdo v současné době hospodaří z hlediska financí lépe než Opel!
<SPEAKER ID="132" NAME="Theodor Stolojan" AFFILIATION="PPE">
. - (RO) Paní předsedající, hovoříme zde v podstatě o známkách obnovy Evropy, ale bohužel situace v automobilovém průmyslu je stále alarmující. To je důvod, proč si myslím, že potřebujeme vyslat jasný signál evropským zemím, abychom je podpořili v jejich úsilí pokračovat v jejich programech nahrazování starých automobilů s vysokou spotřebou novými, a přitom zachovávat programy pobídek z rozpočtu jednotlivých zemí. Ovšemže musíme být také schopni přidat do těchto programů určité restrukturalizační podmínky, pokud jde o hledisko úspory energie.
<SPEAKER ID="133" NAME="Saïd El Khadraoui" AFFILIATION="S&amp;D">
(NL) Paní předsedající, dočasné řešení případu Opelu obsahuje dobré zprávy pro některé lidi, ale hlavně celou řadu špatných zpráv pro tisíce lidí, kteří mají ztratit práci, a po oznámení z dnešního odpoledne je mi jasné, že tito lidé budou i z Antverp. Nechci hovořit o dodavatelském řetězci, kde i tam bude množství lidí propuštěno. Jsou to všechno sociální tragédie, a podle mne jsou v tomto ohledu důležité tři věci.
<P>
Zaprvé musí nyní Komise využít všech svých pravomocí k tomu, aby zajistila, že negativní důsledky ohlášených restrukturalizací budou mít čestný, objektivní průběh. Má to zásadní význam pro udržení důvěryhodnosti Evropy a je to důležité i proto, abychom zabránili mezi lidmi pocitu, že ne všichni pracující jsou si rovni.
<P>
Zadruhé musí Komise, hned od počátku, věnovat veškerou svou energii na to, aby pomohla nabídnout novou budoucnost v místech, kde dojde k propouštění.
<P>
Zatřetí - a to je myslím hlavní poučení, které si musíme odnést - potřebujeme proaktivnější Komisi, potřebujeme evropskou průmyslovou politiku, perspektivu pokud jde o problémy, příležitosti, a najít způsob, jakým problémy budou řešeny z evropského hlediska - a to pro pro nadnárodní průmyslová odvětví jako například automobilový průmysl.
<SPEAKER ID="134" NAME="Krisztina Morvai" AFFILIATION="NI">
Paní předsedající, omlouvám se za svou neznalost. Jsem právničkou v oblasti lidských práv s mizivou znalostí hospodářských otázek, takže mám dvě základní otázky.
<P>
Zaprvé: nespočívá zásadní problém v ekonomickém systému, kde zisk je soukromý a náklady a škody jsou veřejné a placené daňovými poplatníky, z nichž většina je velmi chudá - nebo mnozí z nich jsou chudí -, kteří musí platit za špatná rozhodnutí úzké, bohaté korporátní elity? Není něco zásadně v nepořádku s tímto systémem, a neměli bychom se podívat na příčiny toho všeho, o čem zde dnes hovoříme?
<P>
Druhá otázka je - hovořili jsme o diskriminaci v poskytování veřejných prostředků ze zeměpisného hlediska či mezi národy a státy - a co diskriminace z hlediska odvětví? Je spravedlivé, že tyto velké korporace dostávají veřejné prostředky navíc od daňových poplatníků, zatímco malé a rodinné podniky nikoliv? Není to snad zásadní porušování zásady rovných příležitostí mezi hospodářskými subjekty v Evropské unii?
<SPEAKER ID="135" NAME="Richard Howitt" AFFILIATION="S&amp;D">
Paní předsedající, jako poslanec Evropského parlamentu, který zastupuje Luton ve východní Anglii, bych se rád připojil k mé britské kolegyni Arlene McCarthyové a vyjádřil naši vážnou žádost k panu Špidlovi a Komisi, aby podrobně prozkoumali tento případ GM/Opelu, řádek po řádku, a přesvědčili se, že věc, která se týká evropského rozprodávání, je dobrou věcí pro Evropu jako takovou.
<P>
Chtěl bych jej také vyzvat, aby se zaměřil zejména na otázky týkající se výroby dodávek, což je výroba nacházející se v Lutonu. Zaprvé proto, že partner Magny je ruská společnost na výrobu nákladních automobilů a existují obavy, že tato společnost získá prospěch na úkor existující výroby. Zadruhé, protože se očekává, že musí být na tomto trhu dodávek do roku 2012 nový model, a pokud by Magna nedala záruku, že tento nový model skutečně bude, přineslo by to obavy o budoucnost závodu. A nakonec jsou obavy z toho, že tato transakce nebude slučitelná se společným výrobním podnikem General Motors a Renault, což představuje polovinu výroby v Lutonu. Žádám pana Špidlu, aby udělal vše, co je v jeho silách, aby byla zajištěna výroba i pracovní místa, která jsou s ní zároveˇv spjata.
<SPEAKER ID="136" NAME="Vladimír Špidla">
člen Komise. - (CS) Dámy a pánové, debata jasně ukázala, že automobilový průmysl je jedním z nejvýznamnějších ekonomických oborů v Evropské unii. Myslím si, že také jasně ukázala, že pro automobilový průmysl - stejně jako pro Opel - existuje pouze evropské řešení, že v rámci jednotlivých zemí není možné najít řešení, které je dlouhodobé a může dlouhodobě ekonomicky a sociálně obstát. Podle mého názoru bylo také jasně zdůrazněno, že velmi podstatné je, aby Komise dbala, že budou uplatněna všechna pravidla s naprostou důsledností a naprosto nestranně. Velmi mnoho se debatovalo o pravidlech hospodářské soutěže, ale chtěl bych zdůraznit, že Evropa je vybavena také několika velmi podstatnými směrnicemi, které směřují do sociální oblasti a které regulují restrukturalizace, informování zaměstnanců a celou řadu dalších témat, která musíme brát zásadně v úvahu, protože každá ekonomická operace je v zásadě vztah mezi lidmi a sociální důsledky všech rozhodnutí je třeba brát důsledně v úvahu. Chtěl bych zdůraznit, že případ Opel jasně ukazuje všechny důležité komponenty pro automobilový průmysl jako takový a myslím si, že i podle toho, jak budou spolupracovat jednotlivé evropské úrovně na řešení tohoto problému, poznáme, jakou budoucnost má evropský automobilový průmysl.
<P>
Dámy a pánové, v debatě se objevily jisté nepříliš silně vyslovené náznaky, že Komise nebyla dostatečně aktivní. Musím konstatovat, že v průběhu krize, zejména v jejích začátcích, se projevily naprosto zřetelné tendence k protekcionismu a ekonomickému nacionalismu. Po několika měsících to nebylo již nejaktuálnější téma. Myslím si, že i na tom lze rozeznat, že Komise v tomto případě pracovala s velkým úsilím a že dosáhla jistých výsledků. Pokud jde o případ samotný, můj kolega Verheugen svolal dvě jednání, která se zabývala tímto případem, jednání, kde propojil jednotlivé členské země, a mimochodem výsledkem tohoto jednání je i to, že členské státy sdílejí své údaje, což nebylo vždy zvykem v předchozích restrukturalizacích. Dle mého názoru z debaty také jasně vyplynulo, že evropský automobilový průmysl je průmyslem, který prochází dlouhodobou restrukturalizací, a že je třeba tento fakt vzít v úvahu. Byl kladen důraz na budoucí pokrok a jsem velmi rád, že mohu znovu podtrhnout, že prostřednictvím Evropské investiční banky jsou podporovány inovace v automobilovém průmyslu, aby v situaci krize nedošlo ke ztrátě inovativních schopností.
<P>
Dámy a pánové, jakkoli rozhodnutí, které padlo, je velmi významné pro případ, o kterém jsme diskutovali, jsme nicméně pouze v polovině procesu a je nepochybné, že Komise zmobilizuje všechny své pravomoci a nástroje k tomu, aby tento proces byl korektně a sociálně důsledně doprovázen.
<SPEAKER ID="137" NAME="Neelie Kroes">
členka Komise. - Paní předsedající, jsem vděčná téměř za všechny poznámky, které zde zazněly, a to z řady důvodů. Je to vynikající příležitost, jak zjistit, v čem je úloha Komise omezená a kde jsou její nedostatky, a také to, jaké jsou jednoznačně cíle politiky Komise. Chtěla bych se také dotknout časového harmonogramu. Pan Langen o tom ve svém projevu hovořil poměrně jasně, stejně jako o úloze Komise.
<P>
Všichni jsme si vědomi toho, že žijeme na kontinentu - a ne jen kontinentu - kde nejsou jen samí andělé. Pokušení využívat státní podporu v různých situacích je zde přítomné,, to všichni víme. A to je důvod, proč právě Komise jako jediná může o využívání státní podpory rozhodnout - je to rozhodnutí, které má oporu ve všech členských státech. Jsem mimochodem stále překvapena tím, že již zakladatelé Evropy v padesátých letech si byli vědomi úskalí špatného využívání státní podpory. Řekli to poměrně jasně a příslušné prohlášení je stále uvedeno v Římské smlouvě.
<P>
Bylo řečeno, že úloha Komise je prověřovat, zda nejsou k financování z veřejných zdrojů připojené žádné ochranářské podmínky, a to je přesně to místo, kde je náš problém. Někteří z vás se ptají, proč nemůžeme pracovat rychleji, ale děláme, co je v našich silách. Mimochodem, ve spolupráci s bankami nároodnost nikdy nebyla problémem. Máme příklady v německém bankovním světě, kde dodání informací od banky Sachsen LB bylo velmi rychlé, ale je to různé - a v tomto případě také - podle konkrétních zúčastněných aktérů. Potřebujeme fakta a potřebujeme údaje. Nutnost pracovat rychleji je samozřejmá: není dokonce ani potřeba to zmiňovat, protože to dobře víme. Budeme postupovat tak rychle, jak rychle budeme dostávat informace, o které požádáme. Bylo řečeno, že máme být velmi důslední a pečliví, a vyhledávat důkazy a pak informovat Parlament. Jsem vždy ochotna - a doufejme schopna - přijít a vysvětlit naše zjištění, musíme však to, co zjistíme, ověřovat. Potřebujeme si být jistí, a pak tato fakta můžeme poskytnout.
<P>
Jestliže pan Verhofstadt chce, abychom šli ještě dále - nejen ke státní podpoře, ale zahrnuli také pravidla pro fúze - pak bude-li Magna/Sberbank podléhat ohlašovací povinnosti Komisi podle pravidel EU pro fúze, důkladně to posoudíme. Jsem si vědoma, že to je rovněž to, co chce pan poslanec.
<P>
Musíme být velmi opatrní, pokud jde o nahrazování nezdravého, ale vysoce konkurenčního odvětví kartelem na základě rozdělení podílu na trhu a cenové fixace, neboť to, co se snažíme zachránit, by pak skončilo ještě hůře. Bereme na vědomí, že máme být rychlejší a důslední a opatrní a že máme zkoumat věci důkladně. Je velmi důležité zajistit, aby státní podpora vedla k řádné restrukturalizaci. To je zásadní a o to Komise maximálně usiluje. Velikost členského státu , ani národnost nebo velikost transakce nehraje žádnou roli. Jsme objektivní.
<P>
Ujišťuji vás, že se těším, až před vás předstoupím s návrhem, kde budeme moci říci, že jsme odvedli svou práci, udělali jsme ji dobře, a budu vás moci ujistit, že je to řešení životaschopné a že budou do budoucna zajištěna stabilní pracovní místa. To je jedna z hlavních věcí, kterou jsme zavázáni lidem, kteří v současné době žijí v nejistotě.
<SPEAKER ID="138" NAME="Předsedající">
Rozprava je skončena.
