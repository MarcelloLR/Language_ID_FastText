<CHAPTER ID="018">
Používání vízového informačního systému (VIS) v rámci Schengenského hraničního kodexu (rozprava)
<SPEAKER ID="088" NAME="Předsedající">
Dalším bodem je zpráva pana Brejce, jménem Výboru pro občanské svobody, spravedlnost a vnitřní věci, o návrhu nařízení Evropského parlamentu a Rady, kterým se mění nařízení (ES) č. 562/2006, pokud jde o používání vízového informačního systému (VIS) v rámci Schengenského hraničního kodexu - C6-0086/2008 -.
<SPEAKER ID="089" NAME="Jacques Barrot">
místopředseda Komise. - (FR) Pane předsedající, nejprve bych rád poděkoval panu zpravodaji Brejcovi za jeho práci na tomto návrhu. Právě je činěn důležitý krok, který nám umožní plně využít dostupné technické nástroje k zabezpečení našich vnějších hranic.
<P>
Používání vízového informačního systému (VIS) je nesmírně důležité pro zajištění účinnosti kontrol na vnějších hranicích. VIS poskytuje spolehlivou vazbu mezi držitelem víza, vízem a pasem, a zabraňuje tak použití falešné totožnosti.
<P>
Výhody tohoto systému se plně projeví až po zavedení biometrických prvků. Legislativní nástroj na pořadu jednání stanoví po svém formálním přijetí společná pravidla, která zaručí účinné a harmonizované použití VIS na našich vnějších hranicích.
<P>
Bez společných pravidel by tyto hraniční přechody, kde se VIS běžně nepoužívá, mohly být zneužívány nelegálními přistěhovalci a zločinci. Změnou Schengenského hraničního kodexu budou tato společná pravidla nastavena.
<P>
Plně proto podporuji dosažený kompromis a blahopřeji Evropskému parlamentu a Radě k dohodě při prvním čtení.
<SPEAKER ID="090" NAME="Mihael Brejc">
zpravodaj. - (SL) Rád bych poděkoval panu komisaři za jeho laskavá slova. Evropský parlament je zapojen do procesu spolurozhodování o změně nařízení, které upravuje používání Vízového informačního systému. Změny vízového systému navržené Komisí původně předpokládaly velice důkladnou vstupní kontrolu občanů třetích zemí, kteří musí mít víza. To by zahrnovalo nejen obvyklý postup porovnání osoby s dokladem, ale také odebrání otisků prstů. Nařízení obsahuje všechna opatření a podmínky pro vyhledávání, která příslušným orgánům provádějícím kontroly na vnějších hraničních přechodech umožní přístup k údajům pro kontrolu totožnosti a tak dále - zdržím se výčtu všech těchto kontrol.
<P>
Podle tohoto nařízení pohraniční úředník má přístup k Vízovému informačnímu systému, kde může na hranici zkontrolovat všechny údaje o cestujícím včetně otisků prstů. Navrhované nařízení, to jest systematická kontrola s odebíráním otisků prstů občanům třetích zemí pokaždé (zdůrazňuji pokaždé), když vstoupí do schengenského prostoru, by zcela jistě prodloužilo čekací dobu na hraničních přechodech, zejména v turistické sezóně a na začátku a na konci státních svátků.
<P>
Jelikož Evropa je globální hospodářskou velmocí i zajímavým turistickým cílem pro občany třetích zemí, kteří samozřejmě potřebují vstupní vízum, je nebo bylo podle mého názoru nutné vhodným způsobem toto nařízení zjednodušit. Proto jsem navrhl provádět kontrolu a odebírání otisků prstů na hraničních přechodech pouze namátkově. Tím jsem chtěl upozornit na skutečnost, že držiteli víza jsou odebrány otisky prstů jednou v průběhu vyřizování víza a poté znovu při vstupu do schengenského prostoru za účelem porovnání a ověření totožnosti.
<P>
Myslím si, že takový postup nebo takové přísné ustanovení je přehnané, protože ve skutečnosti nemáme k dispozici žádné údaje ani odhady o počtu padělaných víz. Kromě toho odebírání otisků prstů lidem, které vůbec nikdo z ničeho nepodezírá, je nesmyslné a časově náročné. Přestože jsou pro občany Evropské unie vyhrazeny oddělené pruhy, na hraničních přechodech by se tvořily velice dlouhé fronty, kde by všichni, zejména občané Evropské unie a ti, kteří mají víza, v době státních svátků a prázdni museli stát frontu.
<P>
Na tomto zasedání Parlamentu se nám relativně rychle podařilo dosáhnout konsensu o některých odchylkách od přísných ustanovení a po dvou jednáních tří stran bylo dosaženo také kompromisu s Radou a Komisí. Výbor pro občanské svobody, spravedlnost a vnitřní věci schválil návrh, přičemž nikdo nebyl proti a pouze dva členové se zdrželi hlasování.
<P>
Stručně shrnuto, myslím si, že současné nařízení je dobré, protože zajišťuje hladký průběh překročení hranice. I když na odbavení čeká mnoho lidí, pohraniční úředník sám posoudí situaci podle uvedeného nařízení, a pokud to podmínky předepisují, provede namátkovou kontrolu. Rozhodnutí o provedení namátkových kontrol není pouze věcí úředníka, ale v první řadě věcí jeho nadřízených na hranici. Myslím si, že jsme zajistili příslušné bezpečnostní normy a zároveň umožnili cestujícím překročit hranici v co nejkratší možné době.
<P>
Dovolte mi, abych využil této příležitosti a poděkoval Radě a Komisi za skvělou spolupráci, a zejména stínovým zpravodajům, jmenovitě panu Cashmanovi, za řadu dobrých podnětů a jejich aktivitu při hledání kompromisu.
<SPEAKER ID="091" NAME="Urszula Gacek">
jménem skupiny PPE-DE. - Pane předsedající, po rozšíření schengenského prostoru byly zrušeny hraniční kontroly na většině území EU a každodenní cestování našich občanů uvnitř těchto hranic se zrychlilo a zjednodušilo. Zároveň to však znamená, že občané ze zemí mimo EU, kteří vstupují do schengenského prostoru, jsou fakticky kontrolováni pouze jednou, a to na vnějších hranicích.
<P>
Zatímco naši občané si často spojují nelegální migraci s dramatickými scénami s přetíženými plavidly nezpůsobilými k plavbě, které narušují naše námořní hranice, nebo s kontejnery plnými nešťastníků - oběťmi obchodu s lidmi - přejíždějícími pozemní hranice, realita je mnohem složitější. Asi 50 % nelegálních přistěhovalců přijíždí do EU legálně, ale po vypršení platnosti víza zůstávají i nadále na našem území. Zadruhé velice často se vyskytují případy padělaných dokladů, zejména na letištích.
<P>
Abychom snížili počet osob, které překračují délku pobytu, a zároveň snížili riziko, že povolení ke vstupu získají osoby s falešnými doklady, bude v schengenském prostoru pro ověřování platnosti víz a odebírání otisků prstů používán harmonizovaný a zabezpečený systém. Nicméně jak dobře vědí všichni naši občané, kteří cestují, zvýšené zabezpečení vede ke zvýšenému obtěžování cestujících, kteří přijíždějí v dobré víře, a k delšímu čekání na hranicích. Je proto nutná také určitá míra pragmatismu. Máme-li za to, že vnitřní bezpečnost není nijak ohrožena, a nelegální migrace a provoz na hranici dosahují takové intenzity, že doba čekání se stává neúnosnou, pak je možné od odebrání otisků prstů upustit.
<P>
Tento pružnější systém může fungovat maximálně tři roky a poté se vyhodnotí jeho účinnost. I když je naším cílem bezpečnější Evropa, musíme být zároveň vstřícní k přijíždějícím obchodníkům i turistům. Jsem přesvědčena, že navrhovaný Vízový informační systém představuje správný kompromis mezi těmito dvěma cíli.
<SPEAKER ID="092" NAME="Michael Cashman">
jménem skupiny PSE. - Pane předsedající, chci poděkovat panu zpravodaji za skvěle odvedenou práci. Kompromisy, kterých jsme s Radou dosáhli, jsou rozumné a účelné, a to říkám jako původní zpravodaj pro Schengenský hraniční kodex.
<P>
Stručnost je výsadou moudrých, a nebudu tedy Sněmovnu déle zdržovat, jen ještě poděkuji - jak by to měl udělat každý poslanec - dvěma výborným asistentům, Renaudovi a Marisovi, kteří mi v práci pomáhali a díky jimž byla moje práce nejen radostnější, ale také produktivnější.
<SPEAKER ID="093" NAME="Sarah Ludford">
jménem skupiny ALDE. - Pane předsedající, jako zpravodajku pro vízový informační systém (VIS), která stále ještě pracuje na změně společných konzulárních instrukcí, jimiž se bude řídit současný soubor biometrických prvků, mě velmi zajímá všechno, co souvisí s vízovým informačním systémem.
<P>
Když jsme o VIS rozhodovali, počítali jsme s tímto tříletým obdobím, kdy by se vyhledávání mohlo provádět pouze pomocí vízového štítku a VIS by neobsahoval otisky prstů. Z tohoto kompromisu mám však poněkud smíšené pocity. Podporuji jej, protože na něm jsme byli schopni se dohodnout. Ale na druhé straně Komise správně prohlásila, že pouze biometrická kontrola může s jistotou potvrdit, že osoba, která k nám chce vstoupit, je ta osoba, které bylo vízum vydáno, a proto je třeba, aby pohraniční stráž systematicky ověřovala totožnost každého držitele víza ve VIS a prováděla biometrickou kontrolu. Mám proto trochu obavy, pokud jde o odchylku a schopnost provádět namátkové kontroly.
<P>
Budu se těšit na tuto zprávu za tři roky a vynasnažím se, aby se flexibilita nestala mezerou v zákoně, neboť máme-li mít VIS, měli bychom ho samozřejmě řádně uplatňovat.
<SPEAKER ID="094" NAME="Tatjana Ždanoka">
jménem skupiny Verts/ALE. - Pane předsedající, chtěla bych poděkovat panu Brejcovi za jeho výbornou zprávu. Oceňujeme jeho názor, že ověřování čísla vízového štítku ve VIS spolu s ověřováním otisků prstů bude vytvářet řadu problémů. Proto vítáme zavedení odchylky umožňující ve výjimečných případech využít VIS bez ověření otisků prstů.
<P>
Nicméně se domníváme, že zpráva nemá takové ambice, jaké by měla být. Uvedená odchylka by se měla stát spíše obecným pravidlem. Navrhujeme využívat VIS ve výjimečných případech, existují-li pochybnosti o totožnosti. Je dobře známo, že skupina Verts/ALE vystupuje důrazně proti zavedení biometrických prvků, pokud nebude nade vši pochybnost prokázána jejich nezbytnost. Podle našeho názoru to má významné důsledky pro bezpečnost osobních údajů a pro základní práva. Pro nařízení proto tentokrát hlasovat nemůžeme.
<SPEAKER ID="095" NAME="Philip Claeys" AFFILIATION="NI">
(NL) Pane předsedající, nařízení správně stanoví, aby u každého držitele víza byla systematicky prováděna kontrola biometrických prvků prostřednictvím vízového informačního systému (VIS). To je nejlepší a nejbezpečnější způsob jak ověřit pravost víza. Je proto politováníhodné, že Parlament považuje za nutné podrývat tuto zásadu vydáním přehledu situací, kdy bude stačit zkontrolovat identifikační štítek a biometrické údaje se již kontrolovat nebudou. Je nebezpečí, že vzhledem k zavedení tohoto přehledu se biometrické kontroly stanou spíše výjimkou než pravidlem. Samozřejmě vím, že není možné provádět biometrické kontroly vždy a za všech okolností, ale mělo by to být určitě pravidlem. S ohledem na nutnost potírání nelegálního přistěhovalectví a boj proti terorismu a přeshraniční trestné činnosti si v tomto případě nemůžeme dovolit laxní a neformální přístup.
<SPEAKER ID="096" NAME="Gyula Hegyi" AFFILIATION="PSE">
(HU) Pane předsedající, Maďarsko pochopitelně také mělo velkou radost z přistoupení k schengenskému prostoru. Dovolte mi, abych na toto téma týkající se nešťastné situace, která se vyvinula na hranici Maďarska a Rakouska, řekl ještě pár slov. Rakouské úřady neberou schengenský systém v mnoha ohledech vážně: ačkoliv Maďarsko je součástí schengenského prostoru již téměř rok, požadují od Maďarů, kteří přejíždějí hranici, předložení pasu, a pokud jej nemají, udělují jim pokuty. Nedochází k tomu přirozeně často, ale když se tak stane, je pochopitelné a omluvitelné, že v maďarském veřejném mínění to vyvolává velký odpor. Navíc je bohužel běžné, že na hranici jsou uzavírány silnice, které až dosud fungovaly, aby je Maďaři nemohli použít k překročení hranic bez pasu podle schengenské dohody. Doufám, že najdeme způsob, jak tomuto zneužívání ze strany Rakušanů zabránit. Děkuji vám.
<SPEAKER ID="097" NAME="Manfred Weber" AFFILIATION="PPE-DE">
(DE) Pane předsedo, také já si myslím, že náš zpravodaj odvedl výbornou práci, jejíž výsledek máme k dispozici, přičemž bral v úvahu na jedné straně bezpečnost a na druhé straně použitelnost. Nicméně jsme se také dozvěděli, že při pohledu do budoucnosti jednu z hlavních obav vyvolává problém osob, které překročily povolenou délku pobytu, jinými slovy osob, které vstupují do EU legálně, ale když jim vyprší platnost víza, dál setrvávají na našem území a ztrácí se z dohledu.
<P>
Rád bych k této rozpravě jen doplnil: pokud má systém vstupu a výstupu dlouhodobě fungovat, bude nutné provádět systematické kontroly. Nevyhneme se jim a tuto otázku týkající se vnějších hranic Evropy musíme zkoumat.
<SPEAKER ID="098" NAME="Jacques Barrot">
místopředseda Komise. - (FR) Pane předsedající, musím ještě jednou poděkovat vašemu zpravodaji, panu Brejcovi, protože pochopil hlavní cíl návrhu, kterým je zabezpečení hranic, nicméně měl stále na zřeteli, že tyto hranice musí být dostatečně pružné. Jsem přesvědčen, že tyto dva aspekty lze sladit a že se vám to v tomto textu, který je výsledkem jedinečného kompromisu, podařilo. Na doplnění bych uvedl, čímž vlastně opakuji to, co právě řekla paní Weberová, že opravdový problém máme s tím, jak na jedné straně otevřít Evropu každému, kdo chce na její území pravidelně vstupovat a zase odtud odcházet, a na druhé straně dávat si relativní pozor na ty, kteří se, nutno říci, pokoušejí podvádět a zneužívat pravidla. Tento dvojí požadavek na otevřenost a zároveň usměrňování a dodržování zákona je proto nutno vzít v úvahu.
<P>
Moje poděkování míří do sněmovny za to, že nám umožnila pokročit kupředu při zabezpečení našich hranic a zároveň zachovat nezbytnou pružnost.
<SPEAKER ID="099" NAME="Mihael Brejc">
zpravodaj. - (SL) Rád bych se vyjádřil ke dvěma stanoviskům, která jsou v rozporu: odchylka jako obecná zásada a přísné dodržování pravidel stanovených v schengenském kodexu.
<P>
Právě kompromis, kterého jsme dosáhli, umožňuje rozumné překračování hranic, i když se tvoří velmi dlouhé fronty. Představme si hraniční přechod například mezi Slovinskem a Chorvatskem v době státního svátku, kdy se tam najednou nahrne padesát až šedesát tisíc lidí, z nichž deset tisíc má vízum. Kdyby měly být odebrány otisky všem těmto deseti tisícům lidí, ti ostatní, kteří jsou občany Evropské unie a mohou překračovat hranici bez formalit, by museli den až dva čekat. Buďme proto realisté a vytvořme systém přísné kontroly obsahující rozumná opatření pro hladký průběh překračování hranic.
<P>
Nezapomínejme, že nařízení jasně stanoví, a cituji: "... výhradně za účelem ověření totožnosti držitele víza a/nebo pravosti víza ..., příslušné úřady provádějící kontroly na vnějších hraničních přechodech ... mají ... přístup k vyhledávání s použitím čísla vízového štítku ve spojení s ověřením otisků prstů držitele víza”. Proto ve všech případech, kde je byť sebemenším pochybnost, pohraniční úředník provede kontrolu; ve všech ostatních případech, pokud je na hranicích velké množství lidí, bude jednat v souladu s nařízením, které umožňuje určitou odchylku.
<P>
Nesmíme postavit novou "Berlínskou zeď" úředníků a informací. Evropská unie je a měla by být i nadále globální silou, která je ohleduplná vůči svým občanům a všem, kteří sem přicházejí.
<P>
Chtěla bych mimo jiné poděkovat panu Cashmanovi a samozřejmě panu komisaři za jejich trpělivost při našem společném hledání tohoto kompromisu.
<SPEAKER ID="100" NAME="Předsedající">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="101" NAME="Kinga Gál  " AFFILIATION="PPE-DE">
písemně. - (HU) Pane předsedající, dámy a pánové, všichni se shodujeme, že je nutné změnit Schengenský hraniční kodex tak, aby jeho ustanovení vyhovovala podmínkám vízového informačního systému.
<P>
Nicméně původní návrh Komise je problematický, neboť stanoví, že když občané třetích zemí překračují hranice, je třeba zkontrolovat nejen platnost víz, ale také jim odebrat otisky prstů. To však může způsobit velký nápor na vnějších hranicích Evropy, hlavně na vnitrozemských hraničních přechodech během období prázdnin nebo o státních svátcích.
<P>
Vítám proto zpravodajem navrhované změny, které stanoví, že tyto kontroly nebudou prováděny systematicky, nýbrž pouze jako náhodný vzorek podle jasně vymezených podmínek a časových omezení.
<P>
V zítřejším hlasování podpořte prosím stanovisko Komise, aby bylo možné překračovat naše vnější hranice bez dlouhého čekání nejen teoreticky, ale i prakticky.
<SPEAKER ID="102" NAME="Ramona Nicole Mănescu  " LANGUAGE="RO">
Toto nařízení přichází jako reakce na nutnost zabezpečit a posílit hranice Evropské unie prostřednictvím účinnější kontroly na hraničních přechodech. Nicméně nejdůležitější stránkou věci je vytvoření společných pravidel pro harmonizaci vízového informačního systému.
<P>
Ačkoli některé členské státy měly za to, že povinné používání VIS může být zavedeno, až když technologický vývoj umožní praktické využití mobilních zařízení s rychlým přenosem dat a určitou kontrolou, jsem přesvědčena, že návrh zpravodaje, aby úředníci pohraniční policie sami rozhodovali o tom, zda vízový informační systém použijí, nebo ne, představuje řešení, dokud technologický systém neumožní rychlý přenos údajů a jeho systematické využívání.
<P>
Neměli bychom také zapomínat, že přiměřená kontrola na hranicích EU by zvýšila vnitřní bezpečnost členských států, a následně by zabraňovala podvodům, například v rámci organizovaného zločinu a teroristických akcí. Navíc systematické ověřování ve vízovém informačním systému by spolu s významným zvýšením účinnosti hraničních kontrol vytvořilo zároveň předpoklad pro větší pružnost při předkládání žádosti o vízum.
