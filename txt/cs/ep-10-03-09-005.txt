<CHAPTER ID="005">
Pohyb osob s dlouhodobým vízem (rozprava) 
<SPEAKER ID="063" NAME="Předsedající">
Dalším bodem jednání je zpráva Carlose Coelha předložená jménem Výboru pro občanské svobody, spravedlnost a vnitřní věci o návrhu nařízení Evropského parlamentu a Rady, kterým se mění Úmluva k provedení Schengenské dohody a nařízení (ES) č. 562/2006, pokud jde o pohyb osob s dlouhodobým vízem - C6-0076/2009 -.
<SPEAKER ID="064" NAME="Carlos Coelho" LANGUAGE="PT">
Pane předsedající, paní komisařko, dámy a pánové, slýcháme dnes o absurdních situacích, jako je ta, do které se dostal student, který získal vízum s tím, že se bude v Belgii účastnit jakéhosi kurzu. Jelikož jeho případ nespadá do působnosti směrnice č. 2004/114/ES, nesmí vyjet do Nizozemska, aby si v tamější specializované knihovně opatřil informace, které potřebuje k sepsání své absolventské práce, a nemůže využít ani možnosti poznávacího víkendového zájezdu do Barcelony, protože je zadržován v zemi, která mu vydala vízum.
<P>
Schengenská úmluva stanoví, že držitelé dlouhodobého víza mohou pobývat pouze na území státu, který toto vízum vystavil. Nesmí vycestovat do žádného jiného členského státu a nesmí ani žádný jiným členským státem projíždět při návratu do země svého původu.
<P>
Schengen znamená svobodu pohybu. Kterákoliv osoba, která je legálně hlášena k pobytu v některém z členských států, by měla mít možnost volně se pohybovat na celém území, ve kterém neexistují vnitřní hranice. Ideální řešení by spočívalo v tom, že by členské státy dodržovaly svou povinnost vydávat povolení k pobytu státním příslušníkům třetích zemí, kteří jsou držiteli tohoto typu víza. V naprosté většině členských států se tak ovšem neděje.
<P>
Členské státy se s touto situací dočasně vypořádaly tak, že vydávají víza typu D + C, která držitelům dlouhodobého víza umožňují volný pohyb v rámci schengenského prostoru po dobu prvních tří měsíců. Tento typ víz bude počínaje dubnem 2010, kdy vstoupí v platnost vízový kodex Společenství, zrušen, čímž se potřeba nalezení východiska z tohoto problému stává ještě naléhavější.
<P>
Pozměňovací návrhy, které jsem předložil a které mají podporu většiny členů Výboru pro občanské svobody, spravedlnost a vnitřní věci, přispívají k vyřešení tohoto problému bez ohrožení bezpečnosti schengenského prostoru.
<P>
Povinnost konzultovat při zpracování žádostí o dlouhodobé vízum Schengenskou informační službu představuje stejný postup, jakého se používá v případě státních příslušníků třetích zemí, kteří jsou držiteli povolení k pobytu. V tom spočívá naše odpověď na obavy o snížení bezpečnosti.
<P>
Je pravda, že některé členské státy až doposud vydávaly dlouhodobá víza a následně i povolení k pobytu bez toho, aby napřed konzultovaly SIS, a to především s ohledem na požadavky článku 96 o důsledcích odepření vstupu.
<P>
Tento postup oslabuje bezpečnost schengenského prostoru a vytváří problémy na jeho vnějších hranicích v případech, kdy jsou osoby s platnými vízy evidovány v SIS. Vznikají tak komplikované a zbytečné situace, které působí problémy dotyčným osobám i pohraničníkům, kteří musí zjišťovat, jestli tato víza nejsou falešná, jestli údaj v systému SIS není nesprávný a neměl by být odstraněn nebo jestli tato víza měla být vůbec udělena.
<P>
Iniciativa, o které budeme hlasovat, umožní držitelům dlouhodobého víza volný pohyb po dobu tří měsíců v každém šestiměsíčním období. Je to stejná doba, jakou mají povolenu i držitelé povolení k pobytu, a zároveň jsou tím členské státy zavázány k plnění své povinnosti vydávat povolení k pobytu v případech, kdy je úředně schválen pobyt na více než jeden rok.
<P>
Iniciativa rovněž uznává potřebu zvýšit úroveň ochrany údajů, kterou ukládá Schengenská dohoda, a doporučuje, aby Komise představila iniciativy, které budou nezbytné v případě, že SIS II nebude do roku 2012 uveden do provozu.
<P>
Poté, co vstoupila v platnost Lisabonská smlouva, došlo ke sloučení dvou původních návrhů a vznikl nový právní základ. Znění, o kterém budeme hlasovat na této plenární schůzi, je výsledkem jednání, která probíhala po celou dobu švédského a španělského předsednictví. Výsledkem těchto jednání byla dohoda při prvním čtení, což umožnilo, aby toto nařízení bylo přijato ještě předtím, než vstoupil v platnost vízový kodex.
<P>
Pane předsedající, byl bych rád, kdybych mohl pozvat španělské předsednictví, které se této rozpravy neúčastní, aby Parlamentu zaručilo, že toto nařízení vstoupí v platnost do 5. dubna 2010. Je důležité, aby se tak stalo, nemá-li vzniknout mezera v zákonu.
<P>
Blahopřeji Evropské komisi k její včasné iniciativě. Děkuji Radě, zejména švédskému a španělskému předsednictví, za spolehlivou spolupráci a za spolupráci děkuji také stínovým zpravodajům, neboť tato spolupráce umožnila široký konsenzus ve Výboru pro občanské svobody, spravedlnost a vnitřní věci. Pomocí tohoto opatření můžeme vyřešit tíživý problém, s nímž se setkávaly tisíce občanů třetích zemí, a je to přitom řešení velmi dobré, protože posílí zároveň svobodu i bezpečnost.
<SPEAKER ID="065" NAME="Cecilia Malmström">
člen Komise. - Pane předsedající, jak zde poznamenal pan zpravodaj, cílem tohoto návrhu je usnadnit státním příslušníkům třetích zemí, kteří mají legální pobyt v některém z členských států na základě dlouhodobého víza typu D, pohyb v rámci schengenského prostoru. Podle stávajícího schengenského acquis mohou státní příslušníci třetích zemí, kteří jsou držiteli povolení k pobytu, v rámci schengenského prostoru cestovat volně, protože povolení k pobytu má rovnocennou platnost jako vízum.
<P>
V poslední době se nicméně v členských státech začal uplatňovat trend nepřevádět po příjezdu dlouhodobá víza na povolení k pobytu. Proto dnes vedeme tuto diskusi; je zjevné, že Komise, Rada a Parlament měly tento problém již řešit. Stávající právní a praktická situace má značně nepříznivé důsledky pro státní příslušníky třetích zemí, kteří mají legální pobyt v našich členských státech na základě víza typu D. Tyto osoby nemohou legálně vycestovat do žádné další země a když se chtějí vrátit do země svého původu, nemohou územím žádné další země ani projíždět. Nesmyslnost této situace ilustruje příklad, který zde uvedl zpravodaj, pan Coelho.
<P>
Nejlepší řešení by spočívalo samozřejmě v tom, že by všechny členské státy vydávaly potřebná povolení k pobytu a že by tak činily včas. Situace je však dnes bohužel jiná, a proto se dnes zabýváme tímto návrhem, jehož cílem je rozšířit zásadu rovnocennosti povolení k pobytu a krátkodobými vízy na dlouhodobá víza typu D. Státní příslušník třetí země, který je držitelem dlouhodobého víza typu D vydaného některým členským státem, bude mít tudíž možnost vycestovat do jiného členského státu na dobu tří měsíců v rámci libovolného pololetí za stejných podmínek jako držitel povolení k pobytu. Vrátili bychom se tak k základní myšlence, kterou bylo vedeno vytvoření prostoru bez vnitřních hranic, tedy k myšlence, že dotyčná osoba může cestovat a krátkodobě pobývat v rámci celého schengenského prostoru s dokumenty, které prokazují její legální pobyt v příslušném členském státě.
<P>
Velmi mne potěšilo, když jsem se dozvěděla, že pan Carlos Coelho vyjadřoval svou podporu tomuto návrhu od samého začátku a že zpravodaj i Výbor pro občanské svobody, spravedlnost a vnitřní věci pochopili, že je třeba učinit praktická opatření, která usnadní život státním příslušníkům třetích zemí, protože chceme vyjít vstříc lidem, kteří u nás mají legální pobyt. Za tento konstruktivní přístup k věci chci panu zpravodajovi poděkovat.
<P>
Nemusím vám připomínat, že řešení musíme najít rychle, a to zejména s ohledem na vízový kodex, který vstoupí v platnost počínaje 5. dubnem letošního roku a zruší takzvaná D+C víza, která měla částečně napravovat situaci držitelů víz typu D. Věřím, že konečné znění tohoto návrhu usnesení uspokojilo všechny strany, protože na kompromisním znění se shodly obě instituce. Do původního znění bylo zapracováno několik pozměňovacích návrhů, jejichž účelem učinit zadost obavám, které vyjádřil Evropský parlament a členské státy - například obavy týkající se bezpečnosti.
<P>
Abych uvedla několik příkladů, návrh zkracuje dobu platnosti dlouhodobých víz. Tato víza by neměla platit déle než jeden rok. Členským státům pak návrh po uplynutí tohoto jednoletého období ukládá povinnost vydat povolení k pobytu.
<P>
Zpřísněn je také požadavek systematických kontrol v Schengenském informačním systému (SIS). Zvažuje-li určitý členský stát vydání povolení k pobytu nebo víza typu D, měl by odpovědný orgán vyhledat údaje v Schengenském informačním systému, aby se předešlo situaci, kdy máme vedle sebe současně varovný záznam i dlouhodobé vízum.
<P>
V reakci na obavy o bezpečnost týkající se biometrických údajů - což je pro řadu členských států samozřejmě problém - bylo k návrhu nařízení připojeno, jak víte, politické prohlášení, ve kterém je Komise vyzývána k tomu, aby prozkoumala v souvislosti s dlouhodobými vízy možnost využívání biometrických identifikačních údajů a výsledky v podobě studie představila do 21. července 2011 tomuto plénu a Radě. Komise souhlasí i s tím, že součástí návrhu usnesení je i povinnost podat zprávu o uplatňování.
<P>
Závěrem budiž řečeno, že v zájmu nalezení kompromisní odpovědi na hlavní obavu Evropského parlamentu týkající se zaručení vysokého stupně ochrany údajů v případech, kdy je v SIS veden varovný záznam, bylo dojednáno společné prohlášení. Komise byla Radou a Evropským parlamentem vyzvána k tomu, aby v případě, že by se provádění SIS II významným způsobem zpozdilo a překročilo termín roku 2012, předložila nezbytné legislativní návrhy na změnu příslušného ustanovení Schengenské úmluvy, které se týká ochrany údajů. Domnívám se, že jsme pomocí těchto změn dosáhli rozumného a vyváženého řešení, které významně usnadní život státním příslušníkům třetích zemí, kteří jsou legálně hlášeni k pobytu v našich zemích. Bude to také velmi dobře odpovídat myšlence Evropy bez vnitřních hranic.
<P>
Ještě jednou chci poděkovat výboru LIBE, výboru JURI a panu zpravodaji za jejich velmi konstruktivní přístup k této záležitosti.
<SPEAKER ID="066" NAME="Cecilia Wikström" LANGUAGE="SV">
Pane předsedající, evropská spolupráce je založena na hodnotách a tou nejzákladnější ze všech hodnot je svoboda. Předmětem naší dnešní diskuse je možnost svobodného pohybu. V mé EU v tomto směru neexistují žádná omezení. Domnívám se, že právě v tom spočívá velikost EU. My všichni, kdo zde žijeme, máme svobodu pohybu, tuto svobodu by však měli mít i ti, kdo sem přijíždějí na delší dobu.
<P>
Podle Schengenské úmluvy nemá držitel dlouhodobého víza v současnosti na svobodu pohybu nárok; jak zde na to poukázal pan Coelho, může pobývat pouze v členském státě, který mu vydal vízum. V důsledku toho například hostující profesor z Indie, který žije a pracuje v mém rodném městě Uppsale ve Švédsku, nemůže vycestovat do Paříže, aby se tam zúčastnil konference, bez toho, aby si kvůli této návštěvě Francie podal žádost o vízum, a student z Číny nemůže vycestovat do Německa, aby tam o víkendu navštívil svého přítele, aniž by si kvůli tomu napřed podal žádost o vízum.
<P>
Tento druh překážky bránící svobodě pohybu nesmí v EU existovat. Pracujeme nyní na změně. Účelem tohoto návrhu je zajistit státním příslušníkům třetích zemí, kteří delší dobu pobývají v některém členském státě, svobodu pohybu v rámci celého schengenského prostoru.
<P>
Ráda bych poděkovala panu Coelhovi, který jako zpravodaj odvedl výbornou práci a který při tom vzal v úvahu názory, jež jsem přednesla jménem Výboru pro právní záležitosti, a rovněž názory dalších stínových zpravodajů. Výsledek máme nyní před sebou: je to pozitivní návrh, který je dalším krokem k zajištění svobody pohybu v rámci EU, a to i pro státní příslušníky třetích zemí. Posouvá tak věci zas o něco dále a to je EU, ve které mohu hrdě žít a pro kterou mohu hrdě pracovat.
<SPEAKER ID="067" NAME="Kinga Gál" LANGUAGE="HU">
Pane předsedající, paní komisařko, dámy a pánové, vítám příležitost k tomu, že zde v Parlamentu můžeme vyjádřit svůj souhlas s usnesením, které státním příslušníkům třetích zemí legálně hlášeným k pobytu na území Evropské unie usnadní cestování a blahopřeji svému kolegovi poslanci, panu Coelhovi, za jeho vynikající práci, kterou v Parlamentu stran této věci odvedl. Tento návrh hmatatelným způsobem usnadňuje cestování po Evropské unii státním příslušníkům třetích zemí, kteří jsou držiteli dlouhodobého víza typu D, vydaného některým členským státem. Jeho cílem je umožnit řešení situací, ke kterým dochází v případech, kdy některé členské státy z toho či onoho důvodu nejsou schopny či ochotny vydat státním příslušníkům třetích zemí, kteří pobývají na jejich území, včas povolení k pobytu. To jinak řečeno znamená, že řádným způsobem neuplatňují rámec, který stanovují schengenské právní předpisy. Jsem ráda, že se nám v této věci podařilo udělat krok kupředu.
<P>
Jde nám o to, abychom státní příslušníky třetích zemí přijíždějící do Evropské unie ušetřili dojmu, že vstupují do nedobytné pevnosti. Integrovaná správa hranic a vízová politika by měly sloužit těmto účelům. Jako maďarská poslankyně naléhavě vyzývám k tomu, aby byla pro osoby, které cestují s dobrými úmysly, byla zajištěna prostupnost hranic Evropské unie. Styk mezi občany žijícími na protějších stranách hranice by neměl být omezován. Je v zájmu státních příslušníků třetích zemí, kteří žijí v zemích sousedících s EU - včetně příslušníků maďarské menšiny - aby měli možnost legálního pobytu na území Evropské unie bez jakékoliv byrokratické či administrativní zátěže. K tomu potřebujeme odpovídající zákony, a to jak úrovni Společenství, tak na úrovni členských států, které nebudou působit proti sobě, nýbrž budou naopak své cíle navzájem podporovat.
<P>
Věřím, že nezůstane jen u vznešené ideje, že tyto nové právní předpisy Společenství skutečně praktickým způsobem podpoří zejména mladé lidi, studenty, kteří si přejí v členských státech studovat. Těch bych se toto nové nařízení mělo týkat především. V této souvislosti mohu jen souhlasit s tím, že Komise by měla nejpozději v dubnu 2012 předložit zprávu o uplatňování tohoto nařízení a v případě potřeby též návrh na změnu nařízení, tak aby bylo možné realizovat jeho cíle.
<SPEAKER ID="068" NAME="Vilija Blinkevičiūtė">
jménem skupiny S&D. - (LT) Blahopřeji zpravodaji, panu Coelhovi, za připravení této zprávy a také souhlasím s tím, že je důležité, abychom státním příslušníkům třetích zemí, kteří jsou držiteli dlouhodobého víza a jejichž přítomnost v daném členském státě je v souladu se zákonem, co nejdříve zajistili volný pohyb v schengenském prostoru. Současná praxe v členských státech je z různých důvodů taková, že nahrazení dlouhodobého víza státních příslušníků třetích zemí povolením k pobytu trvá dosti dlouho. Mohla bych zde uvést řadu příkladů z členských států Evropské unie včetně mé vlastní země, Lotyšska, kde například jeden řidič kamionu, který získal vízum typu D, nemohl provozovat svou hlavní pracovní činnost. Praxe, která se v této oblasti zavedla, je v rozporu s legitimními očekáváními státních příslušníků třetích zemí, kteří do Evropské unie přijíždějí pracovat nebo studovat. Členské státy by měly také učinit příslušná opatření, aby se zjednodušily postupy vydávání víz. Pokud jde o možnost neomezeného pohybu dotyčné osoby v rámci schengenského prostoru, mělo by mít dlouhodobé vízum a povolení pobytu stejný dopad. Nejdůležitější na celé věci není doba, kterou držitel víza kategorie D stráví návštěvou některého jiného členského státu, nýbrž samotná možnost lepšího uspokojení jeho potřeb v rámci schengenského prostoru. Souhlasím proto s návrhem, že státní příslušníci třetích zemí, kteří jsou držiteli dlouhodobého víza vydaného některým členským státem, by měli mít možnost pobývat v jiném členském státě po dobu tří měsíců v rámci jakéhokoliv šestiměsíčního období, a to za stejných podmínek, jako držitelé povolení k pobytu. Je zároveň velmi důležité, abychom zajistili, že jednodušší možnost pohybu státních příslušníků třetích zemí v schengenském prostoru nebude představovat pro členské státy nějaké nové bezpečnostní hrozby. Vyzývám vás proto k okamžitému přijatí tohoto částečně pozměněného nařízení.
<SPEAKER ID="069" NAME="Nathalie Griesbeck" LANGUAGE="FR">
Pane předsedající, paní komisařko, dámy a pánové, v moři těžkostí se začínají rýsovat jednotlivé fáze. To je případ i tohoto zákona, který zde velmi dobře objasnili moji kolegové poslanci ze všech stran a který se týká všech státních příslušníků třetích zemí legálně - a toto slovo bych zdůraznila - hlášených k pobytu v Evropě.
<P>
Byl ve skutečnosti nejvyšší čas, abychom tento zákon přijali; byl nejvyšší čas, aby v EU začala platit svoboda pohybu i pro státní příslušníky třetích zemí, a jsem ráda, že jsme dospěli do fáze, kdy můžeme přidat další cihlu do stavby Evropy svobod, a to v oblasti, ve které chceme dosáhnout větší bezpečnosti.
<P>
Představuje současně zjevný fakt i krok vpřed. Zjevný fakt, jak se zde o tom již lidé zmínili: v souvislosti se zněním tohoto zákona nevznikají v podstatě žádné velké spory a těch několik málo pozměňovacích návrhů jen dokládá, že všichni chceme budovat Evropu, ve které nikdo nemusí vězet v jednom členském státě bez možnosti poznat zbytek Evropy. Je to ale zároveň i velký krok vpřed, protože představuje práva státních příslušníků třetích zemí, studentů, výzkumných pracovníků a mnohých dalších lidí, kteří žijí na území EU.
<P>
A konečně, a tím svůj projev ukončím, zcela jednoznačně povede k tomu, že lidé, kteří žijí mimo Evropu, budou Evropu chápat jako jednotné území, jako sjednocenou Evropu, společnou oblast, a bude vytvářet evropskou kulturu a totožnost i za našimi hranicemi.
<SPEAKER ID="070" NAME="Rui Tavares">
jménem skupiny GUE/NGL. - (PT) Pane předsedající, předně bych chtěl poděkovat zpravodaji, panu Coelhovi, jehož návrh stejně jako ostatní stínoví zpravodajové z Výboru pro občanské svobody, spravedlnost a vnitřní věci podporuji.
<P>
Měl jsem zde již příležitost říci, že pan Coelho prokázal dobrou službu zásadě svobody pohybu po Evropské unii, která je právem občanů, ať už jsou to občané evropští nebo občané zahraniční, a že prokázal dobrou službě i evropské demokracii. Tato demokracie, to nejsou jen její vlastní občané, ale také přispění tisíců a tisíců, ba milionů občanů ze třetích zemí, na které spoléhá a kteří projíždějí evropským územím, kteří zde mají pobyt a kteří sem přijíždějí na delší i kratší období, aby tu pracovali či studovali.
<P>
Pan Coelho pracoval s přispěním stínových zpravodajů ve vynikající atmosféře vzájemné spolupráce a ochotného sdílení informací. Svou zprávu však především vypracoval včas a čas je v této věci velmi důležitý, protože jde o životy jednotlivců.
<P>
I já bych mohl tak jako moji předřečníci uvést příklady studentů, výzkumných pracovníků a vědců, kteří přijíždějí do Evropy pro uznávanou kvalitu své práce, kteří však poté nemají možnost překročit naše hranice, protože ty jsou před mnoha lidmi z jiných kontinentů ve skutečnosti velmi uzavřené. Z Portugalska do Španělska se může výzkumný pracovník dostat za dvě hodiny a zamířit k hranici dalšího členského státu, ale ve skutečnosti se tam spíše nedostane, pokud má například vízum na dvouleté magisterské studium, které mu neumožňuje ze země vycestovat a provádět výzkum či pracovat společně s někým dalším v jiném členském státě.
<P>
I my jsme se při několika příležitostech museli takovými případy zabývat, jako když si například přejeme vyslechnout, například v Bruselu, něčí příspěvek do debaty.
<P>
Dlužno poznamenat, že to není jediná zbytečná přítěž, kterou musí dotyčný občan třetí země neprávem snášet. Pro ty z nás, kdo s nimi v nějakém směru počítají, je to mrhání. Je to mrhání, které se dotýká naší konkurenceschopnosti, zvlášť pokud si srovnáme, jaká je například mobilita tohoto typu zahraničních státních příslušníků například ve Spojených státech nebo v Číně, Indii či Brazílii, a uvědomíme si překážky, na které jejich mobilita naráží v Evropské unii. Je to plýtvání, které se dotýká i mobility naší vlastní pracovní síly, naší vědecké obce, pokud si uvědomujeme, že větší mobilita má velký význam v dobách krize, jako ta naše současná, a je to rovněž plýtvání, které se dotýká znalostní společnosti.
<P>
Je proto na čase, aby Rada tyto návrhy provedla ještě předtím, než v dubnu vstoupí v platnost vízový kodex, protože vízový kodex by pro mobilitu těchto osob znamenal ještě větší zbytečné překážky. Dovolte mi proto už jen dodat, že jménem naší skupiny návrh pana zpravodaje podporujeme a budeme hlasovat v jeho prospěch.
<SPEAKER ID="071" NAME="Gerard Batten">
jménem skupiny EFD. - Pane předsedající, zpráva přináší návrh, aby členské státy směly vydávat státním příslušníkům třetích zemí dlouhodobá víza až na dobu 12 měsíců s tím, že tato víza budou uznávat i ostatní státy schengenské skupiny.
<P>
Británie není členem schengenské skupiny, takže by se mohlo zdát, že se jí to přímo netýká. Občanům přijíždějícím ze zemí, které nejsou členy EU, do některého z členských států by nicméně tyto návrhy usnadňovaly vycestování do ostatních států EU.
<P>
Británie má obrovský problém s ilegálním přistěhovalectvím. V Británii žije nejméně jeden milion ilegálních přistěhovalců. Lidé, kteří se chtějí ilegálně přistěhovat do Británie, by podle těchto návrhů mohli naprosto legálně přijet do některého jiného státu EU, získat zde dlouhodobé vízum, s jehož pomocí by se mohli dostat například do Francie, a odtud si pak zařídit ilegální vstup do Británie.
<P>
Poslanci Strany nezávislosti Spojeného království budou proto v zájmu ochrany hranic před dalším ilegálním přistěhovalectvím hlasovat proti této zprávě.
<SPEAKER ID="072" NAME="Frank Vanhecke" AFFILIATION="NI">
(NL) Pane předsedající, v této zprávě jsem narazil na jeden skutečně velmi bizarní příklad toho, proč v tomto směru rozhodně musíme uvolnit pravidla, mám na mysli případ studenta, který dostal vízum, aby mohl studovat v Belgii, a kterému tato nová úprava umožní, že si bude moci shánět informace v nizozemské knihovně a pak jet na výlet do Barcelony. Pro něho jistě velmi potěšující.
<P>
To ale samozřejmě není jádrem problému. V praxi znamená Schengen a evropská vízová politika jako celek něco docela jiného než svobodu cestování pro studenty. Znamená naprosté zničení našich hranic a volné pole působnosti pro organizovaný zločin a nelegální přistěhovalectví, aniž by přitom existovaly jakékoliv vodotěsné vnější hranice - jež se měly stát základním kamenem celého systému - které by fungovaly jako hráz. Jedním z přímých důsledků Schengenu je například to, že zástupy španělských nelegálních přistěhovalců, kteří podléhají určité regulaci, se mohou volně stěhovat do ostatních členských států.
<P>
Podle mého názoru by Parlament udělal lépe, kdyby uvážil dopady takovýchto rozhodnutí na běžné Evropany a přestal se zabývat každodenními praktickými starostmi zahraničních studentů.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Pane předsedající, rád bych úvodem poblahopřál panu Coelhovi k jeho vynikající práci a zejména pak k velké míře konsenzu, které se podařilo dosáhnout v Radě, v Komisi a v různých politických skupinách zde v Parlamentu. Díky jeho práci bude myslím nesouhlasit jen málokdo.
<P>
Evropská unie představuje největší prostor svobody, který vůbec kdy existoval. Měli bychom odstraňovat všechny překážky, které brání svobodnému pohybu, a to jak evropských občanů, tak státních příslušníků třetích zemí, kteří jsou legálně hlášeni k pobytu v některém z členských států. Měli bychom definitivně zamezit tomu, aby docházelo nesmyslným situacím, do nichž se dostávají držitelé dlouhodobého víza typu D.
<P>
Jak víte, dlouhodobá víza jejich držitelům umožňují pobývat v členském státě, který je vystavil. Držitelé těchto víz se však nemohou volně pohybovat po Evropské unii s výjimkou toho, že mohou jet do členského státu, který vydal jejich víza. K situacím podobným těm, které zde byly popsány, dochází paradoxně velmi často. Uvedu ještě jeden takový příklad: student, který v Lisabonu pracuje na disertaci o dějinách Severní a Jižní Ameriky, nemá možnost nahlédnout do archivních dokladů a dokumentů, které jsou uloženy v Indických archívech v Seville, přestože cesta letadlem tam trvá jen hodinu.
<P>
Hlavním cílem tohoto návrhu je zajistit držitelům dvoudobých víz stejná práva, jaká jsou spojena s povolením k pobytu. Dámy a pánové, musíme zásadě mobility věnovat větší pozornost: mobility, jejímž účelem je především práce a vědecká a akademická činnost.
<P>
Nebude to sice zřejmě nijak nutné, ale závěrem vás chci všechny požádat, abyste zprávu pana Coelha podpořili, a to nejen pro její nesmírně vysokou kvalitu, ale také proto, že představuje další záruku velkého prostoru svobody pohybu, který hájíme. Podporuji také časový plán, který pan Coelho navrhl.
<SPEAKER ID="074" NAME="Iliana Malinova Iotova" AFFILIATION="S&amp;D">
(FR) Pane předsedající, ráda bych předně poděkovala zpravodaji, panu Coelhovi, za jeho práci a ocenila spolupráci Parlamentu, Rady a Komise během konsolidace těchto dvou zpráv a při jejich prvním čtení, které by mělo být tak jejich posledním.
<P>
Velmi záleželo na tom, aby tato zpráva byla přijata do konce dubna 2010, aby její provádění mohlo probíhat současně s vízovým kodexem. Pro všechny, kdo pobývají v Evropské unii, je nesmírně důležité, aby mohli cestovat do všech členských států. Budeme tak schopni řešit dvojí problém spočívající v používání víz typu D+C a pravidlech pro udělování povolení k pobytu.
<P>
Všichni státní příslušníci třetích zemí, kteří jsou držiteli dlouhodobého víza, budou mít díky této zprávě právo cestovat po dobu šesti měsíců v roce kamkoli v Evropě. Všechny dotyčné osoby by měly při obdržení víz dostat veškeré nezbytné informace a měly by být informovány především o tom, že víza se před uplynutím jejich jednoleté doby platnosti automaticky stávají povolením k pobytu.
<P>
A konečně je třeba také zdůraznit, že z bezpečnostních důvodů se bude muset každá osoba žádající o vízum typu D dostavit k pohovoru, nebude však o ní veden žádný záznam v SIS. Smluvní strana musí řádně nakládat se všemi informace, které byly již do SIS vloženy jinou smluvní stranou.
<P>
Naléhavě také vyzýváme Komisi a Radu, aby v případě, že k provedení SIS II nedojde do konce roku 2012, předložila legislativu nezbytnou k zabezpečení stejného stupně ochrany údajů, jaký umožňuje SIS II.
<SPEAKER ID="075" NAME="Mario Borghezio" AFFILIATION="EFD">
(IT) Pane předsedající, dámy a pánové, cílem těchto návrhů je usnadnit státním příslušníkům třetích zemí, kteří jsou legálně hlášeni k pobytu v některém z členských států, na základě jejich dlouhodobého víza typu D pohyb v rámci schengenského prostoru.
<P>
V podstatě se jedná o rozšíření - a v tom spočívá důvod našich obav - stávající zásady rovnocennosti povolení k pobytu a krátkodobých víz typu C na dlouhodobá víza. Pokud se tedy jedná o volný pohyb v rámci schengenského prostoru, budou mít dlouhodobá víza stejnou platnost jako povolení k pobytu. Jde tedy jinak řečeno o to, aby každý, kdo je držitelem dokladu, který prokazuje, že dotyčný je legálně hlášen k pobytu v některém z členských států, měl krátkodobě využitelnou možnost volného pohybu v rámci schengenského prostoru, a to po dobu nejvýše tří měsíců v rámci libovolného pololetí.
<P>
Chtěli bychom Komisi a Radu upozornit na bezpečnostní problémy, které mohou v důsledku tohoto volného pohybu vzniknout. Provádění kontrol je velmi obtížné v rámci jednoho členského státu: měli bychom si uvědomit, jaká rizika s sebou ponese uplatnění této zásady.
<SPEAKER ID="076" NAME="Franz Obermayr" AFFILIATION="NI">
(DE) Pane předsedající, před několika měsíci panovala v této sněmovně nejen sváteční atmosféra, ale většina lidí měla také pocit radosti, protože pro řadu zemí v Evropě se podařilo zjednodušit pravidla udělování víz.
<P>
Jaká je tedy skutečnost? Zrušení vízové povinnosti pro občany Černé Hory, Makedonie a Srbska v prosinci roku 2009 způsobilo příliv osob mířících z Balkánu přes Rakousko do střední Evropy a odtud až do Skandinávie. Skutečné stěhování národů! Podle údajů ministerstva vnitra využilo této nově nabyté svobody cestovat během pouhých sedmi týdnů zhruba 150 000 Makedonců. Dvě třetiny z nich se nehodlají vracet zpět. Z mnohých vesnic, zejména albánsko-makedonských vesnic, vyjíždí každý den pět autobusů, které míří do střední a západní Evropy, jejichž cestující mají turistické vízum, které výslovně zakazuje výdělečné zaměstnání. To znamená, že za 90 dní se tito lidé stanou součástí podsvětí a údajní turisté se pak opět ocitnou na levném pracovním trhu, aby zde vydělávali za "dumpingové" mzdy. V tom spočívá rozdíl mezi reálnou situací a fantasiemi Evropského parlamentu.
<P>
Následky toho ponesou naše rodné země. Budou muset snášet důsledky rozhodnutí, které schválila většina poslanců v této sněmovně. Budou se muset vyrovnávat s jen velmi obtížně kontrolovatelným nelegálním přistěhovalectvím, s nezákonnou činností a s nimi spojenou nehlášenou prací.
<SPEAKER ID="077" NAME="Simon Busuttil" AFFILIATION="PPE">
(MT) Také já bych rád poblahopřál svému kolegovi poslanci, panu Carlosovi Coelhovi, k jeho zprávě o této iniciativě, díky níž budou mít občané třetích zemí možnost větší svobody pohybu v rámci volné evropské zóny. Musím nicméně, pane předsedající, upozornit na ironické vyznění této rozpravy: na to, že občanům třetích zemí dáváme nemalá práva, Evropská unie a její občané se však současně s tím potýkají s vážnými problémy, chtějí-li cestovat do zemí, jako je například Libye. Příčinou toho je přetrvávající problém, který vznikl mezi Švýcarskem a Libyí a který vedl k tomu, že Libye se uzavřela, ale nemohou do ní cestovat nejen Švýcaři, ale také nikdo z občanů Evropské unie. Zatímco my tedy občanům třetích zemí udělujeme větší práva, našim vlastním občanům jsou práva na cestování do třetích zemí, jako je Libye, krácena. Jaké jsou důsledky? Důsledky jsou velmi vážné. Řada lidí nyní nemůže v Libyi pracovat, společnosti, které v Libyi investovaly své peníze, tam nemohou posílat své zaměstnance a zaměstnanci, kteří v Libyi v současnosti již jsou, tam musí zůstat do té doby, než ti, kteří by je mohli nahradit, dostanou povolení ke vstupu do země. To je velmi kritická situace a já vyzývám paní komisařku Malmströmovou, aby v této věci se vší naléhavostí zasáhla. Chápu, že se jedná o diplomatický spor mezi dvěma zeměmi, z nichž navíc ani jedna není členem Evropské unie, ale tento spor má vážné důsledky pro občany Evropské unie, kteří mají na cestování do Libye svůj zájem, protože si tam vydělávají na živobytí.
<SPEAKER ID="078" NAME="Monika Flašíková Beňová" AFFILIATION="S&amp;D">
Zpráva kolegy Coelha jakož i dotyčný návrh nařízení se týkají svobody pohybu osob, která je bytostnou součástí demokracie v Evropské unii, a je proto nepřípustné, aby držitelé dlouhodobých víz v jedné členské zemi Evropské unie nemohli cestovat napříč Evropskou unií.
<P>
K podpoře zmíněných iniciativ je několik důvodů. V první řadě je to respekt a dodržování základních lidských práv, mezi něž svoboda pohybu bezpochyby patří. Jestliže jeden členský stát zlegalizuje pobyt státního příslušníka třetí země, není důvod k tomu, aby se tato osoba nesměla volně pohybovat v celém schengenském prostoru. Samozřejmě, je třeba zapracovat detaily ve smyslu nesnížení úrovně bezpečnosti schengenského prostoru.
<P>
Hovořilo se tu i o studentech a vědcích, kteří nemají možnost vycestovat do jiného členského státu. Já bych tuto skupinu rozšířila ještě i o podnikatele, protože pokud jim toto neumožníme, snižujeme tak konkurenceschopnost Evropské unie. Věřím proto, že se tento návrh setká s podporou a zpravodajovi gratuluji.
<SPEAKER ID="079" NAME="Piotr Borys" AFFILIATION="PPE">
(PL) Pane předsedající, chtěl bych panu Coelhovi velice poděkovat. Mé stanovisko bylo zapracováno do nařízení. Měl jsem také možnost na tomto nařízení pracovat. Řekl bych, že zpráva pana Coelha je svou povahou nejen naléhavá a důležitá, ale že má také symbolický význam. Jako zástupce jednoho z nových členských států dnes mohu s hrdostí říci, že jsme dnes v situaci, kdy můžeme měnit pravidla umožňující volný pohyb v rámci schengenského prostoru, zatímco ještě nedávno se řada zemí, které jsou nyní zeměmi Evropské unie, potýkala s podobnými obtížemi. Symbolický význam těchto změn je myslím něčím, co lze jen stěží docenit, a věřím, že konsenzus, kterého bylo v této sněmovně dosaženo, bude velkým úspěchem pro nás pro všechny.
<P>
Zadruhé bych chtěl říci, že zrušení víz typu D+C a skutečnost, že členské státy nemohou vydávat povolení k pobytu, nás nutí k tomu, abychom podnikli velmi naléhavá opatření. Uvedu jen několik příkladů toho, o čem dnes v této sněmovně již byla řeč. Dva ukrajinští studenti, kteří vloni cestovali z Vratislavi do Berlína, byli na hraničním přechodu zadrženi, hlavně proto, že tito dva mladí lidé neznali příslušná pravidla, ale nešlo jim o nic jiného než o to, aby využili našich intelektuálních zdrojů. Domnívám se, že dnešní hlasování pro nás bude velmi významné a důležité.
<P>
Rád bych se soustředil ještě na poslední záležitost - na otázku bezpečnosti. Měli bychom mít v současnosti dobrý systém výměny informací, které jsou v rámci Schengenu shromažďovány, měli bychom rozhodně pracovat na druhé generaci Schengenského informačního systému a Vízového informačního systému a především asi také pořizovat častější přezkumy a zprávy. Chtěl bych zde vyzvat paní Malmströmovou, aby se zasadila o to, že koordinace mezi členskými státy v oblasti bezpečnosti bude právě tak dobrá, jako byla doposud, a ještě jednou bych rád poděkoval panu Coelhovi za jeho skvělou zprávu.
<SPEAKER ID="080" NAME="Kinga Göncz" AFFILIATION="S&amp;D">
(HU) Pane předsedající, chtěla bych říci, že se zpravodajem, paní komisařkou Malmströmovou a s jejich řešením tohoto problému, které je v souladu s právním státem, respektem k lidským právům, ochranou údajů a samozřejmě i bezpečnostními ohledy, v zásadě souhlasím a mají moji podporu. Byla zde vyslovena řada obav. Chtěla bych zde poukázat na několik problémů. Máme-li dosáhnout toho, že toto nařízení splní svůj účel, musíme především prostudovat a více poznat postupy uplatňované v jednotlivých členských státech. Víme, že řada členských států je schopna vydávat povolení pobytu relativně včas. Tyto osvědčené postupy pro nás mají velký význam. Musíme koordinovat postupy členských států, abychom zvýšili důvěru. Všechny členské státy by měly používat systém SIS - víme, že ne všechny tak v současnosti činí - a zavedení systému SIS II a funkčního systému VIS jsou krajně naléhavými úkoly, protože tyto systémy budou sloužit jako dlouhodobá záruka. Je v zájmu Evropy, aby státní příslušníci třetích zemí, kteří zde mají pobyt - studenti, podnikatelé, výzkumní pracovníci - měli reálnou možnost volného pohybu.
<SPEAKER ID="081" NAME="Georgios Papanikolau" AFFILIATION="PPE">
(EL) Pane předsedající, také já bych rád úvodem poděkoval panu Coelhovi za jeho vynikající práci, kterou na této zprávě odvedl, a řekl následující.
<P>
Schengenské acquis je především právě toto: svoboda pohybu v rámci schengenského prostoru. Musíme proto v této rozpravě učinit tento první základní a jednoduchý závěr: že je důležité, abychom s tímto nařízením pokročili vpřed. Příklad studenta je dostatečně názorný; každý, kdo má dlouhodobé vízum, by měl mít právo na svobodu pohybu.
<P>
Vzniká problém - a na to bych chtěl upozornit - jestli to nepřispěje k nelegálnímu přistěhovalectví, byť i jen nepřímo, jestli nevzniknou bezpečnostní problémy a jestli osoba, která toto právo vykonává, má zároveň také prostředky na své cestování, což je věc, kterou musí brát členské státy v úvahu.
<P>
Každý členský stát pochopitelně bude muset vydávání víz velmi pečlivě zvažovat. V této souvislosti, jak se na to poukazuje ve zprávě, vstupuje do hry jeden velmi důležitý parametr, ten ze všech nejpodstatnější: zpracování údajů před udělením dlouhodobého víza bude nyní v rámci Schengenského informačního systému povinné. V konečném důsledku tak naplňujeme schengenský acquis, ale zároveň s tím také posilujeme bezpečnost.
<P>
Vzhledem k tomu bychom se tedy všichni měli k těmto plánům stavět pozitivně a práce na systému SIS II, který je nezbytností, musí postupovat rychle vpřed, ať se děje, co se děje. A konečně se také ve spolupráci s členskými státy a službami členských států musíme zasadit nejen o zjednodušení schengenského acquis a jeho posílení, ale současně také o posílení bezpečnosti, která je nezbytným ohledem pro každý členský stát, pro nás pro všechny i pro schengenské acquis.
<P>
(Potlesk)
<SPEAKER ID="082" NAME="Tanja Fajon" AFFILIATION="S&amp;D">
(SL) Svoboda pohybu a zrušení vnitřních hranic jsou dva nejdůležitější činitelé evropské integrace. Musíme občanům třetích zemí, kteří jsou legálně hlášeni k pobytu v některém z členských států, zjednodušit možnosti pohybu v rámci schengenského prostoru. Je nepřijatelné, abychom v Evropě kvůli byrokratickým překážkám omezovali pohyb studentů, výzkumných pracovníků a společností.
<P>
Podobně musíme co nejdříve umožnit svobodu pohybu i občanům Bosny a Hercegoviny a Albánie a také lidem z Kosova, kteří mají dnes paradoxně menší práva volného cestování, než jaká měli před několika lety. Musí k tomu samozřejmě dojít za správně nastavených podmínek a neměli bychom se nechat zmást údaji o masovém nelegálním přistěhovalectví.
<P>
Občané západního Balkánu byli vízovým režimem izolováni opravdu velmi dlouho. Potřebovali by navázat větší styky s občany Unie, ale zamítání jejich žádostí o vízum, k němuž dochází velmi často, jim v tom brání. Neměli bychom riskovat, že vyvoláme ještě silnější pocity izolace a diskriminace, a to zejména u mladých lidí, kteří možná ještě ani nedostali příležitost k tomu, aby poznali Unii. Jakmile tedy Bosna a Hercegovina či Albánie splní kritéria vízové liberalizace, neměli bychom již ztrácet čas.
<P>
Každé opatření, které usnadní cestování v schengenském prostoru, bude znamenat krok vpřed a bude v zájmu Evropské unie.
<SPEAKER ID="083" NAME="Zbigniew Ziobro" AFFILIATION="ECR">
(PL) Pane předsedající, návrh, který je předmětem této diskuse, se týká jednoho ze základních principů fungování Evropské unie - zrušení vnitřních hranic a volný pohyb osob. Z tohoto důvodu si zaslouží zvláštní pozornost. Je nepochopitelné a ve svém důsledku nepřijatelné, aby držitelé dlouhodobých víz měli menší svobodu pohybu v schengenském prostoru než lidé, kteří mají krátkodobá víza. Návrh Evropské komise má proto mé sympatie. Domnívám se nicméně, že bychom tento návrh měli ještě změnit, aby obsahoval i záruky bezpečnosti. Podporuji proto návrh Výboru pro občanské svobody, spravedlnost a vnitřní věci, že by v rámci Schengenského informačního systému měla mezi jednotlivými členskými státy fungovat výměna informací o nežádoucích osobách. Evropská komise by také měla nejpozději 5. dubna 2012 podat zprávu o uskutečňování tohoto nařízení. Pozměňovací návrhy, které byly připraveny, si zasluhují vážnou pozornost a - ve většině případů - i podporu.
<SPEAKER ID="084" NAME="Elżbieta Katarzyna Łukacijewska" AFFILIATION="PPE">
(PL) Pane předsedající, nejsou to pouze občané třetích zemí, kdo si přeje, aby lidé z těchto zemí měli jednodušší možnost cestování v rámci schengenského prostoru, čekáme na to i my, lidé žijící v Evropské unii. Je paradoxní, že držitel krátkodobého víza má dnes větší svobodu pohybu než držitel dlouhodobého víza a že osoba ze třetí země, která je držitelem legálního povolení k dlouhodobému pobytu například v takovém Polsku nemůže cestovat do Německa nebo do Francie. Svoboda pohybu by se měla vztahovat nejen na ty, pro které je Evropská unie místem jejich pobytu. Badatelé, studenti, školní mládež a obchodníci ze třetích zemí, ti všichni by měli mít možnost volně se pohybovat, navštěvovat své přátele a poznávat tradice, zvyky a kulturu jiných zemí. Tito lidé pak budou dobrými vyslanci myšlenky Evropské unie a my, lidé, kteří v Evropské unii žijeme, učiníme krok vpřed směrem k myšlence Unie bez hranic.
<SPEAKER ID="085" NAME="Andreas Mölzer" AFFILIATION="NI">
(DE) Pane předsedající, vízový systém schengenských zemí je evidentně tak komplikovaný, že už ani zaměstnanci konzulátů nevědí, co činí, a nemohou zabránit tomu, aby bezúhonné osoby, které ke svým cestám potřebují vízum, končily ve vízové pasti. Skutečnost, že zaměstnanci konzulátů nevědí o existenci víz kategorie D a C, je dosti zarážející. Pokud si někdo ulehčuje práci tím, že neověřuje údaje v Schengenském informačním systému, jeho to vyložená nedbalost. Pochopitelně tak na vnějších hranicích vznikne řada zbytečných problémů a tuto situaci je naléhavě nutno změnit. V této souvislosti, kdy není důsledně uplatňován evropský systém varování ani evropská nařízení týkající se těchto varování, nemá diskuse o vnitrostátních seznamech vízových varování valný smysl.
<P>
Liberalizace víz pro balkánské země jde ruku v ruce s nárůstem neodůvodněných žádostí o azyl, které z těchto zemí přicházejí. Nyní, kdy v důsledku uvolnění pravidel pro udělování víz Balkánu hrozí nebezpečí opravdové přistěhovalecké vlny, kdy nově nabyté svobody cestování využilo během sedmi týdnů 150 000 lidí z Makedonie a podle odhadů se pravděpodobně dvě třetiny z nich už nebude vracet domů, záleží velmi na tom, aby se v uplatňování vízových pravidel zavedl pořádek.
<SPEAKER ID="086" NAME="Krisztina Morvai" AFFILIATION="NI">
(HU) Jako maďarští poslanci Parlamentu se ocitáme ve zvláštní situaci, kdy máme hlasovat a rozhodovat o tom, zda máme státním příslušníkům třetích zemí umožnit větší svobodu pohybu v rámci Evropské unie, nebo zda se tomu naopak máme pokusit zabránit. Následkem trianonské tragédie ztratilo Maďarsko většinu svého území, a velká část našich maďarských krajanů proto žije za hranicemi dnešního Maďarska, a tedy i za současnými hranicemi Evropské unie, v bývalé Dolní zemi a Podkarpatí. Naši krajané, kteří studují nebo pracují ve výzkumu či jiných oblastech, se ve své vlastní okleštěné zemi nacházejí ve velmi ponižujících podmínkách a nesmějí ani opustit území Maďarska. Tato situace je naprosto zoufalá a nepřijatelná situace a musíme ji změnit. Z tohoto důvodu a z těchto maďarských pohnutek, budeme my, maďarští poslanci Parlamentu, hlasovat pro tento návrh, aby se toto absurdní postavení změnilo.
<SPEAKER ID="087" NAME="Andrew Henry William Brons" AFFILIATION="NI">
Pane předsedající, tento návrh se zakládá na předpokladu, že všechny osoby ze třetích zemí, které přicházejí do EU, jsou lidé dobré vůle, a když tvrdí, že sem přicházejí studovat, tak že mluví pravdu. V EU je celá řada falešných vysokých škol a dokonce i v těch pravých jsou do studia zapsáni lidé, kteří se v posluchárně nikdy neobjeví. Pokud jim bude usnadněno cestování do ostatních států, bude mnohem obtížnější ověřit účel jejich pobytu a bude mnohem obtížnější zjistit, kde se nacházejí, pokud se ukáže, že tento účel není pravdivý.
<P>
Přestože Spojené království nepatří do schengenského prostoru, EU má záznamy o legalizaci nelegálních přistěhovalců. Ten, kdo je dnes držitelem dlouhodobého víza či povolení k pobytu, může být zítra nelegálním přistěhovalcem a pozítří občanem EU se zcela neomezenou svobodou pohybu.
<SPEAKER ID="088" NAME="Cecilia Malmström">
člen Komise. - Pane předsedající, byly zde vzneseny dvě otázky, které s touto záležitostí sice přímo nesouvisí, ale i tak bych ráda využila této příležitosti a stručně se k nim vyjádřila.
<P>
Pan Busuttil nadhodil problém Libye. Mohu ho ujistit, že se jedná o problém velmi složitý, aktivně se však účastníme dialogu s Libyí, se Švýcarskem, s členskými státy, abychom našli řešení tohoto velmi složitého problému dříve, než dojde k jeho další eskalaci. Takže doufám, že k vám budu moci brzy znovu přijít ohledně pokroku v této situaci.
<P>
Paní Fajonové chci říci, že situace Albánie a Bosny a Hercegoviny představuje samozřejmě další linii, dokončujeme misi, která tam zhodnotí, jak si tyto dvě země vedou, pokud jde o stanovená kritéria. Komise o tom velmi brzy, po konzultacích s členskými státy a odborníky, vypracuje zprávu a hodnocení této zprávy obdrží předtím, než předložíme případný návrh týkající tohoto úkolu, i členové Výboru pro občanské svobody, spravedlnost a vnitřní věci.
<P>
Co se týče tohoto návrhu, mohu poslance i zpravodaje ujistit, že se Komise této práci opravdu velmi věnuje a že učiníme vše, co bude v našich silách, abychom zajistili provedení toto nařízení. Může to vypadat jako technický problém, ale není to technický problém. Je to problém, který se dotýká konkrétních občanů, a my chceme dát lidem najevo, aby sem přijížděli legálně, se všemi doklady v pořádku, ať už se jedná o studenty, výzkumné pracovníky, odborníky či vědce. Je to dobré pro ně a je to dobré i pro nás. Odpovídá to také filozofii Evropské unie, myšlence území bez vnitřních hranic. Neměli bychom tedy těmto lidem zbytečně komplikovat život.
<P>
Myslím, že se nám v rámci tohoto návrhu podařilo dosáhnout dobré rovnováhy. Byli jsme schopni dostatečným způsobem zohlednit bezpečnostní ohledy a můžeme si blahopřát. Je to ukázka toho nejlepšího fungování Unie a jejích tří orgánů, které se snaží rozpoznávat problémy a hledat jejich konkrétní řešení ve prospěch občana.
<P>
Velmi vám tedy, pane Coelho, děkuji za vaši práci a děkuji vám také za dobrou rozpravu na této plenární schůzi.
<SPEAKER ID="089" NAME="Carlos Coelho" LANGUAGE="PT">
Pane předsedající, čtyři závěrečné poznámky. Zaprvé je škoda, že křeslo pro zástupce Rady zůstalo během této rozpravy prázdné. Zadruhé děkuji paní komisařce Malmströmové je její vstřícné poznámky a chtěl bych ji také požádat, aby společně s Radou zaručila, že toto nařízení vstoupí v platnost 5. dubna. Jinak nám vznikne mezera v zákonech, které bude mít následky pro konkrétní lidi.
<P>
Zatřetí je škoda, že poslanci, kteří vystoupili v této rozpravě a nadhodili zde otázku bezpečnostních problémů, nedokázali rozpoznat, že Parlament prostřednictvím tohoto nařízení zavedl lepší opatření, zejména povinnost konzultovat nejprve Schengenský informační systém.
<P>
Jak jsem zdůraznil ve svém úvodním projevu, jsem přesvědčen, že Parlament svůj úkol splnil dobře, protože posílil jak svobodu pohybu, tak bezpečnost. Jestliže to někdo nevidí, znamená to, že se na věc dívá příliš jednostranně a uniká mu celkový obraz.
<P>
Závěrem chci, pane předsedající, poděkovat všem, kdo se společně podíleli na uskutečnění tohoto cíle, zejména všem těm, kdo umožnili, abychom dosáhli shody již při prvním čtení, především Komisi a Radě, ale také všem politickým skupinám v rámci Výboru pro občanské svobody, spravedlnost a vnitřní věci, které této široký konsenzus umožnily. Domnívám se, že tento způsob společného hledání řešení je tou nejlepší možnou cestou, jak můžeme vykonávat svou práci.
<SPEAKER ID="090" NAME="Předsedající">
Rozprava je skončena.
<P>
Hlasování se bude konat po krátké přestávce.
<P>
Písemná prohlášení (Článek 149)
<SPEAKER ID="091" NAME="Petru Constantin Luhan  " LANGUAGE="RO">
Podporuji úsilí spojené s touto zprávou, aby byla úspěšně rozšířena svoboda pohybu, jakou mají držitelé povolení k pobytu a držitelé krátkodobých víz, i na držitele dlouhodobých víz. V současnosti platné dohody příslušníky třetích zemí, kteří jsou legálně hlášeni k pobytu v některém z členských států a kteří si z různých důvodů přejí cestovat po Evropské unii, často znevýhodňují. Pokud jde o potřebný čas, metodu a uplatňovaná kritéria udělování víz, jsou mezi členskými státy velké rozdíly. V praxi jsme byli svědky toho, že žadatelé o víza, jejichž žádost byla v jednom státě zamítnuta, zkusí "své štěstí" v jiných členských státech. Dochází k tomu proto, že v některých státech jsou s udělováním víz a povolení k pobytu spojeny větší nároky, kdežto jiné státy uplatňují volnější přístup. Máme-li předejít nadměrnému přílivu žádostí o víza, které budou podávány ve státech uplatňujících při udělování víz liberálnější politiku, navrhuji, aby se ověřovací postupy a metody schvalování žádostí o víza řídily ve všech členských státech jednotnými normami. Tento postup zajistí standardní přístup ke všem žádostem, a riziko vznikajících "průchodů" do schengenského prostoru tak bude eliminováno.
