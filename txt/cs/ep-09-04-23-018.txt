<CHAPTER ID="018">
Úmluva Organizace spojených národů o právech osob se zdravotním postižením - Úmluva Organizace spojených národů o právech osob se zdravotním postižením - opční protokol k Úmluvě Organizace spojených národů o právech osob se zdravotním postižením (rozprava) 
<SPEAKER ID="428" NAME="Předsedající">
Dalším bodem je společná rozprava:
<P>
o prohlášení Rady k Úmluvě Organizace spojených národů o právech osob se zdravotním postižením;
<P>
o zprávě paní Jelevové, jménem Výboru pro zaměstnanost a sociální věci, o návrhu rozhodnutí Rady o uzavření Úmluvy Organizace spojených národů o právech osob se zdravotním postižením Evropským společenstvím - C6-0116/2009 -;
<P>
o zprávě paní Jelevové, jménem Výboru pro zaměstnanost a sociální věci, o návrhu rozhodnutí Rady o uzavření opčního protokolu k Úmluvě Organizace spojených národů o právech osob se zdravotním postižením Evropským společenstvím - C6-0117/2009 -.
<SPEAKER ID="429" NAME="Petr Nečas">
úřadující předseda Rady. - (CS) Vážený pane předsedo, vážené paní poslankyně, vážení páni poslanci, rád bych v úvodu poděkoval zpravodajce paní Rumianě Jelevové za dvě vynikající zprávy, které vypracovala. Domnívám se, že mé připomínky ke zprávám a k jejich závěrům mohou být poměrně stručné.
<P>
Rada na prvním neformálním zasedání ministrů o otázkách zdravotního postižení, které se konalo 11. června 2007, zaujala jasné stanovisko podporující Úmluvu OSN o právech osob se zdravotním postižením. Rada na tomto zasedání schválila uvedenou úmluvu OSN jako základní krok týkající se podpory, ochrany a náležitého uplatňování lidských práv a základních svobod všech osob se zdravotním postižením. Ministři se současně zavázali dále rozpracovat příslušné politiky s cílem zajistit plné provádění úmluvy a vyzvali Komisi, aby zajistila, že nové priority evropského akčního plánu v oblasti zdravotního postižení přispějí k účinnému provádění úmluvy OSN.
<P>
Ve svém usnesení o činnostech navazujících na Evropský rok rovných příležitostí pro všechny v roce 2007 přijatém v prosinci roku 2007 vyzvala Rada Komisi a členské státy, aby v souladu se svými příslušnými kompetencemi pokračovaly v procesu podepsání, uzavření a ratifikace úmluvy OSN. Dne 10. března 2008 Rada přijala usnesení o postavení zdravotně postižených osob v Evropské unii. V tomto usnesení vyzývá Rada členské státy a Komisi, aby v souladu se svými příslušnými pravomocemi zajistily, aby osoby se zdravotním postižením plně požívaly svých lidských práv. To zahrnuje ratifikaci, uzavření a provedení úmluvy OSN včetně společných evropských řešení v rámci provázaného a koordinovaného přístupu k provádění této úmluvy. Rada posléze od Komise obdržela návrh rozhodnutí Rady o uzavření Úmluvy Organizace spojených národů o právech osob se zdravotním postižením Evropským společenstvím. Přezkum tohoto návrhu započal na konci minulého roku a Rada jej stále projednává.
<P>
Vážené paní poslankyně, vážení poslanci, jak vaše zpráva zdůraznila, z návrhu Komise vyplývá řada důležitých otázek v souvislosti s pravomocemi a tyto otázky vyžadují další jednání v Radě. Předsednictví se však zavázalo, že se pokusí jednání dokončit co nejdříve, aby bylo možné brzy uzavřít úmluvu ze strany Společenství. Děkuji Parlamentu za zájem, který o tuto záležitost projevil, a předsednictví vás bude informovat o pokroku v jednáních probíhajících v Radě.
<SPEAKER ID="430" NAME="Olli Rehn">
člen Komise. - Pane předsedající, úmluva o lidech se zdravotním postižením je první úmluva o lidských právech, kterou vedle členských států podepsalo i Evropské společenství. Byla nezbytným krokem k plnému uplatňování této úmluvy v Evropské unii, včetně jejího uplatňování v oblastech, které spadají do pravomoci Evropského společenství.
<P>
Vzhledem k tomu, že úmluva i její opční protokol vstoupily v platnost před rokem, 3. května 2008, je nyní prioritou její rychlé přijetí jak ze strany členských států, tak ze strany Společenství. Sedm členských států už tak opravdu učinilo.
<P>
Jsem vděčný Parlamentu a zejména paní zpravodajce Jelevové za její podporu přijetí úmluvy OSN o právech osob se zdravotním postižením a jejího opčního protokolu. Jsem rád, že Parlament může podpořit oba návrhy.
<P>
Vzhledem k tomu, že tato úmluva spadá do oblasti sdílených pravomocí Společenství a členských států, a je tedy závazná i pro orgány Evropské unie, jsem rád, že Společenství i členské státy spolupracují na zajištění jejího správného uplatňování.
<P>
Cíle této úmluvy jsou velmi důležité pro usnadnění života našich spoluobčanů se zdravotním postižením a pro zlepšení jednotného výkladu některých ustanovení předpisů Společenství a pro zajištění minimální úrovně ochrany práv osob se zdravotním postižením v celé Evropské unii, pokud jde o povinnosti vyplývající z této úmluvy.
<P>
Musíme spolupracovat v oblasti ochrany lidských práv osob se zdravotním postižením a jednotného uplatňování této úmluvy OSN, což napomůže k dosažení tohoto cíle. Spoléhám na naši spolupráci pro dosažení tohoto společného cíle.
<SPEAKER ID="431" NAME="Rumiana Jeleva">
zpravodajka. - (BG) Pane ministře, pane komisaři, dámy a pánové, dnes, kdy v Evropském parlamentu diskutujeme o zprávě o Úmluvě OSN o právech lidí se zdravotním postižením, jejím opčním protokolu a sdělení Výboru pro zaměstnanost a sociální věci k těmto dokumentům, bych vám chtěla připomenout, že lidé se zdravotním postižením tvoří více než 10 % obyvatel Evropské unie a světa. Podle údajů Světové zdravotnické organizace toto procento kvůli růstu obyvatelstva, pokroku v medicíně a stárnutí obyvatelstva stále roste.
<P>
Tato úmluva OSN, o které dnes vedeme rozpravu, je první v oblasti lidských práv, která je otevřena k přistoupení a formálnímu schválení ze strany Evropského společenství. Je také jedinečným prvním krokem v činnosti Evropského parlamentu. Cílem této úmluvy je podporovat, chránit a zajistit plné a rovné uplatňování lidských práv a základních svobod u všech osob se zdravotním postižením a uznání jejich lidské důstojnosti.
<P>
Moc mě těší, že jsme během diskusí ve Výboru pro zaměstnanost a sociální věci pracovali v duchu dobré vůle a spolupráce. Myslím, že je velmi důležité, že jsme se já i mí kolegové ve výboru rozhodli pro něco víc než pro prosté "ano" podpoře zpráv o úmluvě a opčním protokolu a připravili jsme návrh usnesení.
<P>
Vážení kolegové, Evropský parlament vždy neochvějně podporoval každé úsilí Společenství o návrhy, uplatňování a vynucování právních předpisů týkajících se rovných příležitostí a nediskriminace lidí se zdravotním postižením. Pokud je zmíněna otázka osob se zdravotním postižením, politické rozdíly zmizí, dojde-li na konečný cíl, kterým je zajištění vyšší kvality života a práce. Existují samozřejmě různé názory na to, jak toho dosáhnout, ale dosáhli jsme ve Výboru pro zaměstnanost a sociální věci téměř jednomyslnosti - pouze jeden hlas byl proti - čímž se prokázalo, že je třeba k dosažení rozumného, dlouhodobého a udržitelného řešení překonat rozdíly.
<P>
Vážení kolegové, věřím, že naše rozhodnutí, rozhodnutí Evropského parlamentu, jsou pro lidi se zdravotním postižením v Evropské unii nesmírně významná. V tomto bodě bych vás chtěla upozornit na to, že pravomoci vyplývající z uplatňování úmluvy OSN a jejího opčního protokolu jsou rozděleny mezi Společenství a jeho členské státy. Uplatňování opčního protokolu je významné z toho hlediska, že dává jedincům a skupinám možnost informovat Výbor OSN pro lidi se zdravotním postižením o porušování jejich práv přiznaných touto úmluvou. Je důležité, abychom zdůraznili, že tato možnost bude dostupná poté, co byly vyčerpány možnosti ochrany podle vnitrostátního práva.
<P>
Jak se uvádí ve zprávě o opčním protokolu, budeme požadovat, aby nás Evropská komise a členské státy každé tři roky informovaly o jejím uplatňování v souladu s příslušnými oblastmi pravomocí. Myslím, že vzhledem k tomu, že Evropský parlament je jediným evropským orgánem, jehož členové jsou voleni přímo občany Evropské unie, má na to právo, neboť má hlavní zodpovědnost za dodržování práv všech občanů.
<P>
Chci zdůraznit, že když jsme začali koncem roku 2008 pracovat na těchto dokumentech, jen čtyři členské státy - Rakousko, Španělsko, Slovinsko a Maďarsko - již ratifikovaly tuto úmluvu a její opční protokol a další tři tak učinily od té doby - Švédsko, Německo a Itálie.
<P>
Věřím, že dnešní rozpravou a zítřejším hlasováním zabijeme dvě mouchy jednou ranou: schválíme návrh rozhodnutí Rady předložený Komisí a dáme členským státům pozitivní signál k pokračování v procesu ratifikace nebo přistoupení.
<P>
Závěrem bych chtěla ještě jednou poděkovat všem kolegům, kteří se podíleli na přípravě těchto zpráv a návrhu usnesení. Chtěla bych také poděkovat kolegům z Evropské komise za jejich vstřícnou spolupráci a dále představitelům organizací sdružujících lidi se zdravotním postižením za jejich návrhy.
<SPEAKER ID="432" NAME="Hiltrud Breyer">
navrhovatelka stanoviska Výboru pro práva žen a rovnost pohlaví. - (DE) Pane předsedající, dámy a pánové, ženy a dívky se zdravotním postižením zažívají několikerou diskriminaci a zdravotní postižení má velmi zvláštní rozměr dopadu na jednotlivá pohlaví. Musíme postižené ženy a dívky více zviditelnit, a především musíme zajistit, že jim bude věnována na úrovni Evropské unie větší pozornost.
<P>
Evropský parlament to v usnesení o situaci žen se zdravotním postižením z roku 2007 zcela jasně vysvětlil. Při provádění úmluvy OSN musí být plně brána v úvahu zvláštní situace žen a dívek. Dosud však bohužel pouze 4 členské státy Evropské unie tuto úmluvu a její protokol ratifikovaly. Potřebujeme, aby se v politikách Evropské unie týkajících se osob se zdravotním postižením, zejména v oblasti přístupu k zaměstnání a integraci na pracovištích, hodnotil dopad na jednotlivá pohlaví. Musí být zajištěno vzdělávání a právo na práci a nesmí docházet k diskriminaci.
<P>
Hlavním problémem je násilí a tomu musíme ukázat zcela jasně červenou kartu. Ženy a dívky se zdravotním postižením čelí velkému riziku násilí, včetně sexuálního násilí, a to doma i mimo domov. Často jim je odpíráno právo na sexuální život a mateřství nebo jsou nuceny k ukončení těhotenství či sterilizaci. Členské státy by proto měly přijmout právní předpisy, které by je před tímto násilím chránily a zajistily lepší pomoc obětem násilí.
<P>
(Předsedající řečníka přerušil.)
<SPEAKER ID="433" NAME="Rovana Plumb">
jménem skupiny PSE. - (RO) Pane předsedající, pane komisaři, pane ministře, nejprve bych chtěla poděkovat své kolegyni, paní Jelevové, za spolupráci na této zprávě a ostatním poslancům a sdružením lidí se zdravotním postižením.
<P>
Chtěla bych zdůraznit, že znevýhodněným skupinám musíme poskytnout opravdovou ochranu, zejména nyní, v této době, kdy pociťujeme důsledky hospodářské krize.
<P>
Chtěla bych zdůraznit, že Evropská unie podporuje aktivní zapojení osob se zdravotním postižením do společnosti. Tento přístup uplatňuje i Úmluva OSN o právech osob se zdravotním postižením. Proto voláme po tom, aby členské státy Evropské unie tyto dokumenty urychleně ratifikovaly a umožnily lidem se zdravotním postižením a organizacím, které je sdružují, plně se zapojit do procesu monitorování a uplatňování těchto dokumentů. Také vyzýváme členské státy a exekutivu Společenství, aby zajistily volný přístup a distribuci...
<P>
(Předsedající řečníka přerušil.)
<SPEAKER ID="434" NAME="Elizabeth Lynne">
jménem skupiny ALDE. - Pane předsedající, nejprve bych chtěla poděkovat paní zpravodajce za její spolupráci při přijetí této zprávy ve Výboru pro zaměstnanost a sociální věci. Jak víte, byla jsem v roce 2003 zpravodajkou jménem Evropského parlamentu, když se připravovalo znění této úmluvy OSN.
<P>
Od té doby jsme dosáhli právně závazné úmluvy, která, jak věřím, bude historická. Je mezníkem sama o sobě, ale opět uvedu, co jsem již uvedla v roce 2003. Pokud má být EU v této otázce důvěryhodná, musí jít sama příkladem. Mezinárodní úmluvy o lidských právech nemají smysl, pokud je země jen podepíší, ratifikují, ale neuplatňují. Ano, všechny členské státy ji podepsaly, ale ne všechny podepsaly i protokol k ní. Většina z nich ji dosud neratifikovala a zcela jistě ji neuplatňuje, po čemž jsme v mnoha parlamentních zprávách volali.
<P>
Vláda Spojeného království - moje vláda - například loni opět zmeškala lhůtu pro ratifikaci této úmluvy, kterou si sama stanovila, což je moc smutné. Podle mě je to ostuda. Chtěla bych, aby Rada a Parlament pokračovaly ve vyvíjení tlaku na členské státy, aby úmluvu ratifikovaly a začaly uplatňovat. Tato úmluva je schopna zajistit práva milionům osob se zdravotním postižením v Evropské unii. Nyní musíme učinit vše pro to, aby se tak stalo.
<SPEAKER ID="435" NAME="Elisabeth Schroedter">
jménem skupiny Verts/ALE. - (DE) Pane předsedající, pane komisaři, pane úřadující předsedo Rady, dámy a pánové, tato úmluva na mezinárodní úrovni zaručila osobám se zdravotním postižením právo na ochranu a uznání jejich lidské důstojnosti a na plné zapojení do společnosti. Nyní je ještě důležitější, aby Rada předložila OSN ratifikační akt, a to nejpozději k datu Mezinárodního dne osob se zdravotním postižením.
<P>
Zároveň vyzýváme členské státy, aby ratifikovaly její opční protokol, aby úmluva OSN získala mezinárodní výbor pro stížnosti. Řeknu vám, jak je to důležité, poukazem na svou zemi. Dosud byl lidem se zdravotním postižením odmítán rovný přístup ke vzdělání. Pouze 15 % zdravotně postižených dětí je integrováno do školského systému. Žádosti osob se zdravotním postižením o přístup ke vzdělání jsou v mé zemi odmítány pomocí různých triků. Proto musíme protestovat proti skutečnosti, že se toto stále děje, a zajistit v budoucnu v Evropské unii plné uplatnění lidí se zdravotním postižením ve společnosti.
<SPEAKER ID="436" NAME="Richard Howitt" AFFILIATION="PSE">
Pane předsedající, jsem hrdý na to, že jsem se zúčastnil oběda v Sadler's Wells v roce 2001, který byl pořádán v rámci kampaně za tuto úmluvu. Jsem velmi hrdý na to, že poslanci tohoto Parlamentu hráli vůdčí úlohu při podpoře vypracování této úmluvy. Jsem velmi hrdý na to, že při lobbování za tuto úmluvu jsem se dostal do Podvýboru pro lidská práva v Ženevě a do Komise pro lidská práva. Jsem velmi hrdý na to, že Evropská komise a Evropská společenství poprvé v historii podepsaly dokument o lidských právech. Jsem velmi hrdý na to, že je to nejrychleji dohodnutá úmluva v historii Organizace spojených národů, ale nejvíce jsem hrdý na to, že lidé se zdravotním postižením a organizace, které je sdružují, hrály v její přípravě a dohodě o ní aktivní úlohu.
<P>
Naše podpora ratifikace tento týden by měla jasně poukázat na tři věci. Za prvé, tím, že se Evropská unie stává osmým ratifikujícím subjektem, říká svým členským státům, že i ony by ji měly ratifikovat a uplatňovat včetně jejího opčního protokolu.
<P>
Za druhé, pane komisaři, my a Evropská komise bychom měli přezkoumat stávající politiky a postupy, abychom zajistili, že budeme úmluvu dodržovat a jednat podle ní.
<P>
(Předsedající řečníka přerušil.)
<SPEAKER ID="437" NAME="Ilda Figueiredo" AFFILIATION="GUE/NGL">
(PT) I já vítám to, že zde vedeme rozpravu o přijetí Úmluvy OSN o právech osob se zdravotním postižením a zároveň vyzýváme členské státy, aby vzaly v úvahu opční protokol.
<P>
Úmluva představuje významný krok vpřed v ochraně a podpoře práv osob se zdravotním postižením, zejména s cílem respektování jejich důstojnosti. To však nestačí a země, které podepsaly tuto úmluvu, musí být připraveny uplatňovat také její opční protokol. Tyto země musí úmluvu ratifikovat a uplatňovat opční protokol co nejdříve.
<SPEAKER ID="438" NAME="Petr Nečas">
úřadující předseda Rady. - (CS) Vážený pane předsedo, vážené paní poslankyně, vážení páni poslanci, myslím, že se shodneme v tom, že přestože v uplynulých letech a desetiletích Evropa učinila obrovský krok v boji za omezení diskriminace osob se zdravotním postižením, tak ani zdaleka nemůžeme být spokojeni. Dnes a denně, tento měsíc, tento týden, tento den, tisíce, desetitisíce, statisíce občanů Evropské unie se zdravotními handicapy jsou diskriminovány. Jsou diskriminováni na trhu práce, jsou diskriminováni ve službách, jsou diskriminováni v dopravě, jsou diskriminováni v horší dostupnosti veřejných služeb a jsou dokonce velmi často diskriminováni v přístupu k některým základním veřejným službám, jako jsou všechny stupně vzdělání. Jsem přesvědčen, že se shodujeme v tom, že základním nebezpečím, kterému čelíme v této oblasti, je hrozba sociálního vyloučení našich spoluobčanů se zdravotním postižením. K tomuto potřebujeme celou řadu legislativních aktů, které zabraňují diskriminaci, současně však i na druhou stranu funkční systém sociálních služeb jako základního nástroje, který nejen zamezuje sociálnímu vyloučení, ale vede k sociální inkluzi. Obrovským problémem, který zasahuje naše občany se zdravotním postižením, je samozřejmě výrazně vyšší míra nezaměstnanosti.
<P>
Všichni víme, že za stávajících ekonomických problémů, ve kterých je Evropská unie, jsou to právě naši spoluobčané, kteří jsou zdravotně postiženi, kteří nejvíce doplácí na zhoršení situace na trhu práce. Je horší dostupnost pracovních příležitostí pro ně než v dobách prosperity. Velmi často doplácí na to, že mají horší kvalifikační a vzdělanostní strukturu proti zdravé části populace, a to se potom samozřejmě velmi negativně odráží v možnosti jejich integrace na trh práce. Velmi často totiž čelí velmi zhoršenému přístupu ke vzdělání, ke zcela standardním školám a vzdělávacím institucím, jak na to správně upozornila paní poslankyně Schroedter. Musím také říci, že jsme si plně vědomi mnohonásobné diskriminace, které čelí mnozí občané se zdravotním postižením, jak na to upozornila paní poslankyně Breyerová. A tady bych chtěl připomenout, že úmluva, o které tady jednáme, obsahuje specifický článek, který se týká žen, čili na tuto mnohostrannou diskriminaci je zde pamatováno. Samozřejmě v tuto chvíli musíme ocenit oněch 7 států, které úmluvu ratifikovaly. Je to také příklad pro ostatní státy, které doposud nemají tuto proceduru za sebou. Jasná výzva od paní poslankyně Lynneové, aby se tento proces ratifikace urychlil, má svůj význam, na druhé straně musíme respektovat to, že ratifikace má svá pravidla, že tato pravidla se musí respektovat, že tato pravidla jsou často velmi rozdílná v jednotlivých členských zemích a že musí být respektována.
<P>
Já bych chtěl také velmi ocenit prohlášení, která tady zazněla, např. z úst paní poslankyně Plumbové, která poukazovala na velkou roli partnerů z občanského sektoru v rozvoji a provádění politik v oblasti našich zdravotně postižených spoluobčanů a ve snaze zamezit jejich diskriminaci, ve snaze zamezit jejich sociálnímu vyloučení a ve snaze je sociálně a společensky integrovat. Chtěl bych jenom připomenout, že Rada tomuto věnovala velkou pozornost a že i předsednictví věnuje velký důraz účasti partnerů z tohoto občanského sektoru. My jsme také v duchu našeho motta Evropa bez bariér pozvali na akce, které se týkaly této problematiky, všechny zástupce osob se zdravotním postižením. Pod záštitou předsednictví se konala řada akcí pořádaných organizacemi osob se zdravotním postižením.
<P>
Chtěl bych připomenout zasedání Rady evropského fóra zdravotně postižených, které se konalo v Praze ve dnech 28. února až 1. března 2009. Také tento týden proběhla mezinárodní konference s názvem Evropa bez bariér, kterou uspořádala Česká národní rada osob se zdravotním postižením a která se konala přímo pod patronátem předsednictví a byla součástí předsednických akcí. A mohu potvrdit na základě své účasti, že Úmluva ONS o právech osob se zdravotním postižením byla jedním z významných bodů pořadu jednání konference a předsednictví nadále hodlá v této věci vyvíjet velkou aktivitu i ve smyslu pravidelného styku s představiteli občanského sektoru na celé evropské úrovni.
<P>
Já bych chtěl také na závěr upozornit na sblížení evropského akčního plánu v oblasti zdravotního postižení a Úmluvy OSN, jakož i na výsledky dosažené při provádění tohoto akčního plánu, který klade zvláštní důraz na důstojnost, základní práva, ochranu proti diskriminaci, spravedlnost a sociální soudržnost. V současnosti se všeobecně uznává, že zohledňování problematiky zdravotního postižení je klíčem k jejímu prosazování. Akční plán v oblasti zdravotního postižení k této činnosti vybídl a podpořil přístup k sociálním službám a současně posílil dostupnost zboží a služeb. Jsem přesvědčen, že tedy Evropská unie bude pokračovat v pozitivních krocích, které chce dělat k plnohodnotnému sociálnímu začlenění a plnohodnotné integraci svých spoluobčanů se zdravotními postiženími.
<SPEAKER ID="439" NAME="Olli Rehn">
člen Komise. - Pane předsedající, ještě jednou bych chtěl poděkovat všem, kteří se zapojili do této zajímavé rozpravy, zejména paní zpravodajce Jelevové - obzvláště za toto významné usnesení, které bude zítra v plénu přijato. Chtěl bych poděkovat i Radě za její ujištění, že české předsednictví bude usilovat o rychlé ukončení celého ratifikačního procesu.
<P>
Chtěl bych také poděkovat Parlamentu za jeho nedávnou podporu návrhu Komise týkajícího se horizontální antidiskriminační směrnice. Tato směrnice, pokud ji Rada přijme - a k jejímuž přijetí je třeba jednomyslnost - ještě více posílí na evropské úrovni práva lidí se zdravotním postižením, což je, jak věřím, náš společný cíl - tedy nejen Komise, ale i Rady a Parlamentu.
<SPEAKER ID="440" NAME="Rumiana Jeleva">
zpravodajka. - (BG) Dámy a pánové, chtěla bych poděkovat všem za zapojení se do této diskuse a vyjádřená stanoviska. Myslím, že můžeme dnešní rozpravu zasadit do širších souvislostí, zejména poukázáním na to, že Hospodářská a sociální rada OSN přijala minulý rok rozhodnutí, kterým stanovila jako prioritní témata přezkumu a politických cyklů na roky 2009 až 2010 sociální integraci.
<P>
Zvláštní místo v tomto politickém cyklu sociální integrace má Světový akční program pro osoby se zdravotním postižením. Také věřím, že dnešní rozprava podnítí členské státy, které dosud úmluvu či její opční protokol neratifikovaly, aby tak v dohledné době učinily. Jsem si jistá, a v tomto bodě bych chtěla souhlasit s Radou, že hlasování o těchto zprávách bude krokem správným směrem.
<P>
I Evropský parlament musí nést svůj díl odpovědnosti za zlepšení podmínek lidí se zdravotním postižením. Jak bylo v této rozpravě zdůrazněno, musíme opravdu neúnavně pracovat a co nejvíce kontrolovat, zda jsou předpisy, které přijímáme, správně uplatňovány a zda nejsme odpovědni za dobrý právní základ, který lze pak jen těžko vynucovat.
<P>
Rád bych ještě jednou poděkoval kolegům poslancům z rozličných politických skupin a též kolegům z Komise a nevládních organizací, se kterými jsme během celého procesu spolupracovali, za jejich podporu.
<SPEAKER ID="969" NAME="Předsedající">
Obdržel jsem návrh usnesení předložený v souladu s čl. 103 odst. 2 jednacího řádu.
<P>
Rozprava je ukončena.
<P>
Hlasování se bude konat v pátek 24. dubna 2009.
<P>
Písemná prohlášení (článek 142)
<SPEAKER ID="442" NAME="Filip Kaczmarek  " LANGUAGE="PL">
Práva lidí se zdravotním postižením jsou neustále porušována. Nedávno došlo v Poznani - v mém městě - k události, která je pro tuto dobu příznačná. Poslanec polského parlamentu zaparkoval na místě vyhrazeném pro postižené. Tento poslanec má paradoxně přítele, který je postižený. Proč se o tom zmiňuji? Proto, že žádné zákony, úmluvy ani dokumenty nezlepší situaci lidí se zdravotním postižením, pokud budou veřejní činitelé otevřeně a beztrestně porušovat pravidla, která jsou určena k tomu, aby mohli lidé se zdravotním postižením žít a fungovat. Úmluvy jsou sice velmi důležité, ale stejně důležité je, aby byly opravdově a plně uplatňovány. Lidem se zdravotním postižením nepomohou práva, která jsou jen na papíře. Lidé se zdravotním postižením spoléhají na to, že nastanou opravdové změny, které jim přinesou rovné příležitosti. Děkuji.
