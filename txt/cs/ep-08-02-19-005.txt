<CHAPTER ID="005">
Akreditace a dozor nad trhem v souvislosti s uváděním výrobků na trh - společný rámec pro uvádění výrobků na trh - použití některých vnitrostátních technických pravidel na výrobky zákonně uváděné na trh v jiném členském státě - označení bezpečnosti spotřebního zboží (rozprava) 
<SPEAKER ID="009" NAME="Předsedající -">
(FR) Dalším bodem je společná rozprava k následujícím zprávám:
<P>
zpráva pana André Brieho jménem Výboru pro vnitřní trh a ochranu spotřebitelů o návrhu nařízení Evropského parlamentu a Rady, kterým se stanoví požadavky na akreditaci a dozor nad trhem týkající se uvádění výrobků na trh - C6-0068/2007 -,
<P>
zpráva paní Christel Schaldemoseové za Výbor pro vnitřní trh a ochranu spotřebitelů o návrhu rozhodnutí Evropského parlamentu a Rady o společném rámci pro uvádění výrobků na trh - C6-0067/2007 -
<P>
a zpráva pana Alexandera Stubba jménem Výboru pro vnitřní trh a ochranu spotřebitelů o návrhu nařízení Evropského parlamentu a Rady, kterým se stanoví postupy uplatňování určitých vnitrostátních technických pravidel u výrobků zákonně uváděné na trh v jiném členském státě a kterým se zrušuje rozhodnutí 3052/95/ES - C6-0065/2007 -,
<P>
stejně jako k této ústní interpelaci:
<P>
ústní interpelace paní Arlene McCarthyové jménem Výboru pro vnitřní trh a ochranu spotřebitelů, která je určena Komisi a týká se označení bezpečnosti spotřebního zboží - B6-0009/2008).
<SPEAKER ID="010" NAME="André Brie">
zpravodaj. - (DE) Paní předsedající, paní komisařko, zástupci předsednictví, dámy a pánové, předmět a právní problémy spojené s nařízením o akreditaci a dozoru nad trhem jsou složité a nařízení má veškeré znaky velmi nezajímavého a převážně technického nástroje. Nelze však pochybovat o tom, že má pro spotřebitele a pro evropskou ekonomiku jako celek velmi důležité politické důsledky. Potíže, které Komisi přiměly k návrhu tohoto nařízení a které jsou důvodem řady pozměňovacích návrhů a rozhodnutí přijatých během rozprav Výborem pro vnitřní trh a ochranu spotřebitele, jsou zjevné. Omezím své poznámky na tři konkrétní problémy.
<P>
Za prvé, akreditace nebyla dosud na evropské úrovni právními předpisy upravena, ačkoli ji provádí většina členských států a výrazným způsobem ovlivňuje výkon orgánů dozoru nad trhem. Z hlediska vnitřního trhu a volného pohybu zboží v EU je pro spotřebitele velice důležité, aby byly zřejmé rozdíly v kvalitě a účinnosti orgánů dozoru na trhem harmonizovány prostřednictvím evropských pravidel pro akreditační subjekty. Proto Evropský parlament překročil hranice návrhu Komise a uložil těmto subjektům a členským státům podstatně přísnější povinnosti. Nařízení jasně zakazuje komercializaci těchto subjektů, stanoví, že musejí být neziskové a nesmějí soutěžit s jinými subjekty, rovněž obsahuje ustanovení o nezávislosti těchto subjektů a o tom, že jsou považovány za veřejné orgány.
<P>
Za druhé, ačkoli jsou bezpečnost a ochrana spotřebitelů a životního prostředí upraveny řadou evropských pokynů a jiných závazných norem, potvrzuje loňský případ týkající se výrobce hraček ze Spojených států, firmy Martell, a řada dalších případů, že současná praxe je v mnoha ohledech neuspokojivá, že navíc existují značné rozdíly v prosazování pravidel na evropských hranicích a na evropském trhu a že dozor mnohdy není odpovídající. Samozřejmě je třeba změnit a zlepšit řadu jednotlivých směrnic, např. směrnici o bezpečnosti hraček. Návrhem nařízení se však Komise především snaží zlepšit, zesílit a harmonizovat systém dozoru nad trhem. Evropský parlament se s tímto postojem nejen ztotožnil, ale rovněž mnoho jeho aspektů rozvinul, zejména přesně definoval a zpřísnil povinnosti členských států a orgánů dozoru nad trhem včetně požadavků na spolupráci s celními orgány. Podle našeho názoru to rovněž znamená, že je orgánům uložena přísná oznamovací povinnost a že je stanovena veřejná svoboda informací. Jsem potěšen, že Rada a Komise na toto znepokojení Parlamentu zareagovaly.
<P>
Za třetí, osobně jsem přesvědčen, že největším úspěchem Parlamentu a nejdůležitějším zlepšením, jehož jsme dosáhli, je zahrnutí spotřebního zboží. Předností tohoto nařízení je jeho přísně závazná povaha a tuto přednost lze spojit s výhodami směrnice o obecné bezpečnosti výrobků, které spočívají v důkladně propracovaných, byť téměř nezávazných opatřeních na ochranu spotřebitelů. Tato problematika byla jak z právního, tak technického hlediska nejobtížnějším bodem našich rozprav a jednání s Komisí a Radou. Plodné výsledky lze nepochybně přičíst skutečnosti, že ačkoli každá ze tří institucí dávala přednost jinému přístupu, shodovaly se v tom, že je třeba docílit vyšší ochrany spotřebitelů a účinnějšího dozoru nad trhem. Proto bych rád poděkoval paní komisařce Kunevové a panu komisaři Verheugenovi, pracovníkům Komise a našim partnerům v jednání z německého a portugalského předsednictví, a zejména předsednictví slovinskému, za jejich intenzivní, konstruktivní a uvážlivou spolupráci. Rád bych rovněž při této příležitosti vyjádřil vděčnost zesnulému panu Michelu Ayralovi, který se podílel na organizaci převážné části této spolupráce, a proto je jeho odchod pro nás všechny ztrátou o to citelnější. Mohou potvrdit názor předsednictví, že výsledků by bylo stěží dosaženo bez zastřešující spolupráce posledních tří předsednictví.
<P>
Toto nařízení výrazně posílilo právní základ pro ochranu zdraví a bezpečnosti spotřebitelů a pro zajištění odpovídající jakosti výrobků. Nyní záleží na členských státech a Komisi, zda využijí příležitosti, které nařízení skýtá, aby spotřebitelům nabídly konkrétní zlepšení. Rád bych zároveň poděkoval stínovým zpravodajům, paní Christel Schaldemoseové a Alexanderu Stubbovi, za příkladnou spolupráci na přípravě tohoto balíčku.
<SPEAKER ID="011" NAME="Christel Schaldemose">
zpravodajka. - (DA) Paní předsedající, paní komisařko, pane úřadující předsedo, dámy a pánové, ráda bych nejprve poděkovala všem, kteří tak výtečně spolupracovali při práci na tomto balíčku. Tato práce byla v mnoha ohledech vzrušující. Jak stínoví zpravodajové vědí, je toto moje první zpráva za dobu, kdy působím v Parlamentu, a při její přípravě jsem se mnohé naučila. Práce na třech zprávách, a tudíž se třemi zpravodaji, byla pro mě velkou výzvou. A byla skutečným dobrodružstvím!
<P>
Skutečnost, že jsme zároveň pracovali na třech zprávách, které se v určitých oblastech překrývají, byla pro naši práci nanejvýš prospěšná, neboť výsledkem je ucelený právní předpis pro vnitřní trh, který tento trh posílí. O zlepšení právních předpisů se vede intenzivní diskuse, a přestože byla Komise během jednání nepochybně mnohokrát na rozpacích, odvažuji se tvrdit, že je tato naše práce příkladem dobrého postupu. Všichni jsme účinně spolupracovali, a díky tomu jsme dosáhli dobrých výsledků. Na druhou stranu jsme však museli uspořádat bezpočet setkání, abychom se k těmto výsledkům dopracovali.
<P>
Ráda bych zdůraznila tři věci, o které jsme jménem Parlamentu v souvislosti s rámcem pro uvádění výrobků na trh usilovali; tři věci, které jsme prosadili a díky kterým můžeme nyní s pocitem uspokojení podpořit kompromis, jehož jsme dosáhli. Za prvé se domnívám, že pro spotřebitele je velkým vítězstvím fakt, že se nám podařilo zvýšit požadavky na podniky v celém dodavatelském řetězci. Každý, kdo se bude podílet na umístění výrobku na trh, bude odpovědný za to, že je tento výrobek bezpečný a splňuje požadavky EU. To platí jak pro výrobce v Číně, tak pro dovozce v Kolíně nebo pro distributora v Kodani. Rovněž z to zcela jasně vyplývá, že dovozce již nebude moci tvrdit, že nenese žádnou odpovědnost, pokud se ukáže, že je dovezený výrobek nebezpečný nebo obecně nevyhovuje předpisům EU.
<P>
Za druhé, až na cílové čáře jsem se dohodli, jakým způsobem podpoříme označení CE. Od první rozpravy ve výboru bylo zjevné, že bude těžké rozhodnout se, jak tento problém řešit. V čem přesně označení spočívá? Jak můžeme zesílit kontroly? Je označení skutečně důvěryhodnou zárukou bezpečnosti? Řešení, k němuž jsme došli, nám umožňuje zachovat a posílit označení CE. V budoucnosti budou členské státy trestně stíhat společnosti a výrobce, kteří označení CE zneužijí. Zároveň zesílíme kontrolu trhu, a to v neposlední řadě díky zprávě pana Brieho. Celkově to znamená, že jako spotřebitelé budeme moci v budoucnu v mnohem větší míře důvěřovat výrobkům s označením CE.
<P>
V návrhu jsme však pověřili Komisi - a to je třetí bod -, aby sledovala, jak označení funguje. Označení CE nepředstavuje řešení všech bezpečnostních problémů na vnitřním trhu. Je určeno především organizacím a orgánům, které provádějí dozor nad trhem. Proto jsme Komisi prostřednictvím tohoto rozhodnutí požádali, aby zjistila, jak trh funguje, a z obecného hlediska důkladně posoudila označení týkající se bezpečnosti spotřebitelů. Komise nyní tyto úkoly plní a s napětím očekáváme její výsledky.
<P>
Toto rozhodnutí není v právním smyslu legislativní, ale obsahuje jednoznačné politické závazky, z nichž vyplývá, že budoucí právní předpisy týkající se výrobků budou vycházet z rámce, který jsme tímto rozhodnutím vytvořili. Konkrétně to znamená, že začneme-li dnes pracovat na směrnici o hračkách, vezmeme zmíněné definice a ustanovení týkající se podniků a začleníme je do směrnice o hračkách. Náš vnitřní trh tak ve skutečnosti bude mnohem bezpečnější. Jsem si naprosto jista, že díky tomu zvýšíme úroveň bezpečnosti na vnitřním trhu, a to jak pro spotřebitele, tak pro podniky. Všem, a zejména panu Stubbovi a panu Briemu, děkuji za spolupráci.
<SPEAKER ID="012" NAME="Alexander Stubb">
zpravodaj. - Paní předsedající, mám čtyři minuty, rád bych se vyslovil ke čtyřem bodům. Fakt, že pan Malcolm Harbour má dnes narozeniny, není prvním z nich, on však narozeniny opravdu má, a proto mu poblahopřejme.
<P>
První bodem je výraz díků, jelikož v případech, kdy se jedná o legislativní balíček, jako je tento, je naprosto nemožné prosadit jej vlastními silami. Mé první poděkován patří pánu Briemu a paní Schaldemoseové, které bych téměř označil za své spoluzpravodaje. Práci s vámi jsem si vskutku užil. I v mém případě se jednalo o první legislativní balíček a ukázalo se, věci mohou jít poměrně hladce. Rovněž bych rád poděkoval stínovým zpravodajům, zejména paní De Vitsové, paní Rühleové a panu Mandersovi. Práce s vámi byla opravdu zajímavá. Rád bych rovněž vyjádřil poděkování třem předsednictvím, která se na práci podílela. Nejprve panu Franku Wetzelovi a německému předsednictví. Odvedli výbornou práci. Poté Fernandě a předsednictví portugalskému. Rovněž pracovali výtečně. Také děkuji Slovinsku, které předvedlo, čím jsou nová předsednictví a předsednictví malých zemí tak skvělá. I vy jste odvedli skvělý kus práce, patří vám velký dík, Vinko. Obzvláště bych chtěl poděkovat Komisi, panu komisaři Verheugenovi a panu Simonu Mordueovi za politickou činnost a zároveň také za aktivitu během zasedání. Děkuji také Hansovi, Lilianě a zejména panu Ayralovi, o němž se již zmínil André. Pan Ayral nás bohužel opustil poněkud nečekaně. Pokud by záleželo na mně, nazval bych tento balíček po panu Ayralovi na počest jeho práci, protože byl skvělým evropským úředníkem, přesně takovým, jaké potřebujeme. Na závěr bych rád poděkoval Lucovi z právní služby, Patricii ze sekretariátu a především svému asistentu Tuomasovi, který pracoval s takovou pílí, až si poranil koleno. Jinými slovy, jeho levé koleno se přestalo vzájemně uznávat s kolenem pravým, a proto zde dnes nemůže být. On je však duší celého tohoto balíčku.
<P>
Druhým bodem je otázka, jak se vzájemné uznávání vyvíjelo. Jednoduše řečeno, v roce 1979 byl vynesen rozsudek ve věci Cassis de Dijon. Sedmdesát pět procent veškerého zboží podléhá harmonizaci, dvacet pět procent nikoli. Harmonizovaný podíl představuje částku 1 500 miliard EUR, tedy 1,5 bilionu EUR, neharmonizovaný podíl pak 500 miliard EUR. Z těchto 500 miliard EUR je 150 miliard EUR zdrojem potíží. Komise nám tvrdí, že kdyby vzájemné uznávání fungovalo, jak má, vzrostl by HDP o 1,8 %. Komise přišla s dobrým návrhem. Členské státy se jej bohužel pokusily smést pod stůl, ale nám v Evropském parlamentu se naštěstí podařilo ochránit zájmy vnitřního trhu a ambiciózní balíček prosadit.
<P>
Jako třetí bod bych se rád zeptal, čeho jsme dosáhli. Které procedurální věci jsme změnili? Jednoduše řečeno, malým, středním i velkým společnostem dosud trvalo dva až tři roky, než před soudem obhájily vzájemné uznání určitého výrobku. To již není nutné, protože jsme důkazní břemeno přenesli na členské státy. V podstatě jde o to, že členské státy musejí během řízení, které trvá 20 až 60 dnů, poskytnout důkazy - toto slovo obzvláště zdůrazňuji - o tom, že se konkrétní pravidlo v jiném členském státě nepoužívá. Přesunuli jsem tedy důkazní břemeno. Všem malým a středním evropským podnikům chci sdělit, že již nikdy nebudou muset vyplňovat formulář žádosti, budou-li chtít vstoupit na trh v jiné zemi. Nikoli, zboží se pohybuje volně. Pokud se dostanete do nesnází, obraťte se na nás, obraťte se na mě. Neměli byste mít již povinnost žádat o vstup.
<P>
Můj čtvrtý a závěrečný bod se týká praktických případů a oblastí, na které se naše výsledky vztahují. Odpověď zní jízdní kola, lešení, požární poplašné systémy, chléb a rostlinné produkty atd. Zásada vzájemného uznávání se uplatňuje na rozsáhlém trhu. Mým posledním bodem, poté, co jsem vyjádřil poděkování a uvedl souvislosti procedurálních změn a praktické případy, je prohlášení, že by evropské firmy nikdy znovu neměly dopustit, aby byl určitému výrobku znemožněn vstup na trh v jiné zemi.
<P>
(Potlesk)
<SPEAKER ID="013" NAME="Předsedající">
Zábavný jako vždy, pane Stubbe!
<SPEAKER ID="014" NAME="Arlene McCarthy">
autorka. - Paní předsedající, i já bych ráda před členy pochválila skvělou práci, kterou na balíčku týkajícím se zboží odvedli naši zpravodajové, pan Brie, paní Schaldemoseová a pan Stubb, z nichž všichni jsou dosud legislativně nedotčeni, jestli se nemýlím. Toto je podle všeho první zpráva, na které v tomto Parlamentu pracovali, a se spolupracovníky odvedli velmi dobrou práci. Musíme také poděkovat panu komisaři za to, že se této problematice odhodlaně věnoval, a také Radě a ještě jednou předsednictví za to, že toto vše umožnily.
<P>
Domnívám se, že se nám podařilo dosáhnout dohody, která uvolní oběh bezpečných výrobků na vnitřním trhu a současně zavede přísnější režim pro odhalování nebezpečného zboží a zamezení jeho vstupu na trh a samozřejmě také zachová přísnější pravidla, která jsme již zavedli pro bezpečnost potravin, lékařského vybavení a produktů z krve. Díky tomuto balíčku budou moci podniky a malé a střední podniky snadněji prodávat své výrobky, jak již zmínil pan Stubb, ať jde o běžné věci pro domácnost nebo jízdní kola, žebříky, nádrže či nádoby atd. - a spotřebitelé budou moci sklízet plody širšího výběru vysoce kvalitních a bezpečných výrobků.
<P>
Jasně jsme však prohlásili, že volný oběh zboží nesmí ohrozit bezpečnost. Naši zpravodajové se naopak pomocí základních požadavků tohoto balíčku snažili bezpečnost zvýšit a posílit vynucovací režim tím, že jasně stanovili, že všechny výrobky uváděné na trh včetně výrobků dovezených ze třetích zemí musejí odpovídat právním předpisům, ať již směrnici o bezpečnosti hraček, nebo směrnici o elektrických zařízeních; tím, že zdůraznili, že všechny hospodářské subjekty nesou právní odpovědnost - a tudíž i ručí za uvádění výrobků na trh a za správnost informací, které poskytují; tím, že zesílili současný systém označování CE, aby zvýšili povědomí spotřebitelů o výrobcích a také jejich důvěru v tyto výrobky; a tím, že zlepšili koordinaci a spolupráci orgánů dozoru nad trhem, aby bylo zejména možné rychleji jednat v mimořádných případech, kdy je nutné odhalit nebezpečné výrobky a stáhnout je z trhu.
<P>
Vrátím se k příkladu hraček. Nutno zdůraznit, že i když jsou zkušební požadavky a normy právních předpisů Spojených států v oblasti bezpečnosti hraček slabší než požadavky a normy Evropské unie a že k problémům se závadnými hračkami docházelo častěji, ke stažení téhož výrobku došlo ve Spojených státech v červnu, zatímco členským státům trvalo až do září, než začaly jednat a závadnou hračku z trhu EU stáhly. Z toho důvodu mají změny, které naši zpravodajové provedli, aby jednání urychlili, zcela zásadní význam.
<P>
Máme-li povzbudit důvěru spotřebitelů, musíme zaručit, že neexistují žádné mezery, jimiž by závadné či nebezpečné výrobky mohly proniknout na trh. Myslím, že poselství, které dnes Parlament hlasováním o těchto nových opatřeních vydá, spočívá v tom, že chceme, aby se zboží pohybovalo volně, chceme zvýšit hospodářskou soutěž a výběr pro spotřebitele, ale budeme neústupní, pokud jde o bezpečnost, a proto jsme zesílili dozor a vynucování a poskytli označení CE právní ochranu, kterou zasluhuje, abychom zaručili, že dovozci a výrobci mohou být trestně stíháni, pokud nedostojí povinnosti chránit spotřebitele.
<P>
Proto vám, paní komisařko, chci poděkovat za konstruktivní a náročnou práci, kterou jste odvedla. Vítáme skutečnost, že předkládáte novou směrnici o bezpečnosti hraček. Je pouze jednou z mnoha směrnic, které tento balíček právních předpisů, o němž dnes jednáme, obsahuje, a jako předsedkyně Výboru pro vnitřní trh a ochranu spotřebitelů bych vás proto ráda požádala, abyste popsala některé z klíčových opatření, jimiž hodláte v budoucnosti zvýšit důvěru spotřebitelů a zaručit bezpečnost a informovanost spotřebitelů.
<P>
Mám zde dnes dva výrobky. Prvním je hračka lachtana, druhým varná konvice. První je bez označení CE, druhá naopak takto označena je, na tu první se tedy pravděpodobně nevztahuje směrnice o bezpečnosti hraček, u druhé lze předpokládat, že podléhá směrnici o elektrických zařízeních. Spotřebitelé jsou však zmatení. Jsou přesvědčeni, že to rovněž znamená, že je tato konvice bezpečná. Takovýto význam však označení nemá. Pouze značí, že konvice vyhovuje směrnici o elektrických zařízeních, a z tohoto důvodu vás dnes žádáme o tři věci: Abyste přezkoumali koncepci doplňujícího označení na zvýšení informovanosti spotřebitelů o bezpečnosti výrobků, abyste vypracovali důkladnou studii, která objasní proveditelnost, možný přínos a případné nedostatky takové označení z hlediska všech zúčastněných stran včetně podniků a spotřebitelů, a prozkoumali, jak lze pomocí opatření zesilujících celní kontrolu uvnitř Evropské unie i mimo ni zvýšit důvěryhodnost označení CE, abychom spotřebitele vyvedli ze zmatku, do něhož se kvůli označení CE dostali.
<SPEAKER ID="015" NAME="Andrej Vizjak">
úřadující předseda Rady - Paní předsedající, paní komisařko, dámy a pánové, je pro mě velkou ctí, že se s vámi dnes mohou zúčastnit pléna Evropského parlamentu a podílet se na rozpravě o balíčku týkajícího se výrobků. Volný pohyb zboží je nepochybně jedním ze základních kamenů evropské integrace.
<P>
Jsem velmi potěšen, že v roce, kdy oslavujeme čtyřicáté výročí celní unie a pozornost se upírá na přezkum fungování vnitřního trhu, můžeme do mozaiky zlepšeného fungování evropského trhu zasadit další kamínek. Volný pohyb zboží je jednou z oblastí, v níž se Slovinsko poprvé setkalo s evropskými právními předpisy, a o to více mě těší, že právě v době slovinského předsednictví budeme mít příležitost, abychom dohodu potvrdili prostřednictvím tohoto balíčku týkajícího se výrobků, který je novým mezníkem v budování vnitřního trhu Evropské unie.
<P>
Stojí za zmínku, že za slovinského předsednictví již letos proběhlo 30 až 35 setkání na všech úrovních, a to je teprve polovina února. Do konce listopadu bylo k textu předloženo přibližně 300 pozměňovacích návrhů, za něž jsme všem vděční, zejména těm, kteří vynaložili značné úsilí, aby bylo těchto výsledků dosaženo.
<P>
Souhlasím, že na první pohled vypadá balíček týkající se výrobků velice technicky, jsem nicméně přesvědčen, že z reakcí evropských společností jasně vyplyne, že jsou tímto právním předpisem zcela přímo ovlivněny.
<P>
Tento legislativní balíček členské státy jednoznačně informuje o tom, co je povoleno při zacházení s výrobky, které společnosti hodlají uvést na trh, a co naopak povoleno není. Na druhé straně budou mít společnosti jasno v tom, co mohou očekávat o vnitrostátních orgánů. Budou mít dostatek informací o postupech, o tom, kolik času budou správní orgány přibližně potřebovat, aby zpracovaly jejich případ, pokud nastane situace, kdy výrobky spadají do skupiny, pro kterou neexistují harmonizované právní předpisy Společenství, a jakými postupy lze takovéto výrobky případně stáhnout z trhu.
<P>
To je obzvláště důležité pro malé a střední podniky, které jsou ve srovnání s jinými společnostmi nepřiměřeně zatížené správními postupy. Zjistí, že tento nový právní předpis tyto postupy velmi zjednodušuje a že je balíček týkající se výrobků pro evropské společnosti přínosný. O tom není pochyb.
<P>
Bude však, a to je pro mě obzvláště důležité, také přínosem pro evropské spotřebitele. Nařízení o akreditaci a dozoru nad trhem nám umožnilo zesílit dozor nad trhem. Tím zaručíme, že mají spotřebitelé ten nejlepší přístup k bezpečným výrobkům a že tyto výrobky splňují veškeré požadavky.
<P>
Stejným způsobem zaručíme, že výrobky dovážené do Evropské unie ze třetích zemí podléhají kvalitnímu dozoru a že v budoucnu zabráníme tomu, aby se na evropském trhu objevovaly výrobky, které jsou škodlivé pro zdraví evropských občanů nebo jejich dětí, což je ještě horší.
<P>
Způsoby, jimiž členské státy nakládají s nebezpečnými výrobky, jsou nyní mnohem jasnější. Rovněž je zřetelná spojitost s právními předpisy týkajícími se obecné bezpečnosti výrobků. Podle mého názoru nám tento balíček umožní, abychom přímo zvýšili důvěru našich občanů ve vnitřní trh Evropské unie.
<P>
Rovněž je třeba podotknout, že tento balíček týkající se výrobků je součástí úsilí o nastolení lepšího legislativního prostředí.
<P>
Rozhodnutí o obecném rámci pro uvádění výrobků na trh poskytuje Evropské komisi a oběma zákonodárcům jasný plán, jakousi příručku, jejíž základní složky by měly být součástí budoucích technických právních předpisů Evropské unie. Právní předpisy Evropské unie budou díky tomu srozumitelnější a členské státy je budou moci snadněji provádět.
<P>
Jsem přesvědčen, že tento nový právní předpis přispěje k účinnější organizaci vnitrostátních správních orgánů a podnikům a občanům umožní, aby jednali transparentněji. Posílí a zjednoduší spolupráci členských států, a tím zlepší vazby mezi institucemi odpovědnými za akreditaci a dozor nad trhem Evropské unie.
<P>
Na závěr mi dovolte, abych poděkoval zpravodajům, paní Schaldemoseové, panu Stubbovi a panu Briemu, za jejich nevídaně přizpůsobivou a konstruktivní spolupráci. Rád bych také poděkoval Komisi a panu komisaři Verheugenovi za neúnavnou podporu a rady při přípravě konečné dohody mezi Evropským parlamentem a Radou. To vše vedlo ve výjimečně krátké době k vypracování harmonizovaného a podle mého soudu znamenitého konečného znění všech tří projednávaných dokumentů.
<P>
Jsem přesvědčen, že jsme společně dokázali, že jde-li o blaho evropských občanů a dobré fungování evropské ekonomiky, jsou evropské instituce jednotné a efektivní.
<P>
Děkuji vám za úsilí a pozornost.
<SPEAKER ID="016" NAME="Günter Verheugen">
místopředseda Komise. - (DE) Paní předsedající, pane úřadující předsedo Rady, dámy a pánové, významným cílem iniciativy, kterou jsme představili přesně před rokem, bylo optimalizovat volný pohyb zboží v rámci evropského vnitřního trhu a zároveň zvýšit důvěru spotřebitelů a podniků v pravidla, jimiž se vnitřní trh řídí.
<P>
Rád bych vám všem dnes poděkoval za to, že jste o tento cíl usilovali s takovým odhodláním. Je vskutku obdivuhodné, v jak krátkém čase byl tento složitý a mnohdy technicky působící balíček doveden ke zdárnému konci. Za tento úspěch vděčíme mimořádnému odhodlání všech stran a rád bych obzvláště poděkoval zpravodajům, paní Schaldemoseové, panu Briemu a panu Stubbovi.
<P>
Všem třem zpravodajům jsem vděčný za to, že ve svých projevech ocenili vůdčí úlohu našeho zesnulého kolegy, pana Michela Ayrala. On byl tím skutečným architektem celého balíčku a musím se přiznat, že jsem občas míval pocit, že on jediný mu zcela rozumí.
<P>
Rovněž bych chtěl poděkovat zástupcům slovinského předsednictví za to, že tento projekt zařadili do své agendy jako jednu z priorit. Fakt, že dnes můžeme tento balíček přijmout, je vynikajícím úspěchem slovinského předsednictví.
<P>
Rovněž jako první rád uznám, že kvalitě tohoto složitého legislativního baličku prospělo přijetí Evropským parlamentem, za což jsem vděčný. Jde o učebnicový příklad toho, jak by měly evropské instituce spolupracovat.
<P>
Proto můžeme předložit balíček, který bude přínosný pro každého, kdo působí na vnitřním trhu - pro podniky, zejména malé a střední, a především pro spotřebitele.
<P>
Díky nařízení o vzájemné akreditaci budou moci společnosti snadněji uvádět své výrobky na trh v celé Evropě, aniž by přitom zakopávaly o překážky v podobě různých vnitrostátních pravidel. Všichni jsme si vědomi, že tato různorodá vnitrostátní pravidla nejsou často historicky zakořeněna v ničem jiném než v čistém protekcionismu. Z tohoto hlediska budou hlavními vítězi malé podniky, neboť právě ty čelí při překonávání těchto administrativních překážek největším těžkostem.
<P>
Tento poslední aspekt je podle mého názoru obzvláště důležitý v kontextu obecné politické situace. V Evropě v současné době existuje přes 23 milionů malých a středních podniků. Představují 99 % všech evropských podniků. V celé Evropě existuje pouze 44 000 firem, které do kategorie malých a středních podniků nespadají.
<P>
Překvapivá je skutečnost, že pouze 8 % našich podniků vyváží své výrobky za hranice svých států, ať již v rámci evropského vnitřního trhu, nebo do vzdálenějších zemí. Jinými slovy, více než 90 % všech evropských firem omezuje svoji činnost pouze na domácí trhy a vůbec nevyužívá výhod, které jim vnitřní trh nabízí. Jsem pevně přesvědčen, že hlavní příčina spočívá v tom, že každodenní používání pravidel upravujících vnitřní trh s sebou nese příliš mnoho praktických problémů. Přesně od tohoto bodu se odvíjejí naše návrhy.
<P>
Nařízení o akreditaci a dozoru nad trhem zřetelně zvýší účinnost našich pravidel pro vnitřní trh a jedním z hlavních cílů těchto pravidel je samozřejmě zaručit bezpečnost výrobků. Nová pravidla rovněž zaručí, že bude možné řádně ověřit soulad s normami pro jednotlivé výrobky a s požadavky na bezpečnost a kvalitu.
<P>
Takto poprvé doplňujeme technická pravidla pro vnitřní trh společnou politikou dozoru nad trhem, což znamená obrovský krok k vyšší bezpečnosti výrobků.
<P>
Během předcházejících úvah a také při dnešní rozpravě byla velká pozornost věnována otázce označení CE. Především bych rád vyjádřil své potěšení nad tím, že Parlament podporuje označení CE, aby zajistil, že účinnějším způsobem přispívá k zaručení bezpečnosti výrobků.
<P>
Rozhodně však souhlasím s názorem paní McCarthyové, že označení CE bylo během mnoha let od okamžiku, kdy bylo poprvé použito, zdrojem řady otázek. Jedním z příkladů je problematika jednotného evropského označení bezpečnosti, o němž se zmínila paní McCarthyová. Mám to štěstí, že vám mohu sdělit, že Komise je nejen připravena předložit studii, o kterou Parlament požádal, ale že jsme již na této studii začali předběžně pracovat, jelikož považuji tento projekt za naléhavý, a že studii předložíme co nejdříve.
<P>
Jak je vám známo, označení CE nebylo původně zamýšleno jako zdroj informací pro spotřebitele. K tomuto nedorozumění dochází znovu a znovu. Označení CE není nic jiného než potvrzení, že výrobek vyhovuje všem příslušným právním předpisům. Označení CE spotřebitelům samozřejmě nic neříká, jestliže neznají ustanovení, která se na daný výrobek vztahují. A nemusím zdůrazňovat, že to je pro spotřebitele přespříliš tvrdý oříšek.
<P>
Je pravda, že označení CE je ve většině případů také označením bezpečnosti, avšak nikoli vždy a nikoli výlučně. A tím nejdůležitějším, co se spotřebitelé chtějí dozvědět, je, zda je jejich výrobek doopravdy bezpečný. Proto naprosto souhlasím s Parlamentem a také Komise vnímá nutnost podrobit celý systém označování CE důkladnému přezkumu.
<P>
Rovněž je zvažována otázka, zda je možné a účelné zavést doplňující označení. Je třeba podrobně přezkoumat, zda je možné toto označení zavést a jaké dopady by to mělo na všechny zúčastněné strany. Komise v každém případě zaujímá k této otázce otevřený postoj a je ochotna jakkoli spolupracovat s Parlamentem a Radou.
<P>
Rozumí se samozřejmě, že v rámci probíhajících prací zjišťujeme také náklady spojené se zavedením nového systému a úpravou systémů stávajících, a navíc, což je ještě důležitější, také to, jak by každý ze systémů mohl pomoci spotřebitelům, výrobcům, obchodníkům a veřejným orgánům tím, že jim za peníze poskytne lepší hodnotu.
<P>
Další velice významná otázka, kterou se nyní zabýváme, se týká vazeb mezi jakýmkoli konkrétním označením pro spotřebitele a všemi ostatními označeními včetně označení CE.
<P>
Pokud jde o zvýšení důvěryhodnosti označení CE pomocí přísnějších kontrol výrobků ze zemí mimo EU, bude nařízení o akreditaci a dozoru nad trhem, jakmile je členské státy provedou, důležitým přínosem k vyřešení této problematiky. Domnívám se, že je zejména důležité mít na paměti, že lidé vnímají bezpečnost výrobků jako ukazatel důvěryhodnosti celého projektu vnitřního trhu.
<P>
Rozhodnutí a společném právním rámci pro uvádění výrobků na trh je obzvláště důležité ve vztahu k budoucím právním předpisům. Toto rozhodnutí stanoví normy, které se budou vztahovat na naše legislativní akty. Na jedné straně je navrženo tak, aby zaručovalo vysokou úroveň bezpečnosti, a tento cíl se odráží v ustanoveních týkajících se např. odpovědnosti dovozců. Na druhé straně pomůže celý soubor ustanovení sjednotit, a tím podnikům usnadní dodržování pravidel v praxi.
<P>
První konkrétní plod tohoto rozhodnutí byl již Parlamentu předložen v podobě směrnice o bezpečnosti hraček, kterou již Komise přijala. V nejbližší budoucnosti budou následovat další příklady.
<P>
Komise je nadmíru potěšena politickými výsledky, které se zde dnes rýsují. Děkuji vám za aktivní zájem a za příspěvky, které zaručily, že tento balíček - balíček týkající se jednoho z klíčových projektů evropské integrace, jmenovitě vytvoření opravdu účinného vnitřního trhu - představuje skutečný krok vpřed a vnitřní trh posouvá na novou úroveň kvality.
<P>
Tímto způsobem se co nejvíce přibližujeme k úplnému dokončení vnitřního trhu. Slova "co nejvíce se přibližujeme" používám záměrně, abych zdůraznil, že evropský vnitřní trh nebude nikdy zcela harmonizován, a ani si nemyslím, že by to bylo naším přáním. Vzhledem k rozličným tradicím a potřebám členských zemí Evropské unie musí být rovněž zachován určitý stupeň volnosti, aby byly tyto potřeby uspokojeny a tyto tradice chráněny.
<P>
Musíme dbát na to, abychom v této oblasti uhájili citlivou rovnováhu, ale jak jsem již řekl, naše ustanovení nás přibližují k úplné realizaci vnitřního trhu natolik, nakolik je to v lidských silách. Jsem přesvědčen, že toto nařízení je dalším významným přínosem k růstu a zaměstnanosti v Evropě, a že tudíž poskytuje další odpověď těm, kdo se ptají, jak Evropa reaguje na ekonomické výzvy 21. století.
<P>
(Potlesk)
<SPEAKER ID="017" NAME="Helmuth Markov">
navrhovatel stanoviska Výboru pro mezinárodní obchod. - (DE) Paní předsedající, pane úřadující předsedo Rady, pane komisaři, Výbor pro mezinárodní obchod je s obsahem zprávy pana Brieho zcela spokojen. On a jeho kolegové ve Výboru pro vnitřní trh a ochranu spotřebitelů odvedli velmi dobrou práci a k této složité, leč důležité problematice zaujali vyvážený postoj.
<P>
Na první pohled má toto nařízení na zahraniční obchod minimální vliv. Jsem však přesvědčen, že vnitřní trh a zahraniční obchod jsou čím dál více navzájem provázány. Je třeba pečlivě posoudit příležitosti a rizika plynoucí z rostoucí otevřenosti našeho trhu a těmito příležitostmi a riziky se zabývat. Evropská unie musí zaručit, že vnitřní trh funguje řádně, a nesmí dopustit, aby bylo toto fungování ohroženo subjekty mimo Společenství i v něm.
<P>
Jsem potěšen, že hlavní výbor přijal návrhy Výboru pro zahraniční obchod, které brání výrobkům, jež jsou opatřeny nepravým či zavádějícím označením CE, v přístupu na trh, neboť díky tomu bude snadnější zaručit, že jsou informace poskytované spotřebitelům spolehlivé a transparentní, a zároveň tak vznikne větší prostor pro opatření proti nezákonným postupům, které porušují vnitrostátní právní předpisy a právní předpisy EU.
<P>
V tomto okamžiku bych rád zdůraznil, že je třeba věnovat zvýšenou pozornost dozoru nad výrobky ze zemí, které nejsou členy EU. V tomto případě nejde o protekcionismus; faktem je, že ačkoli pravidla existují, jsou mnohem více porušována v zemích, kde je kontrolní praxe méně přísná, nežli v Evropské unii. To je dalším z prostředků, jimiž musíme zaručit, že výrobcům, kteří se kromě toho, že se usadí v zemích mimo EU, aby měli nižší výrobní náklady, také snaží ušetřit peníze obcházením technických a právních požadavků, jež jim EU uložila s cílem chránit své občany, nebyly přiznány žádné další výhody.
<P>
Mimochodem, některé z výhod spojených s usazením v zemi s nízkými výrobními náklady mohou být z hlediska podnikání lákavé, ale tato usazení mají krajně škodlivý dopad na životní prostřední a ze společenského pohledu jsou zcela nepřijatelná. Ale zpět ke zprávě: Dalším příjemným aspektem je skutečnost, že Výbor pro vnitřní trh a ochranu spotřebitelů přijal návrh předložený Výborem pro mezinárodní obchod, který zavádí možnost uložení přísnějších sankcí v případě, že dojde k opakovanému porušení právních předpisů.
<P>
Rovněž si velmi ceníme zprávy paní Schaldemoseové. Ačkoli ne vždy odráží literu, pak zcela jistě odráží ducha pozměňovacích návrhů předložených Výborem pro mezinárodní obchod. Stojí za zdůraznění, že tento nový návrh stanoví, že břemena budou rozložena stejně na všechny subjekty působící v obchodu bez ohledu na to, zda jde o výrobce, dovozce, nebo obchodníky. Další důležitou složkou je, že se od dovozců výrobků ze zemí mimo EU požaduje, aby zaručili, že dotčené zboží splňuje platné požadavky Společenství.
<P>
Základem našich pozměňovacích návrhů byla snaha zaručit, že dovozci a zahraniční výrobci nesou odpovědnost za ztráty či zranění způsobené výrobky, které jsou nebezpečné nebo porušují předpisy. Cílem tohoto návrhu je přimět dovozce, aby bedlivěji kontrolovali, zda výrobci dodržují své právní závazky; toho hodláme docílit tím, že dáme najevo, že uvádění zboží na vnitřní trh bez důkladné kontroly může být chybou, která se prodraží. Tím v Evropské unii nejen přispějeme ke spravedlivé hospodářské soutěži, ale také omezíme pobídky k přemístění výrobních zařízení do zemí mimo EU, kde jsou zákony a předpisy méně přísné než u nás.
<P>
Rovněž podporuji doporučení obsažené ve zprávě, aby členským státům byla přiznána odpovědnost za to, že na svém území vytvoří odolný, účinný a citlivý systém dozoru na trhem, a aby od nich bylo vyžadováno, aby pro tyto účely vyčlenily odpovídající odborné a finanční rezervy. Řádné vynucování navržených ustanovení je nezbytným předpokladem k tomu, aby byla naše tržní pravidla správně používána a aby byli evropští spotřebitelé chráněni před výrobky, které jsou nebezpečné nebo porušují právní předpisy Společenství.
<SPEAKER ID="018" NAME="Peter Liese">
navrhovatel stanoviska Výboru pro životní prostředí, veřejné zdraví a bezpečnost potravin. - (DE) Paní předsedající, pane komisaři, dámy a pánové, rád bych se jako zpravodaj Výboru pro životní prostředí vyjádřil ke zprávě pana Brieho a hodlám se zaměřit především na dozor nad trhem, neboť ten je hlavním předmětem zájmu členů našeho výboru.
<P>
Během několika posledních měsíců se lidé často ptali, co vlastně označení CE znamená, co ta dvě písmena vyjadřují. Jak jistě víte, ve skutečnosti jsou znamením, že daný výrobek vyhovuje evropským předpisům, ale během naší diskuse o označení CE se začal šířit vtip, že toto označení vlastně znamená "čínský export". Je smutné, že označení CE využívají výrobci, kteří pravidla nedodržují. Tak tomu samozřejmě není vždy, ale obávám se, že na Dálném východě je zneužívání běžné. Tato praxe je nepřijatelná, neboť ohrožuje spotřebitele, veřejné zdraví a životní prostředí, rovněž však poškozuje společnosti, které hrají podle pravidel.
<P>
Rád bych zdůraznil, že dodržování evropských pravidel nesmí snížit konkurenceschopnost společností, stejně jako nesmí žádná společnost těžit z toho, že těmito pravidly opovrhuje. Proto Výbor pro životní prostředí v minulosti tvrdil, že například v souvislosti se směrnicí o ekodesignu energetických spotřebičů je třeba zavést přísnější dozor nad trhem. Proto je příjemné, že Komise takový návrh vypracovala. Podle nás to trvalo až příliš dlouho, ale lepší pozdě, než nikdy. Proto také oceňujeme, že bylo nyní rychle dosaženo dohody. Stejně jako Výbor pro vnitřní trh a ochranu spotřebitelů zastává Výbor pro životní prostředí názor, že přechodné období navržené Komisí je příliš dlouhé. Měli bychom zaručit, že tato pravidla vstoupí v platnost co nejdříve. Kompromisní datum 1. ledna 2010 není právě podle našich představ, ale stejně jako v mnoha jiných oblastech znamená alespoň zlepšení návrhu Komise.
<P>
Vyzývám členské státy, aby vyčlenily nezbytné lidské zdroje a schválily nutná opatření, jimiž urychleně zlepší dozor na trhem, abychom nemuseli přechodné období využít. V zájmu spotřebitelů a poctivých společností musíme jednat co nejrychleji.
<SPEAKER ID="019" NAME="Karin Scheele">
navrhovatelka stanoviska Výboru pro životní prostředí, veřejné zdraví a bezpečnost potravin. - (DE) Paní předsedající, také bych ráda připojila své blahopřání k těm, která již byla vyjádřena zpravodaji. Jen zřídka jsem v této sněmovně zažila tak nekonfliktní rozpravu, jednalo-li se o návrhu, který spotřebitelům poskytuje větší ochranu a podnikům více výhod.
<P>
Vypracovala jsem stanovisko Výboru pro životní prostředí, veřejné zdraví a bezpečnost potravin ke zprávě paní Schaldemoseové. Výbor návrh rozhodnutí Komise zamítl, jelikož dodnes nevíme, proč se v této důležité věci Komise rozhodla navrhnout tento konkrétní nástroj, a nikoli právně závazná pravidla. Zpravodajce z Výboru pro vnitřní trh a ochranu spotřebitelů bych nicméně ráda poděkovala a popřála mnoho úspěchů. Rovněž jsme byli značně skeptičtí, pokud jde o obecné uplatňování metody známé jako "nový přístup", jelikož podle tohoto přístupu ověřují soulad zboží s předpisy samotní výrobci a tento přístup zároveň oslabuje dozor nad trhem tím, že důkazní břemeno přesouvá na opačnou stranu. Z toho důvodu pevně zastáváme kompromis, aby byl nový přístup uplatňován pouze na základě posouzení jednotlivých případů.
<SPEAKER ID="020" NAME="Jan Březina">
navrhovatel stanoviska Výboru pro průmysl, výzkum a energetiku. - (CS) Vážená paní předsedající, kolegové, kolegyně, v první řadě bych chtěl ocenit kvalitní práci všech zpravodajů balíčku. Jako navrhovatel stanoviska výboru ITRE ke zprávě předkládané kolegou Stubbem se budu zabývat skupinou zhruba 25 % produktů, kde funguje zásada tzv. vzájemného uznávání technických pravidel členských zemí. Jedná se o trh zboží v hodnotě zhruba 500 miliard eur. Do této skupin patří například stavební výrobky, výrobky z cenných kovů, potřeby pro péči o děti a mnoho dalších produktů.
<P>
Ačkoli Evropský soudní dvůr stanovil pravidlo tzv. vzájemného uznávání již téměř před třiceti lety v soudním rozhodnutí Cassis de Dijon, realita je poněkud odlišná, a to je důvod, proč je tato legislativa tak potřebná a důležitá. Členské země bohužel velmi často zneužívají svého postavení a systematicky zabraňují v přístupu na svůj trh výrobkům, které jsou zákonně uvedeny v jiném členském státě. Vedle finančních ztrát zvlášť pro malé a střední podnikatele, kterých se tato legislativa týká nejvíce, znamená praxe členských zemí výraznou administrativní zátěž pro tyto podnikatele. Podnikatelé se musí chtě nechtě podřídit národním orgánům a institucím a podstupovat další náročné administrativní procedury, přizpůsobovat své výrobky v neharmonizované oblasti, pokud je chtějí dovážet do těchto členských zemí nebo je nevyvážet vůbec.
<P>
Stanovením jasné procedury, důkazního břemena, lhůt a povinností jak pro podnikatele, tak pro orgány, které zvolí výjimku z tohoto pravidla, lze účinněji vymáhat uplatňování této zásady, která přispěje k dosažení volného pohybu zboží, jedné ze čtyř základních svobod. Zároveň tím bude zmenšena nerovnováha mezi podnikateli a státními orgány, které rozhodují o přístupu na trh. Věřím, že se podaří splnit hlavní cíl tohoto návrhu a že z účinného vymáhání a uplatňování této zásady bude mít nakonec největší prospěch evropský spotřebitel.
<SPEAKER ID="021" NAME="John Purvis">
navrhovatel stanoviska Výboru pro průmysl, výzkum a energetiku. - Vážená paní předsedající, byl jsem navrhovatelem stanovisek Výboru pro průmysl, výzkum a energetiku ke dvěma ze tří zpráv v tomto balíčku. Před hlasováním ve výboru jsme obdrželi intenzivní vnější protesty. Na první pohled se zdálo, že jsou odůvodněné záminkou zaručení bezpečnosti a kvality, ve skutečnosti se však jednalo o špatně skrytý protekcionismus před konkurencí dovozů do EU.
<P>
Jelikož zastáváme myšlenku volného trhu Evropské unie ve světě tvořeném, jak doufám, volnými trhy a protože jsme pevně přesvědčeni o významu volného obchodu pro rozvoj a růst jak Evropské unie, tak našich obchodních partnerů, musíme být velice opatrní, abychom do protekcionismu náhodou neskouzli.
<P>
Stanovisko výboru bylo v tomto ohledu zmírněno a jsem potěšen zjištěním, že zejména díky úsilí Výboru pro vnitřní trh a ochranu spotřebitelů byla většina těchto přehnaně protekcionistických aspektů zeslabena.
<P>
Dovozci a distributoři budou mít i nadále právo upravovat výrobky tak, aby vyhovovaly trhu EU, a v takových případech zcela oprávněně nesou odpovědnost za dodržení shody. Na druhé straně jsem si všiml, že je od nich dosud požadováno, aby zaručili - cituji: "zaručili" -, že i výrobky, které uvádějí na trh EU bez jakýchkoli úprav, vyhovují právním předpisům EU. Za vhodnější než "zaručit" považuji slovo "ověřit", a zajímalo by mě, zda je podle pana komisaře slovo "zaručit" v této souvislosti v souladu s ustanoveními Světové obchodní organizace a obecně také se závazkem EU podporovat volný obchod.
<P>
Jsem potěšen, že byl odstraněn odkaz na směrnici o obecné bezpečnosti výrobků. Podle mého názoru bude směrnice o obecné bezpečnosti výrobků spotřebitele před nebezpečnými výrobky chránit i nadále, bez ohledu na to, zda je začleněna do tohoto právního předpisu, či nikoli.
<P>
Její začlenění by jenom zvýšilo zbytečnou byrokratickou zátěž při výrobě a posuzování výrobků, které ani nejsou určeny pro spotřebitelský trh. Pro evropské výrobní odvětví je rovněž důležité, že je pochopen význam a přínos označení CE, a jsem přesvědčen, že tento fakt je významným krokem vpřed. Oceňuji, že se pan komisař zmínil, že zvažuje, jaké další kroky by bylo vhodné provést, ovšem za předpokladu, že tyto kroky budou vždy reálné pro výrobní odvětví EU a pro vývozce do EU.
<P>
Celkově se domnívám, že obsah zprávy je nyní přijatelný. Samozřejmě očekávám, že dokonce i moji kolegové ve Výboru pro průmysl ze socialistických a liberálních skupin ocení tento rozumný a přijatelný výsledek.
<P>
Po provedení se ve Výboru pro průmysl budeme těšit na řádné dokončení jednotného trhu se zbožím, na němž budou uplatňovány náročné a účinné normy ochrany spotřebitelů. To je hlavním cílem Evropské unie, jehož naplnění bude pro naše voliče z ekonomického hlediska téměř nepředstavitelným přínosem.
<SPEAKER ID="022" NAME="Jacques Toubon">
navrhovatel stanoviska Výboru pro právní záležitosti. - (FR) Paní předsedající, vážení kolegové, jako navrhovatel stanoviska Výboru pro právní záležitosti bych chtěl ze všeho nejdříve ocenit práci, kterou odvedl náš kolega, pan Alexander Stubb, s nímž jsme s potěšením úzce spolupracovali. Těší mě, že v souladu s našimi návrhy byly do balíčku začleněny jasné definice technických pravidel a výjimek, a jsem obzvláště potěšen, že byly vyřešeny spletité jazykové problémy.
<P>
Všichni jsem si také vědomi, že v jednom z bodů odůvodnění byla uznána nadřazenost směrnice o obecné bezpečnosti výrobků, k čemuž se za okamžik dostanu. Kromě toho nás zpráva pana Brieho ujišťuje, že průmyslové výrobky budou co nejbezpečnější.
<P>
Pokud jde o přenesení důkazního břemena, tedy o základní princip textu o vzájemném uznávání, podařilo se nám uložit odpovědnost také určitým hospodářským subjektům, nikoli pouze správním orgánům. A na závěr, co se lhůty pro použití nařízení týče, myslím si, že devět měsíců by mělo stačit. Toto jsou hlavní body, které byly z mého stanoviska převzaty.
<P>
Uvažujeme-li o třech textech jako o balíčku, rád bych podotkl, že - díky třem zpravodajům a nadmíru důkladné diskusi - úspěšně slučují otevření vnitřního trhu, jinými slovy odstranění překážek, s obavami o bezpečnost, které jsou zejména od minulého léta čím dál zřetelnější. Pokud jde o vzájemné uznávání, byla nalezena inteligentní řešení jak v případě cenných kovů, tak zbraní, a oba tyto případy byly spletité.
<P>
Pokud jde o dozor a označování výrobků, má možnost přezkoumání směrnice o obecné bezpečnosti výrobků v příštích pěti letech podle mého názoru zcela zásadní význam, stejně jako trvání na pravidlech pro vnitrostátní označování a výzva k provedení studie o evropském označování. Paní předsedající, jsem přesvědčen, že před sebou máme prvotřídní legislativní balíček.
<SPEAKER ID="023" NAME="Othmar Karas">
navrhovatel stanoviska Výboru pro právní záležitosti. - (DE) Paní předsedající, dámy a pánové, jsem navrhovatelem stanoviska Výboru pro právní záležitosti k návrhu společného právního rámce pro uvádění výrobků na trh. Všichni se shodneme - a pan komisař se tohoto bodu dotkl - že bezpečnost výrobků je otázkou důvěryhodnosti. Důvěryhodnost budí důvěru a důvěryhodnost ve spojení s důvěrou vytvoří lepší vnitřní trh.
<P>
Pokud jde o toto nařízení, Výbor pro právní záležitosti zaměřil svoji pozornost na tři hlavní body. První bodem je, že konstrukce a výroba výrobků musejí splňovat stávající požadavky. Zde se nejedná výlučně o odpovědnost obchodníka; naopak, jde především o odpovědnost výrobce. Obchodníci a výrobci musejí mít možnost spolehnout na hospodářské subjekty, které jejich výrobky uvádějí na trh Společenství. Povinnosti obchodníků by měly být omezeny na konkrétní kontroly.
<P>
Dalším důležitým bodem a bodem, který mě zejména zajímá, je úloha dovozců nesoucích konkrétní odpovědnost. Dovozci nemohou nijak ovlivnit konstrukci výrobků ani způsob, jakým jsou vyrobeny, přesto však jsou při uvádění zboží na trh ve Společenství povinni zaručit, že výrobky vyhovují všem platným právní předpisům.
<P>
Třetím bodem je jednoznačná definice a demystifikace označení CE, neboť toto označení nesouvisí s kvalitou, ale pouze uvádí, že výrobky vyhovují všem příslušným právní předpisům Společenství. Všem, kteří se na tomto procesu podíleli, děkujeme za spolupráci, a vítáme zprávy, které nám byly předloženy ke schválení.
<SPEAKER ID="024" NAME="Malcolm Harbour">
jménem skupiny PPE-DE. - Vážená paní předsedající, kolega pan Stubb se prořekl, že mám dnes narozeniny, a proto bych chtěl poděkovat všem zpravodajům a všem členům, protože co by pro mě, neskrývaného nadšence pro jednotný trh a jeho budoucnost, bylo lepším dárkem k narozeninám než dnešní schválení tohoto balíčku? Dnes jej tedy spolu rozbalujeme a děkuji vám za tuto příležitost - rozbalujeme jej z hlediska spotřebitelů a občanů.
<P>
Moji kolegové již vyjádřili poděkování všem, kteří se na práci podíleli, a nerad bych marnil čas tím, že tato poděkováni budu opakovat. Přesto bych rád poděkoval zejména panu úřadujícímu předsedovi za to, že je zde dnes přítomen. Jeho přítomnost jasně naznačuje, jaký význam předsednictví tomuto balíčku přikládá. Také bych mu chtěl poděkovat za intenzivní zájem o práci tohoto výboru v parlamentu - velice jej oceňujeme. Stejně tak je tento balíček výsledkem obrovského úsilí Komise. Rád bych vzdal úctu panu Michelu Ayralovi, s nímž jsem spolupracoval nejen na této, ale i na mnoha dalších záležitostech. Byl velmi zanícen do celého projektu tvorby lepších právních předpisů, který se v podstatě týká i tohoto balíčku.
<P>
Tento balíček svým způsobem připravuje scénu pro naši odpolední rozpravu o Lisabonské strategii, protože nic není pro strategii pro růst a zaměstnanost důležitější než opravdu účinně fungující a konkurenceschopný vnitřní jednotný trh. Abychom udrželi úroveň pracovních míst a tempo evropského hospodářského růstu, potřebujeme konkurenceschopné společnosti a důvěřující spotřebitele, a toho lze dosáhnout pouze v rámci skutečně funkčního jednotného trhu. Co se výrobků týče, potřebujeme předpisy, které budou pro podniky srozumitelné, aby podnikové týmy, které na výrobcích pracují, mohly vyrábět dokonale zkonstruované, vysoce kvalitní a bezpečné výrobky.
<P>
Nezapomínejme, že o to usilují lidé v převážné většině společností a že jsou tito lidé hluboce rozčarováni, jelikož za stávajících okolnosti musejí své výrobky mnohdy přepracovat nebo znovu požádat o vzájemné uznání - a to je velkým krokem vpřed.
<P>
Spotřebitelé však mohou právem žádat takové kvalitní výrobky a očekávat od nás, že zavedeme zkušební postupy, abychom zaručili, že výrobky uvedené na trh těmito schvalovacími postupy prošly.
<P>
Rád bych v návaznosti na to, co zde řekl můj kolega pan Purvis, vznesl připomínku, konkrétně v reakci na paní Lieseovou, které dnes není přítomna: Existuje celá řada společností, které z hlediska konstrukčních i kvalitativních norem dosahují skvělých výsledků, ale spolupracují s čínskými či jinými dodavateli. Jenom proto, že mám dnes narozeniny - a to se člověk snaží myslet na hezké věci - se zmíním, že jsem nedávno zašel do společnosti, která vyrábí vyhlášené značky modelových vláčků: Fleischmann a Rivarossi, které moji němečtí a italští kolegové jistě dobře znají. Jsou to překrásné a velice kvalitní modely vlaků. Pod těmito značkami jsou vláčky navrhovány v Anglii, vyráběny jsou však v Číně a každý, kdo pochybuje o tom, že Čína umí vyrábět kvalitní výrobky, by měl o víkendu zajít do místní prodejny této společnosti a, třeba jako já, koupit dárek pro vnuka.
<SPEAKER ID="025" NAME="Evelyne Gebhardt">
jménem skupiny PSE. - (DE) Paní předsedající, pane komisaři Verheugene, pane Vizjaku, dovolte mi, abych nejprve popřála vše nejlepší k narozeninám Malcolmu Harbourovi. Mám radost, že mu dnes můžeme předat takovýto krásný dárek. Tento týden bychom vlastně mohli nazvat týdnem vnitřního trhu a samozřejmě je velice důležité, abychom vnitřnímu trhu věnovali patřičnou pozornost. Včera jsme vyslechli dvě kvalitní významné zprávy od pana Newtona Dunna a paní Fourtonové o celním kodexu a celní spolupráci, a tento kodex a spolupráce mají velký význam také v kontextu dnešního pořadu jednání. Jistě také můžeme říci, že zde máme jedno či dvě ovládací tlačítka pro trh a pro spotřebitele, a ty jsou právě nyní začleňovány do uceleného kontrolního panelu. A to je dobře.
<P>
Tři předložené zprávy i otázka k ústnímu zodpovězení paní Arlene McCarthyové jménem Výboru pro vnitřní trh a ochranu spotřebitelů jasně odrážejí stanoviska Evropského parlamentu. Za to bych chtěla zpravodajům a všem členům této sněmovny poděkovat. Můj dík patří také paní Mie de Vitsové a paní Barbaře Weilerové z mé skupiny, neboť je dosud nikdo nejmenoval, a samozřejmě také naší zpravodajce, paní Christel Schaldemoseové. A samozřejmě i vám, pane Stubbe - vás nelze opomenou - a také panu Briemu.
<P>
Jsem přesvědčena, že tímto balíčkem hodnotným a zásadním způsobem přispíváme k dokončení právních předpisů upravujících vnitřní trh. Zároveň také zvyšujeme ochranu spotřebitelů na tomto trhu. Skupina sociálních demokratů přikládá tomuto cíli obzvláštní význam.
<P>
Zdaleka však nejsme hotovi. Musíme nadále bdít nad bezpečností výrobků uvedených na vnitřní trh. V této souvislosti bych chtěla vyjádřit zvláštní poděkování panu komisaři Verheugenovi za velmi srozumitelný a jednoznačný přístup k budoucnosti označení CE, jinými slovy k tomu, jak můžeme lépe označovat výrobky na vnitřním trhu a v Evropské unii. Tento cíl je velmi důležitý, mají-li spotřebitelé a občané Evropské unie Unii vnímat a respektovat jako unii v pravém smyslu slova. To je v tomto kontextu velice důležité.
<P>
S napětím očekáváme výsledky studie a jejich důsledky a jsem velice potěšena, že jste, pane Verheugene, tak jednoznačně prohlásil, že tuto studii řadí Evropská komise v žebříčku priorit na velmi vysokou příčku. To je dobrá zpráva, neboť matoucí označení CE často sloužilo jako nástroj k podvádění a zavádějícímu informování spotřebitelů, a to je špatné. Je třeba, abychom těmto praktikám učinili přítrž.
<P>
Jsem také potěšena, že jsme ve zprávách, které leží před námi, i v dohodě s Radou dokázali zaručit další existenci vnitrostátních označení jakosti - samozřejmě pod podmínkou, že tato vnitrostátní označení doopravdy zvyšují ochranu spotřebitelů a nejsou zneužívána či zavádějícím způsobem vykládána pro protekcionistické účely.
<P>
Druhou podmínkou - a tu jsme již téměř splnili - je, že bychom nakonec měli mít evropské označení bezpečnosti, které bude přinejmenším rovnocenné, ne-li nadřazené těmto vnitrostátním symbolům. Pouze tehdy bude možné uvažovat o zrušení vnitrostátních označení.
<P>
Dnešní hlasování má velký význam a znovu bych chtěla upřímně poděkovat panu ministrovi Vizjakovi. Také vím, jak složitá byla jednání v Radě, neboť jsme na Radu zcela jistě vyvíjeli velký nátlak. Byla bych uvítala, kdy bylo více času na jednání s Parlamentem - toho jsem si plně vědoma. Oceňuji, že jste se všichni snažili, abychom mohli hlasovat ještě tento týden, a to je dobře, protože díky tomu je situace zcela jednoznačná. Za to bych vám všem ráda ze srdce poděkovala.
<SPEAKER ID="026" NAME="Janelly Fourtou">
jménem skupiny ALDE. - (FR) Vážená paní předsedající, nemohu samozřejmě začít jinak než tím, že poděkuji zpravodajům, tedy panu Stubbovi, panu Briemu a především paní Schaldemoseové za její výkonnost - onu povzbudivou výkonnost, které si, myslím, všichni velmi vážíme.
<P>
Jménem výboru bych také ráda poděkovala panu McMillanovi za to, že nám nabídl tak velkorysou pomoc, a slovinskému předsednictví za podněty nezbytné k tomu, aby byl tento balíček prosazen již v prvním čtení.
<P>
Skupina ALDE je s dosaženým kompromisem spokojená, protože naše zájmy - týkající se především odpovědnosti dovozců a systému označování CE - byly uspokojeny.
<P>
Všichni bychom rádi měli solidní trh, na němž by solidní hospodářské subjekty prodávaly bezpečné výrobky. Proto skupina ALDE podporuje ustanovení, která od dovozců vyžadují, aby věnovali více pozornosti uvádění výrobků na trh, a to tím, že jim přiznávají určitou odpovědnost za výrobky, a to se vším, co s touto odpovědností souvisí.
<P>
Co se systému označování CE týče, jsme spokojeni s tím, jak jsou ustanovení nařízení odlišena od ustanovení rozhodnutí.
<P>
Osobně lituji, že jsme problematiku vnitrostátního označování dosud zcela nevyřešili. Tyto potíže se stále opakují. Určitě se vzpomenete, že když jsme v únoru 2006 hlasovali o přijetí směrnice o strojních zařízeních, požádali jsme Evropskou komisi, aby "objasnila podmínky, za nichž je možné zároveň s označením CE připevnit i jiná označení, ať vnitrostátní, evropská či soukromá".
<P>
Komise splnila, k čemu se zavázala, ale nám, poslancům Evropského parlamentu, a členským státům podle mého názoru chyběla politická vůle, abychom k této problematice zaujali jednoznačný postoj. Můžeme jenom litovat, že jsme tak neučinili, vítám však prohlášení pana Verheugena, že bude celá problematika podrobena důkladné studii, protože takovou studii zcela jistě potřebujeme.
<P>
Skupina ALDE tento kompromis v jeho současné podobě podpoří a váží si práce, která byla na textu odvedena.
<SPEAKER ID="027" NAME="Leopold Józef Rutowicz">
jménem skupiny UEN. - (PL) Paní předsedající, o označeních bezpečnosti diskutujeme již celé roky. Jelikož státy musejí povinně chránit své občany před výrobky, které ohrožují jejich životy nebo zdraví, některé z nich zavedly předpisy, které určité skupiny zboží podrobují různým požadavkům, např. na označení a osvědčení, a příslušným vnitrostátním orgánům uložily povinnosti provádět sledování a dozor.
<P>
V Evropské unii je označení CE povinné pro velkou skupinu zboží. Dokládá, že výrobek je bezpečný, a musí být připojeno na žehličku, která stojí 5 EUR, stejně jako na žehličku, která stojí 50 EUR. Proto je vcelku zbytečné doplňovat ještě symbol plus/minus.
<P>
K postupům označování CE neexistují žádné větší výhrady. Problém představuje nezákonné upravování výrobků, které již výrobci označili, nezákonné připojování označení CE a navíc - aniž by bylo provedeno řádné osvědčení - doplňování podobných výrobků k již získaným osvědčením.
<P>
Je proto nutné, aby EU lépe synchronizovala opatření přijímaná všemi orgány pro ochranu spotřebitelů. Je třeba zapečetit hranice Unie, abychom zaručili, že se výrobky bez osvědčení nedostanou na trh, dále je nutné zřídit účinné sledovací a informační systémy a zavést přísnější a jednotnější systém sankcí, abychom zaručili, že se obcházení systému CE nevyplácí. Vzhledem vysokým nákladům na osvědčení by malým a středním podnikům v Evropské unii měla být poskytnuta podpora, aby mohly příslušná označení získat. Skupina UEN podporuje všechna opatření, jejichž účelem je zaručit ochranu spotřebitelů a účinné fungování evropského trhu.
<SPEAKER ID="028" NAME="Heide Rühle">
jménem skupiny Verts/ALE. - (DE) Paní předsedající, panu Harbourovi přeji vše nejlepší k narozeninám. Nechť naše plodná spolupráce pokračuje! A samozřejmě chci poděkovat všem zpravodajům. Jak možná víte, byla jsem stínovou zpravodajkou za naši skupinu u všech tří zpráv, a proto vím, jak neúnavně jste se snažili zlepšit klíčové aspekty tohoto návrhu Komise. Zároveň bych ráda poděkovala panu komisaři Verheugenovi za to, že opět zdůraznil, že návrh opouští Parlament v lepší podobě, než v jaké byl do něj přijat. Myslím, že tato připomínka má svůj význam, neboť jsme na tomto právním předpise všichni tvrdě pracovali. Opravdu jsme učinili, co bylo v naši silách, abychom zlepšili podmínky nejen pro podniky, ale také pro spotřebitele.
<P>
Tento balíček má tři složky. Hlavním cílem nařízení o vzájemném uznávání zboží zákonně uvedeného na trh je odstranit necelní překážky, které lze jinými slovy označit jako protekcionistické. Ve výboru jsme však zachovali rovnováhu, o které se zmínil pan Verheugen a které i já přikládám velký význam, ačkoli byla během této rozpravy často přehlížena. Na jedné straně je nutné necelní překážky odstranit, na druhé straně by však mělo zcela přirozeně zůstat věcí členských států, zda uplatní určité podmínky. V Německu například řešíme otázku nacistických symbolů. Pokud tedy u některých výrobků dojde k potížím a jednotlivé členské státy nemohou tyto výrobky z etických důvodů uznat, musejí mít tyto členské státy právo takovéto výrobky zakázat. Tuto rovnováhu jsme zachovali. Považuji to za velmi důležité, protože toto je jediný způsob, jak lze spotřebitele a příslušné podnikatele přimět k tomu, aby ve velké míře přijali vnitřní trh a zásadu jednotného trhu. V tomto ohledu jsme učinili obrovský pokrok.
<P>
Rovněž považuji za důležité, že jsme zřídili kontaktní místa a také prokázali, že tato místa nebudou zdrojem zbytečné byrokracie, jelikož obdobná kontaktní místa již byla zřízena na základě směrnice o službách a v souvislosti se vzájemným uznáváním odborných kvalifikací. Čím více kontaktních míst zřídíme, tím více by mohly být zatíženy jednotlivé členské státy. V tomto směru jsem také jednali velice zodpovědně.
<P>
Dalším důležitým bodem byla podle našeho mínění nutnost zdůraznit - a to jsme samozřejmě také učinili -, že vzájemné uznávání může fungovat pouze tehdy, pokud budou podmínky pro přístup na trh ve všech členských státech stejné. Podmínky ve členských státech se nepochybně lišily. Některé státy měly sklon zprivatizovat, přinejmenším částečně, dozor nad trhem; jiné se rozhodly pro certifikaci, přičemž certifikační subjekty byly více méně soukromé. Jednoznačně jsme stanovili, že za tržní akreditaci nesmí odpovídat nikdo jiný než orgány veřejné správy a jednotlivým členským státům jsme přiznali větší díl odpovědnosti. To považuji za velmi významný krok.
<P>
Pro dosažení a udržení bezpečnosti výrobků v Evropské unii má dozor nad trhem samozřejmě klíčový význam. Pokud hovoříme o zpřísnění směrnic a nařízení, neměli bychom zapomínat, že směrnice i nařízení jsou vždy účinné pouze natolik, nakolik jsou účinné nástroje, jejichž pomocí se v konečné fázi ověřuje jejich dodržování, v tomto případě tedy mechanismy členských států pro dozor nad trhem. V tomto směru budou nyní členské státy více nuceny, aby zřídily, financovaly a vyčlenily pracovníky pro systémy dozoru nad trhem. Tuto podmínku považuji za velmi významnou. Parlament musí v nadcházejících letech dbát na to, aby zaručil, že je přísnější dozor nad trhem skutečně zaveden.
<P>
Dalším důležitým aspektem je nástroj, za nějž byla odpovědná paní Schaldemoseová. Toto rámcové rozhodnutí nám pro budoucí směrnice poskytuje nástroje, které v klíčových otázkách zaručí větší právní soudržnost, a vyjadřuje jednoznačný a jednotný postoj nejen k označení CE, ale také k postavení dovozců v obchodním řetězci. Zvýšili jsme odpovědnost dovozců v celé Evropské unii. To znamená další velmi podstatný krok vpřed.
<P>
Celkově vzato můžeme být s balíčkem, který je dnes předložen, velmi spokojeni. Tento balíček se rovněž těší vysoké podpoře všech politických skupin.
<P>
Dovolte mi, abych své vystoupení uzavřela poděkováním slovinskému předsednictví Rady. Bez silné podpory ze strany slovinského předsednictví bychom tuto záležitost nikdy nedokázali uzavřít v tak krátké době, jakou jsme před prvním čtením měli. Zvláštní poděkování patří Komisi a pracovníkům sekretariátu Výboru pro vnitřní trh a ochranu spotřebitelů. Bez nich bychom bezesporu nebyli schopni dodržet harmonogram a dosáhnout do prvního čtení kvalitního kompromisu.
<SPEAKER ID="029" NAME="Jaromír Kohlíček">
jménem skupiny GUE/NGL. - (CS) Milé kolegyně, vážení kolegové, marketing je na rozdíl od řady jiných ekonomických nauk skutečnou vědou, má proto svoje jasné zákony a pravidla, a to nezávisle na tom, kdo se marketingem zabývá. Mezi ně patří jasná technická specifikace produktu, důraz na hledání specifických odlišností u podobných výrobků a snaha ochránit v jasně specifikovaných případech geografická označení. Ta ovšem nemají zpravidla nic společného s technickými parametry výrobku. Jedním z aspektů jednotného trhu je snaha neomezovat prodej výrobků na území druhého státu netarifními překážkami, jde například o množstevní omezení, nutnost opakované certifikace v jednotlivých zemích, neuznávání průmyslových vzorů, specifické požadavky na balení a označení výrobků přesahující běžné zvyklosti apod.
<P>
Prvním krokem, který může pomoci v odstranění nedorozumění, případně umělých bariér volného pohybu zboží, je zlepšení informovanosti. Vítám proto snahu založit v jednotlivých státech jedno nebo více kontaktních zbožových bodů. Jejich hlavní úkol bude spočívat v poskytování informací o technických pravidlech, která se používají v jiných členských státech Unie.
<P>
Návrh se dále soustřeďuje na způsob důkazu včetně technické procedury, která může vyústit v odmítnutí přístupu výrobku na trh v jiné členské zemi přesto, že v druhé zemi či zemi původu, která je členskou zemí, byl výrobek na trh uvolněn. V celé proceduře platí, že jde o zlepšení dialogu mezi oprávněnými orgány jednotlivých členských zemí. To má snížit rizika spojená se zákazem prodeje zboží na cílovém trhu.
<P>
Problémem zcela jistě chvályhodné akce je snaha postihnout ve směrnici pokud možno celé spektrum výrobků. Pochopitelně je naivní se domnívat, že podobný či dokonce stejný přístup můžeme použít u průmyslových výrobků, například dopravních prostředků, oděvů, obuvi a potravin. Osobně se domnívám, že u jednotlivých položek zboží bude i nadále nutné zachovat specifické přístupy, s jejichž sjednocením přitom upřímně souhlasím. V harmonizované oblasti asi nebude problém. U zboží, u něhož požadavky nejsou harmonizovány, tj. které je mimo seznamy harmonizovaných výrobků, to bude poněkud horší.
<P>
Směrnice stanovuje lhůtu pro dodavatele či prodejce výrobku - 20 dní - pro odpověď na stanovisko odpovědných orgánů státu, který na základě tzv. veřejného zájmu požaduje stažení výrobku z trhu, jeho zákaz, případně změnu před jeho uvedením na trh. Rovněž možnost přezkoumání rozhodnutí národními soudy je jasně zdůrazněna a je to pozitivní bod návrhu. Domnívám se, že jedinou podivností návrhu směrnice, který podporuji v celém tom balíčku, je odkaz na Smlouvu. Je zmíněný např. v článku 5.2 Přidaná hodnota zásahu ze strany Společenství, provázanost návrhu s dalšími finančními nástroji a možná synergie. Pokud je tím míněna Lisabonská smlouva, považuji to za poněkud nemístné, protože její ratifikace byla teprve zahájena.
<P>
Závěrem bych chtěl vyslovit přesvědčení, že s danou směrnici se podaří odstranit zejména problémy spojené s požadováním stále nových zkoušek a certifikátů, protože v té či oné zemi je certifikát od organizace, který podniky již obdržely, nedostatečný. Sám jsem to jako zástupce exportně orientovaného podniku řešil a věřím, že naznačená cesta je průchodná.
<SPEAKER ID="030" NAME="Godfrey Bloom">
jménem skupiny IND/DEM. - Paní předsedající, snad mi lze prominout dojem, že jsem se nedopatřením a poněkud předčasně ocitl na hollywoodském oskarovém nominačním ceremoniálu: Všichni si navzájem blahopřejí, poplácávají se po zádech, jedním slovem nádhera! Pan Stubb zvládl poděkovat snad úplně všem, i když ho podezřívám, že zapomněl na svoji babičku. Pane Stubbe, vždyť vy jste vynechal svoji babičku!
<P>
Zajímavé, není-liž pravda? Harmonizujeme, homogenizujeme, regulujeme a vytváříme předpisy. Jako by tato instituce byla posedlá touhou obhájit smysl své existence pouhou činností: dobrou, špatnou, neurčitou. Musí být vidět, kolik máme práce. Předpokládá se, že evropský občan je jakési opožděné dítě a my jsme dobří, ale autoritativní rodiče: všude jsme byli a od všeho máme klíč. To však není pravda, že? Míra obchodních zkušeností této sněmovny je žalostná. Jsme dosazení politici, tovaryšové, kteří naprosto nerozumí okolnímu světu, a přesto jako šílení produkujeme špatné a nebezpečné právní předpisy, a přitom svými směšnými gesty hltavě vysáváme veřejný struk.
<P>
Nově se rozvíjející země jako Indie a Čína, které i během mého projevu přebírají naši průmyslovou výrobu, při pohledu na nás pravděpodobně nevycházejí z úžasu. Světová obchodní konkurence se podobá fotbalovému zápasu. Pozorují, jak se řadíme na hřišti, píšťalka hvízdne a my se neúnavně snažíme dokopat míč do vlastní branky. Jak se nám musejí za zády smát! Ne že by této sněmovně ještě zbyla nějaká legitimita poté, co se za každou cenu snaží prosadit novou ústavu i proti vůli občanů. Jejich den však jednou přijde a pak se budeme snažit ukrýt před rachotem kulek, které budou zcela zaslouženě dopadat na náš dvorek.
<SPEAKER ID="031" NAME="Jean-Claude Martinez" AFFILIATION="NI">
(FR) Paní předsedající, panu Harbourovi přeji vše nejlepší k narozeninám a zároveň musím říct, že se zdá, jako bychom se vrátili do devadesátých let dvacátého století. Tehdy jsem horečně chrlili právní předpisy ve snaze připravit se na jednotný trh, a to nás zjevně neopustilo, jelikož před námi dnes leží dvě další nařízení a směrnice, které mají zaručit volný oběh zboží. Před fakty neunikneme a faktem je, že na ochranu - ne-li na protekcionismus - vlády kladou velký důraz. Technické normy, vyplňování formulářů a bezpečnostní požadavky jenom zvyšují necelní překážky. Např. pokud jde o výrobu aut, celé roky jsme ve Francii trvali na tom, aby přední světla byla žlutá, nikoli bílá, abychom omezili počet zahraničních vozidel na našich silnicích.
<P>
Nyní nám Komise předkládá návrh společného rámce pro volné umisťování jízdních kol a žebříků na trh, aby z nich tatínkové mohli padat, hraček, které staví děti do smrtelného nebezpečí, varných konvic, jimiž se mohou pro změnu opařit maminky, a různých elektrických spotřebičů, jejichž pomocí se mohou sprovodit ze světa babičky a dědečkové.
<P>
23 let poté, co jsme podepsali Jednotný evropský akt, jsme propadli pocitu, že veškeré úsilí přišlo nazmar: že rozsudek ve věci Cassis de Dijon z roku 1979, po němž následovaly stovky dalších rozsudků Soudního dvora, zaručil, že si každý může svůj výrobek nechat uznat úplně kýmkoli. Ale mýlili jsme se! Jednotný trh je dosud tvořen z vícero trhů, a tak abychom se zbavili všech regulačních a technických nepříjemností, které nenápadně začínají nahrazovat hranice, Komise navrhuje, abychom přijali zásadu, podle níž náklady nesou dovozci: dovozci mají nést odpovědnost za bezpečnost výrobků, které dovážejí, a důkazní břemeno má být obráceno naruby.
<P>
Z toho, co jsem právě řekl, je jasné, že texty, které před námi leží, pouze opakují, co je zjevné: Potvrzují myšlenku vzájemného uznávání, klaní se posedlosti štítkováním - správně řečeno označováním - výrobků logem CE, a dbají, aby toto logo mělo správné rozměry a aby byly ukládány sankce za jeho nesprávné použití; a tu hle, 15 let po odstranění hranic a celních kontrol nás pan zpravodaj André Brie žádá, abychom pro celní úředníky vyčlenili více zdrojů. Opětovné nasazení celních úředníků v zóně volného obchodu je opravdu husarský kousek, ačkoli zjevně i Adam Smith, doyen volného obchodu, strávil své poslední dny tím, že se procházel po rodném městě oblečen do celní uniformy svého otce.
<P>
A tak říkám, dejme se do toho: vraťme zpět celní úředníky i s jejich tradičními čepicemi se štítkem. Čepice budeme nejspíš muset dovážet z Číny, ale aspoň se ubezpečíme, že jsou bezpečné. Koneckonců, neradi bychom přece nesli odpovědnost za to, že některý z členů Komise dostane úpal!
<SPEAKER ID="032" NAME="Andreas Schwab" AFFILIATION="PPE-DE">
(DE) Paní předsedající, dámy a pánové. Také bych rád nejprve poděkoval zpravodajům i ostatním členům, kteří se na těchto složitých dokumentech podíleli, dovolte mi však, abych začal trochu jinak. Osobou, které rozhodně nepoděkuji, je pan Bloom, neboť svým příspěvkem v žádném ohledu konstruktivně nepřispěl k podstatě této rozpravy. Tím sám selhal v úsilí sejmout břemena z beder evropských občanů. I přesto doufám, že mi dovolíte znovu poblahopřát příteli Malcolmu Harbourovi.
<P>
Zda je tento balíček dobrým dárkem k narozeninám, teprve uvidíme. Budeme muset počkat, abychom zjistili, jak členské státy provádějí rozhodnutí, která jsme právě společně s Radou přijali. Rád bych poděkoval panu Vizjakovi za píli, s jakou se problematice, o níž jsme hovořili ve Slovinsku, věnoval, a rád bych také poděkoval panu komisaři Verheugenovi. Od ustanovení připravených panem Stubbem se bude odvíjet celá řada věcí a patří mu uznání za to, jak hladce návrh v Parlamentu prošel. Mám na mysli přenesení důkazního břemena v neharmonizované oblasti vnitřního trhu. Díky této zásadě bude život na vnitřním trhu jednodušší a úroveň byrokracie minimální, a to zejména pro malé a střední podniky.
<P>
Doufám, že všechny členské státy chápou, do čeho se dnes pouštějí. Majitelé malých podniků ani výrobci se již nebudou muset ptát vlády, zda mohou určité výrobky dovézt, ale členské státy naopak budou muset prokázat, že všechna ustanovení, která zavedly, jsou nezbytná a přiměřená. Mohu vám zaručit, že některé členské státy členské státy čeká v tomto směru nepříjemné probuzení. Navzdory tomu je návrh povzbuzujícím znamením pro vnitřní trh a také pro malé a střední podniky, které na vnitřním trhu působí.
<P>
Jsem nanejvýš vděčný paní McCarthyové a paní Fourtouové za to, že nám sdělily, že se Parlament nezačal o problematiku označení CE a o jeho význam zajímat teprve při přijímání rámcového právního předpisu o novém přístupu, ale že jsme si v posledních letech při každé diskusi o směrnici týkající se označení CE opakovaně kladli dotaz, zda označení CE - které, jak víme, bylo původně zamýšleno výlučně jako označení pro subjekty odpovědné za dozor nad trhem - spotřebitelům skutečně poskytuje informace, které jsou pro ně při koupi výrobku důležité. Není třeba zdůrazňovat, že je velmi obtížné jasně rozlišit spotřební a průmyslové zboží. Jsme si samozřejmě vědomi, že musíme najít nízkonákladové řešení, které je v podstatě nedotčeno byrokracií. Zároveň jsme vám, pane Verheugene, vděční za to, že hodláte nechat provést studii, a náš výbor tuto studii jednomyslně podporuje. Doufáme, že tato studie předloží solidní důkazy, z nichž možná vyplyne, že označení CE v současné podobě neposkytuje spotřebitelům všechny informace, které potřebují.
<SPEAKER ID="033" NAME="Barbara Weiler" AFFILIATION="PSE">
(DE) Paní předsedající, pane Komisaři, pane úřadující předsedo Rady, dámy a pánové, přibližně před rokem, 14. února, Evropská komise předložila návrh tohoto nového balíčku opatření zaměřených na zboží, jehož cílem je poskytnout čerstvé podněty obchodu na vnitřním trhu. Skutečnost, že se nám do dnešního dne, tedy o něco déle než za rok, podařilo balíček dokončit, je, jak věřím, důkazem velmi rychlé a efektivní práce skupiny, jíž byl tento balíček v Parlamentu svěřen. Členové v zadních lavicích - na vzdálené pravici, jestliže to tak mohu vyjádřit - se na práci vůbec nepodíleli a jejich příspěvek ve mně zanechal dojem, že dodnes nemají tušení, o co vlastně v celém balíčku jde.
<P>
Co mě během této rozpravy zarazilo, byl vysoký počet překážek, které na vnitřním trhu dosud existují, neboť je to již poměrně dávno, co Jacques Delors v roce 1992 představil jednotný trh. Je ohromující, jakým skutečným potížím musejí malé a střední podniky čelit, jestliže se snaží vstoupit na trh v jiných členských státech EU. Podle Komise obsahuje tento balíček opatření, která ovlivní 22 výrobních odvětví s celkovou hodnotou výstupu v daném regionu ve výši 1 500 miliard EUR.
<P>
Podařilo se nám zaručit, že v budoucnu budou všechna zlepšení systému dozoru nad trhem vycházet z jednotných kritérií, a tento bod má zásadní význam. Je-li trh otevřený, musejí být rovněž zavedeny mechanismy dozoru. Je možné snadněji odhalit nebezpečné zboží a jeho bezpečnost zlepšit, kromě toho lze cíleněji vyšetřovat podvodné transakce a stíhat podvodníky. Jak již bylo řečeno, v budoucnu ponesou odpovědnost nejen výrobci, ale také dovozci. Tato litera nebude mrtvá, protože budou rovněž zavedena ustanovení o odpovědnosti spolu se sankcemi za nedodržení pravidel.
<P>
Tento systém dozoru nad trhem je také velkým přínosem pro subjekty, které již pravidla dodržují, jelikož značně zlepšuje prostředky, jejichž pomocí lze mezi výrobci a dovozci nalézt černé ovce. Naprosto mě ohromilo zjištění, že celní orgány a orgány dozoru nad trhem dosud neměly téměř žádné ponětí o vzájemných činnostech. Tomuto tajnůstkářství a domnělé ochraně bude teď a tady učiněna přítrž.
<P>
Pokud jde o označení CE, oceňuji, že se Parlament vydal vlastní cestou. Nepřistoupili jsme na ukvapené výzvy spotřebitelských organizací, které volaly po zrušení označení CE, ani na výzvu Komise k bezdůvodné modernizaci. Tyto cesty nebyly správné. Jsem přesvědčena, že jsme zvolili tu pravou cestu pro další postup.
<P>
Tváří v tvář opozici některých stran Parlament rovněž zabezpečil zachování vnitrostátních označení bezpečnosti - nejen německých -, dokud za ně nenajdeme dokonalou náhradu.
<P>
Jako sociální demokratka jsem také hrdá na to, že byl nejen do našeho usnesení, ale také do samotného nařízení zakotven jeden konkrétní princip. Dané ustanovení bylo až do posledního okamžiku poněkud sporné, ale nakonec se nám podařilo stanovit, že akreditační subjekty si navzájem nesmějí konkurovat a že musejí své veřejné poslání zachovat neposkvrněné. Domnívám se, že s tímto bodem souhlasí také většina z nás. Všichni jsme byli přesvědčeni, že je třeba zvýšit transparentnost.
<P>
Je ohromující sledovat, jak málo spolu jednotlivé subjekty spolupracují, a pevně doufám, že tento balíček také proklestí cestu lepší spolupráci veřejných orgánů.
<P>
Dovolte mi, abych na závěr řekla pár slov k baličku jako celku. Pro evropské podniky i občany je přínosem. Řada věcí bude snadnější, mnoho procesů méně byrokratických, a tím také pochopitelně méně nákladných, přesto však zvyšujeme úroveň ochrany spotřebitelů. Slovy podnikatelů lze tuto situaci právem označit za vítězství pro obě strany.
<SPEAKER ID="034" NAME="Toine Manders" AFFILIATION="ALDE">
(NL) Paní předsedající, vřele děkuji zpravodajům panu Stubbovi, paní Schaldemoseové a panu Briemu za to, jak rychle a konstruktivně splnili své úkoly. Tak by tvorba právních předpisů měla vypadat - rychle a spolehlivě. Mé poděkování patří také Komisi a předsednictví Rady.
<P>
Evropa byla stvořena přesně pro tento druh právních předpisů a je dobré, že můžeme ekonomice, zejména malým a středním podnikům, poskytnout výrazné oživení. Od malých podniků jsme obdrželi řadu stížností, podle nichž brání vývozu a podnikatelským transakcím skutečnost, že hranice zůstávají navzdory řečem o jednotném trhu uzavřené. Tento návrh představuje pro Evropskou unii mnohem pevnější základ. Malé podniky jsou konec konců hlavním pilířem naší ekonomiky a také odvětvím, jež je zdrojem pracovních míst, která v Evropské unii tak bolestně potřebujeme.
<P>
I pro členské státy bude takto vytvořen pevnější základ, neboť se na správních nákladech ušetří až 150 miliard eur ročně. Letošní rozpočet činí 120 miliard. Nedovolme, aby některý členský stát tvrdil, že je Evropská unie příliš drahá, protože ve skutečností státům peníze ještě zbudou. Bohužel se pod okny právě netlačí davy novinářů, aby tuto radostnou zprávu sdělili světu, ale přesto si myslím, že stojí za zmínku.
<P>
Jako liberály nás samozřejmě velmi těší, že je jednotný trh posílen. Dynamická ekonomika znamená prosperující Evropu, což prospívá jak podnikům, tak spotřebitelům, a tím pádem i Evropské unii.
<P>
Nevyužiji všechen čas, který mi byl přidělen, protože podstatu tohoto balíčku již ocenila řada řečníků přede mnou. Nebudu se tedy zabývat technickými podrobnostmi. Jde o skvělý kus práce. Doufám, že jej jednomyslně schválíme a že brzy nabude účinku.
<P>
Když se nám nyní také podařilo přenést důkazní břemeno na opačnou stranu, jsou opatření, která Evropská komise přijme v případě, že členské státy zneužijí postupy ochrany trhu, poměrně účinná. V takových případech je akce rychlá a přesná. Proto si myslím, že návrh bude dobře fungovat.
<SPEAKER ID="035" NAME="Zdzisław Zbigniew Podkański" AFFILIATION="UEN">
(PL) Paní předsedající, Evropská unie je barvitou mozaikou hodnot, zkušeností a historické - a rovněž sociální - různorodosti. Odlišujeme se navzájem nejen historickými zkušenostmi, ale také současnými zákony a povinnostmi, které se přenášejí na evropské instituce, pracoviště a občany.
<P>
Žijeme v době hlubokých sociálních, ekonomických a kulturních změn, což má bohužel jisté negativní důsledky. Tato doba však zavdala podněty k mnoha případům dobrého a pozitivního rozvoje, mezi něž patří liberalizace kapitálu, zboží a služeb, a dozajista nelze opomenout volný pohyb osob. Tento vývoj vytvořil příznivé podmínky pro hospodářskou činnost, často jsme však svědky toho, že je kapitál považován za nadřazený lidem, čímž mnohdy dochází k ohrožení jejich zdraví nebo dokonce životů.
<P>
Proto musíme zesílit naprosto všechny kontrolní postupy. Systém CE musí být zesílen jak na našich hranicích, jak tvrdí některé členské státy, tak na vnitřním trhu, zejména v obchodních sítích. Škála zboží, které dnes supermarkety a hypermarkety nabízejí, se vymyká veškeré představivosti a tento důležitý fakt je třeba vzít v potaz. Musíme se soustředit nejen na systém označování, ale také na ostatní prostředky, které máme k dispozici, abychom zvýšili informovanost spotřebitelů a jejich schopnost orientovat se v širokém výběru zboží.
<SPEAKER ID="037" NAME="Kathy Sinnott" AFFILIATION="IND/DEM">
Vážená paní předsedající, tyto zprávy se snaží zlepšit právní úpravu trhu se zbožím, zejména tím, že zpřísňují uznávání označení CE a zakazují jeho zneužívání. To vše má svůj význam, v příspěvku k této rozpravě však poněkud odbočím a zaměřím se na otázku, kterou tyto zprávy přehlížejí, která je však má podle mého názoru pro rozpravu o výrobcích velmi důležitá.
<P>
Navrhovaná opatření se snaží přimět občany, aby nakupovali, a když už se pro nákup rozhodnou, aby si koupili výrobky evropské. Jak chceme toto nabádání ke konzumnějšímu stylu života sloučit s nutností rozumného využívání zdrojů? Tím myslím nutnost pochopit, že o zdroje je třeba se dělit, a to nejen globálně, ale také s budoucími generacemi.
<P>
Některým členským státům jde především o to, aby budovaly své hospodářství, pro jiné je problematika odpovědného vztahu k životnímu prostředí stejně důležitá jako obchod. Tyto země se snaží obrousit ostré hrany konkurenčního obchodu a zachovat kvalitní a udržitelnou životní úroveň a udržitelné používání výrobků. Energetická účinnost, používání recyklovatelných výrobků a materiálů s nízkým obsahem škodlivých látek představují krok správným směrem, kromě toho je však nutné omezit plánové zastarávání. Plánované zastarávání spočívá v záměrné produkci výrobků, které nemají dlouhou životnost a nelze je opravit.
<P>
Když jsem si poprvé kupovala mikrovlnou troubu, úmyslně jsem si vybrala troubu kvalitní, aby mi dlouho vydržela. Vydržela dva roky. Když jsem ji chtěla reklamovat, bylo mi řečeno, že za to trouba nestojí a že ji ani nemá kdo opravit. Tak jsem si koupila novou kvalitní troubu. Vydržela dva roky. Teď už si kupuji mikrovlnou troubu každý rok - nejlevnější, jakou najdu - a pak ji vyhodím.
<P>
Při harmonizaci musíme dbát na to, abychom odpovědným zemím ponechaly možnost zakázat výrobky, u nichž se dopředu počítá s tím, že zastarají, a podporovali země v tom, aby povolovaly pouze výrobky, které mají dlouhou trvanlivost a lze je opravit, aby tyto země nebyly po konci životnosti výrobků zavaleny horami odpadu.
<SPEAKER ID="038" NAME="Zita Pleštinská" AFFILIATION="PPE-DE">
(SK) Vážení kolegové, velmi oceňuji atmosféru dnešní rozpravy věnované vnitřními tru a děkuji všem, kteří k této rozpravě přispěli. V demokracii si samozřejmě musíme vyslechnout také opačné názory, např. takové, jaké zde vyjádřil pan kolega Bloom.
<P>
Mám syna Andreje, a proto vím, že jméno Andrej znamená silný a mocný. A právě nositel tohoto jména, pan ministr Vizjak, dodává této rozpravě velmi silný náboj. Podotýkám, že není zvykem, aby se Rada takovýchto rozprav účastnila. Základním předpokladem pro dobré fungování evropského vnitřního trhu se zbožím je odstranění překážek pro hospodářské subjekty a vytvoření příznivých podmínek pro podniky, zejména pro 23 milionů malých a středních podniků. V souvislosti s množstvím výrobků z rozvojových zemí musíme nalézt odpovědi na výzvy, které s sebou přináší globalizace.
<P>
Jednou takovou odpovědí jsou jasná legislativní pravidla, která zaručí, že všechny výrobky dovážené na evropský trhu splňují stejné požadavky na bezpečnost jak výroby vyráběné ve Společenství. Základními principy tohoto baličku pro uvádění výrobků na trh je na jedné straně odpovědnost výrobců za to, že jejich výrobky vyhovují platným právním předpisům Společenství, na straně druhé pak odpovědnost členských států, které musejí zaručit dozor nad trhem Evropské unie. Přiznám se, že už jako zpravodajkyni Evropského parlamentu pro financování evropské standardizace mi téma evropské standardizace přirostlo k srdci a tak je tomu po celou dobu mého volebního období v Evropském parlamentu.
<P>
Stále více si uvědomuji význam této důležité politiky Evropské unie a vítám angažovanost pana komisaře Verheugena. Jako zpravodajkyně pro naši politickou skupinu PPE-DE ke zprávě paní Schaldemoseové jsem v pozměňovacích návrzích kladla důraz na zvýšení odpovědnosti dovozců, snížení administrativní zátěže malých a středních podniků a zachování nového přístupu jako základního rámce pro uvádění výrobků na trh. Poukázala jsem také na potřebu účinnějších informačních kampaní pro zvýšení povědomí spotřebitelů, neboť toto povědomí je základním předpokladem silnější důvěry spotřebitelů ve vnitřní trhu EU.
<P>
V pozměňovacích návrzích jsem se zaměřila především na spotřebitele a nutnost zaručit jejich ochranu před výrobky, které ohrožují jejich zdraví. Poukázala jsem také na potřebu účinnějších informačních kampaní pro zvýšení povědomí spotřebitelů, neboť toto povědomí je základním předpokladem silnější důvěry spotřebitelů ve vnitřní trhu EU. Ze současné praxe je zřejmé, že označení CE neposkytuje dostatečné záruky, že je daný výrobek bezpečný. Z toho důvodu jsme se pomocí tohoto legislativního balíčku snažili posílit význam značky CE, zavést sankce za její zneužívání, zpřísnit pravidla pro jejich ukládání a výrazně zesílit systém dozoru nad trhem.
<P>
Kompromis, na němž jsem se dohodli, zahrnuje přesunutí některých článků týkajících se označení CE do nařízení. Jde o velice přínosný krok. Na závěr bych chtěla poděkovat paní Christel Schaldemoseové a ostatním zpravodajům za konstruktivní spolupráci, díky níž se nám podařilo sjednotit názvosloví, postupy a modely posuzování shody tak, abychom je mohli použít při revizi odvětvových směrnic, zejména dlouho očekávané směrnice o bezpečnosti hraček, a uspokojili tak všechny evropské spotřebitele.
<SPEAKER ID="039" NAME="Mia De Vits" AFFILIATION="PSE">
(NL) Paní předsedající, pane komisaři, pane Vizjaku, dámy a pánové, děkuji všem za příspěvky k této problematice, a zejména panu zpravodaji Stubbovi za to, že ve velké míře přispěl k tomu, abychom se my, stínoví zpravodajové pro jeho zprávu, mohly zúčastnit všech aspektů diskuse. Za to vám patří dík.
<P>
Schválení balíčku týkajícího se zboží je důležitým krokem k dosažení jednotného evropského trhu se zbožím a tyto tři návrhy společně představují nezbytný nástroj, chceme-li, aby jednotný trh se zbožím řádně fungoval. Máme tři zásady vzájemného uznávání, zatím však především na papíře. Až příliš často jsou opomíjeny. Dnešní jednotný trh nefunguje tak, jak si to před čtvrt stoletím představoval Jacques Delors. Evropská komise odhaduje, že při prodeji zboží v jiném členském státě jsou náklady společností o 2 až 10 % vyšší, protože není řádně uplatňována zásada vzájemného uznávání. A jak správně spočítal pan Stubb, představuje tato částka nadbytečné náklady Unie ve výši 150 miliard EUR ročně. To je špatná zpráva pro podniky a jejich zaměstnance, ale také pro spotřebitele, kteří kvůli tomu musejí platit vyšší ceny. Bylo tedy na čase, abychom zásadu vzájemného uznávání výrobků oprášili a začali ji řádně používat. Výsledkem je tento nekompromisně navržený postup, jehož součástí je přenesení důkazního břemene na opačnou stranu a který vyžaduje, aby byla Komise při jeho dokončení informována o rozhodnutí členského státu. Doufám, že po dokončení postupu Komise také začne jednat, jestliže vyjde najevo, že stále existují pravidla, která nejsou založena na objektivních kritériích.
<P>
V budoucnu bychom neměli zapomínat na tyto věci: přísná kritéria vnitrostátních orgánů dozoru pro kvalitu jsou krokem vpřed, nakonec ale budeme muset zlepšit přeshraniční spolupráci v oblasti dozoru. Náš Výbor pro vnitřní trh vyrazil do Antverp, kde celní služby požadují více finančních prostředků - což je otázka pro členské státy -, ale zároveň volají po intenzivnější přeshraniční spolupráci, což je věcí, na které musíme v budoucnu zapracovat.
<P>
Za druhé, okolnosti obklopující označení CE jsou jasnější, ale souhlasím s paní McCarthyovou a paní Gebhardtovou, že je nutné, abychom v budoucnosti vytvořili skutečnou bezpečnostní značku. V tomto směru oceňuji kladnou odpověď pana komisaře Verheugena. Vzájemné uznávání musí fungovat lépe, a všechny zúčastněné strany musejí v této souvislosti přijmout vyšší odpovědnost, a to platí i pro členské státy a Komisi. Přesto však není tento návrh tím nejlepším řešením. Do budoucna bychom měli zharmonizovat legislativní iniciativy, abychom jednotný trh se zbožím dotvořili.
<SPEAKER ID="040" NAME="Frédérique Ries" AFFILIATION="ALDE">
(FR) Paní předsedající, se vší úctou k panu Bloomovi, který nás již opustil, bych se rád připojil k chvalozpěvům na naše tři spoluzpravodaje a poděkoval jim za čas, který této práci věnovali, a za vytrvalost, s jakou usilovali o dosažení tohoto spravedlivého kompromisu a řešení přínosného jak pro evropské výrobce, tak pro bezpečnost spotřebitelů.
<P>
Jelikož mám pouze 2 minuty a hovořím zde jako člen Výboru pro životní prostředí, zaměřím se pouze na klíčové body, zejména na problematiku systému označování CE. Sedm měsíců po případu společnosti Mattel a poté, co bylo - jak jsem již slyšeli - z trhu staženo více než 20 milionů hraček, které byly vyrobeny v Číně a nesly označení CE, je Unie více než kdy dříve pod tlakem na zlepšení systému označování. V posledních letech Unie podporovala pružný, dobrovolný systém založený na novém přístupu - na metodě, která má nepochybné silné stránky, ale je-li použita izolovaně, nemusí být zdaleka tak účinná, jestliže se někteří výrobci odhodlají připojit na výrobky označení CE bez ohledu na pravidla, přestože tím zjevně ohrožují bezpečnost spotřebitelů.
<P>
Velký význam tohoto balíčku proto spočívá v tom, že orgánům, které se těmito problémy zabývají, tedy schvalovacím a certifikačním orgánům a celním útvarům, poskytuje výzbroj na boj proti zneužívání systému označení CE.
<P>
Není náhoda, že Evropský parlament již vícekrát - naposledy v usnesení o bezpečnosti hraček ze září 2007 - podpořil přísnější dozor nad trhem. Náš zpravodaj, pan Brie, tento bod dostatečně zdůraznil.
<P>
Již v lednu 2004 jsem za podpory Petera Lieseho, Karin Scheeleové a také Clauda Turmese ve zprávě o směrnicí o ekodesignu energetických spotřebičů upozorňoval na zjevné bezpečnostní nedostatky velkého počtu výrobků a na nespolehlivost některých povinných a dobrovolných systémů označování. Poté se dlouhé roky zdálo, že jsme neučinili žádný pokrok, a musím říci - jménem velkého počtu odborníků, kteří se touto záležitostí zabývali -, že tato skutečnost je politováníhodná.
<P>
Všechna opatření, která zvyšují právní jistotu a poskytují průmyslovým výrobcům a malým a středním podnikům dodatečnou pomoc, jsou samozřejmě vítána. Tím mám na mysli kontaktní systém pro místní výrobky zmíněný ve zprávě a také prohlášení pana Alexandra Stubba z dnešního rána o jeho vlastním informačním místě. Netuším, zda je nazve Stubb/SMEs.com, či nikoli, ale přeji mu hodně úspěchů, musím však podotknout, že jsem stejně jako moji kolegové obezřetný, jak již bylo zmíněno v ústní interpelaci, pokud jde o dodatečné označování a jeho slučitelnost se stávajícím systémem.
<P>
Zcela se ztotožňuji s obavou paní Arlene McCarthyové, kterou ráno doložila ilustrativní příkladem varné konvice, a jsem rád, že pan komisař naznačil, že se má celá záležitost výrazně pohnout vpřed.
<P>
Na závěr bych, paní předsedající, rád zdůraznil, že pravidla, která zde dnes tvoříme, budou mít smysl pouze tehdy, budou-li je evropští výrobci a distributoři a také - a to je nadmíru důležité, jak před chvílí poznamenala Mia De Vitsová - hospodářské subjekty ze třetích zemí řádně dodržovat.
<SPEAKER ID="041" NAME="Wiesław Stefan Kuc" AFFILIATION="UEN">
(PL) Paní předsedající, během posledních let jsme byli svědky rostoucího počtu případů, kdy se na trh EU dostalo zboží, které nesplňuje normy EU. Nejde pouze o čínské hračky. Jsou k nám pašovány pesticidy, rostlinné produkty a dokonce léky, které nejen že nechrání, ale v mnoha případech jsou skutečně škodlivé. Tři dnešní zprávy - od pana Brieho, paní Schaldemoseové a pana Stubba - se zabývají uváděním zboží na trh EU, uplatňováním technických pravidel na výrobky zákonně uváděné na trh a systémy akreditace a dozoru nad trhem. Neporušují základní princip volného pohybu zboží na trhu EU, umožňují nám však chránit tento trh, a tím i naše občany.
<P>
Jak již prohlásili zpravodajové, musíme zaručit, že jsou odstraněny výjimky a že jsou navrhovaná nařízení a opatření zavedena a uplatňována v co nejširším rozsahu. Kdyby to bylo možné, jistě by stálo za to vytvořit na základě modelu podobných nařízení tohoto druhu jediný dokument, který by celou problematiku řešil uceleným způsobem. Tak bychom se vyhnuli četnému opakování argumentů a názvosloví, kvůli němuž by mohlo docházet ke sporným výkladům. Návrhy a zprávy, které dnes máme před sebou, jsou vynikajícím základem pro obsáhlý a ucelený dokument.
<SPEAKER ID="042" NAME="Małgorzata Handzlik" AFFILIATION="PPE-DE">
(PL) Paní předsedající, všem třem zpravodajům blahopřeji k výborným a konstruktivním zprávám. Propouštění zboží do oběhu na území Unie je bezpochyby záležitost velmi závažná. Všichni si pamatujeme nedávné problémy způsobené tím, že na trh EU byly uvedeny nebezpečné hračky. Tyto hračky však nebyly odhaleny kontrolními orgány EU a ukázalo se, že stejně jako v mnoha jiných případech je systém monitorování neúčinný.
<P>
Stále častěji dochází k tomu, že výrobci bez jakékoli kontroly připojí na své výrobky označení CE navzdory tomu, že dané zboží kritériím EU nevyhovuje. Kromě toho je označení CE opakovaně paděláno. Tyto a další důvody podnítily Komisi k tomu, aby navrhla balíček, jenž upravuje uvádění zboží na trh EU.
<P>
Ráda bych se vyjádřila k jedné ze tří součástí tohoto balíčku: ke zprávě pana Brieho o akreditaci a dozoru nad trhem. Podle mého názoru je problematika označení CE, kterou se tato zpráva zabývá, nadmíru důležitá. Jsem potěšena, že členové označení CE podporují jakožto hlavní záruku shody s normami EU a - což je nejdůležitější - hodlají tuto podporu zesílit.
<P>
Důležitým bodem, o němž se v této souvislosti jednalo, je otázka ostatních vnitrostátních označení na trhu EU. K tomu bych chtěla podotknout, že Polsku bylo při přistoupení k EU opakovaně připomínáno, aby do svého vnitrostátního systému nezačleňovalo bezpečnostní značky jiných zemí. Tohoto pokynu jsme se drželi, a to tak důsledně, že jsme dokonce zrušili vlastní značku B, která byla v Polsku symbolem bezpečnosti výrobků. Bylo pro nás důležité, abychom dodrželi postup EU a v nových právních předpisech se řídili zásadou nediskriminace, a to tím, že do nich začleníme zákaz používání jiných nových označení bezpečnosti než označení CE.
<P>
Velice oceňuji, že se Rada, Komise a Parlament tohoto postoje držely a odstranily příslušné doložky, díky čemuž byl zachován status quo. Domnívám se nicméně, že bychom na evropském označení CE měli dále společně pracovat, abychom časem z trhu odstranili všechna jiná označení, ačkoli iniciativa v tomto ohledu bude muset počkat, dokud Komise celou problematiku neprozkoumá.
<SPEAKER ID="043" NAME="Anna Hedh" AFFILIATION="PSE">
(SV) Děkuji vám, paní předsedající. Srdečně děkuji zpravodajům za skvělou práci. Bylo nesmírně napínavé sledovat, jak jejich práce pokračuje.
<P>
Ačkoli podporuji spolupráci, která je svou povahou více mezivládní, jsem si vědoma, že jsou případy, kdy je nutné, aby byly naše právní předpisy v Unii co nejjednotnější. Právě takovým případem je legislativní balíček o uvádění výrobků na vnitřní trh, neboť zboží, které v EU vyrobíme nebo do EU dovezeme, se dostává do volného oběhu na vnitřním trhu. Bezpečnost spotřebitelů na trhu má pro mě prvořadý význam.
<P>
Proto vítám návrhy zpravodajů v tomto legislativním balíčku, jelikož v mnoha případech návrhy Komise vylepšují. Například paní Schaldemoseová chce, aby dovozci nesli odpovědnost za to, že výrobky, které dovážejí, vyhovují pravidlům EU.
<P>
To považuji ze velice důležité, zejména máme-li nyní vzhledem k problémům na trhu s hračkami, které jsou v posledním době středem pozornosti, také přezkoumat směrnici o bezpečnosti hraček. Považuji za samozřejmé, aby dovozci nesli odpovědnost a riskovali případné sankce v případech, kdy dovezou nebezpečné výrobky. Kdo jiný by to měl být? Musíme také změnit a zesílit systém označení CE. Ačkoli právě tato otázka patří mezi nejcitlivější, myslím, že zpravodajové odvedli dobrou práci.
<P>
Jak již řekla paní Schaldemoseová, systém označení CE nevyřeší všechny naše potíže s bezpečností na vnitřním trhu. Mnoho spotřebitelů je však dnes přesvědčeno, že označení CE znamená, že je daný výrobek bezpečný, a to přinejmenším v případech, kdy jde o hračky a domácí spotřebiče. To nám paní McCarthyová doložila na příkladu varné konvice a hračky. Je naší povinností zaručit, že je systém označování zesílen a že dozor nad trhem ve všech členských státech skutečně funguje.
<P>
Na závěr by ráda ještě jednou zdůraznila, že na čestné místo musejí usednou spotřebitelé, protože dokud nebudou mít pocit bezpečí a důvěry, trh vzkvétat nebude.
<SPEAKER ID="044" NAME="Magor Imre Csibi" AFFILIATION="ALDE">
(RO) Rád by vznesl několik připomínek k označení CE. To se v současnosti vztahuje na všechny výrobky zahrnuté v evropské směrnici. Dokud budou moci výrobci označovat své výrobky bez jakékoli kontroly ze strany nezávislého orgánu či subjektu, nebude toto označení účinné. To je první problém.
<P>
Proto se všichni shodujeme v tom, že současný systém označení CE nedokáže evropským spotřebitelům poskytnout dostatečné bezpečnostní záruky. Ve skutečnosti ani nebyl navržen tak, aby fungoval jako označení bezpečnosti.
<P>
Vážený pane komisaři Verheugene, loni jste řekl, že výrobky nikdy nebudou bezpečné stoprocentně. Proto žádám Evropskou komisi, aby kromě bdělého dozoru nad trhem a přísnějších celních kontrol zvážila také sankce pro společnosti, které vyrábějí či dovážejí výrobky, které neodpovídají normám a směrnicím EU.
<P>
Nesmíme zapomenout, že většina evropských spotřebitelů je přesvědčena, aniž by měla dostatečné informace, že výrobky, které nesou označení CE, byly vyrobeny v Evropě nebo ověřeny nezávislým evropským subjektem. A to je druhý problém. I pan komisař Verheugen zastává názor, že současné označení CE může být poněkud zavádějící. To je nepřípustné, a z toho důvodu žádám Evropskou komisi, aby zahájila kampaně, kterými evropské spotřebitele dostatečně informuje, aby nezaměňovali označení CE za označení jakosti a bezpečnosti.
<P>
Pan komisaři, vážení kolegové, všichni souhlasíme s tím, že by mělo existovat označení potvrzující bezpečnost výrobku. Ať již je zlepšeno stávající označení CE, nebo vytvořeno doplňující označení, musí být řešení nalezeno co nejdříve. Vnitřní trh spočívá kromě volného pohybu zboží také v účinných opatření na ochranu spotřebitelů.
<SPEAKER ID="045" NAME="Zuzana Roithová" AFFILIATION="PPE-DE">
(CS) Pane komisaři, dynamický rozvoj vnitřního trhu Unie a ještě dynamičtější import nebezpečného zboží, zejména z Číny, nás nutí modernizovat pravidla pro uvádění výrobků na trh včetně těch neharmonizovaných. Tento trojitý legislativní balíček zjednoduší administrativu a současně umožní členským státům lépe vykonávat dozor nad trhem Unie, který dnes nefunguje na stejné úrovni. Proto po rozsáhlé diskusi zpřísňujeme požadavky na celý dodavatelský řetězec od výrobce v Unii nebo v Číně přes dovozce až distributory v Unii. Sjednocujeme pravidla pro akreditaci zkušeben a vzájemné uznávání certifikací.
<P>
Kromě dozorových institucí narůstá však také úloha poučeného spotřebitele, který by měl rozlišovat, jaké zboží kupuje i podle označení. Proto posilujeme význam i evropské značky CE, která symbolizuje jak pro kontrolní orgány, tak dnes už i pro spotřebitele, že zboží splňuje evropská kritéria kvality a bezpečnosti. O to více musíme bojovat proti jejímu zneužívání včetně účelového zaměňování za označení třeba China export.
<P>
Zjistila jsem, že evropská značka dosud není zaregistrována, a tak jsem o to požádala Komisi. Komise reagovala a sdělila, že zahájila registraci. Avšak ve zveřejněné vyhlášce není dosud její přihláška k registraci CE značky vůbec uvedena. Apeluji zde tedy opět na Komisi, aby jednala.
<P>
Navíc Vás, pane komisaři, velmi prosím, abyste evropskou značku zaregistroval i na zahraničních trzích. Obojí umožní podnikat další právní kroky proti zneužití včetně náhrady škody. Myslím, že ta liknavost v tomto místě není omluvitelná. Oceňuji ale velmi skvělou práci Komise na přípravě tohoto "goods package", a zejména oceňuji intenzivní práci všech zpravodajů, kterým chci poděkovat za skvělý výsledek.
<SPEAKER ID="046" NAME="Manuel Medina Ortega" AFFILIATION="PSE">
(ES) Paní předsedající, přibližně před třiceti lety Soudní dvůr rozsudkem ve věci Cassis de Dijon potvrdil zásadu vzájemného uznávání. Jeden ze zpravodajů, pan Stubb, dnes řekl, že tento balíček opatření je pokusem o uplatnění rozsudku Cassis de Dijon na legislativní úrovni. Rozsudek však nelze nahradit legislativním textem, jelikož je v podstatě nástrojem, který Soudní dvůr používá, aby docílil harmonizace vnitřního trhu.
<P>
Tento balíček nahrazuje akutnější potřebu, která z dnešní rozpravy vyvstává, tedy potřebu skutečně harmonizovat výrobu v Evropské unii.
<P>
V rámci současného systému vzájemného uznávání necháváme řetěz, aby prasknul v nejslabším článku. To se projevilo například nemocí šílených krav, když se britská vláda rozhodla, že dereguluje výrobu masokostní moučky. Nebo v nedávné době v jiné oblasti na případu společnosti Equitable Life, kdy nebyl finanční sektor odpovídajícím způsobem regulován.
<P>
Balíček je krokem vpřed, třebaže pouze malým, protože je zcela přirozené, že vlády nechtějí přestat chránit své občany - paní Hedhová tuto skutečnost shrnula naprosto přesně - zaprvé dokud budou existovat vlády, které nedokážou nastolit vysokou úroveň kontroly, a zadruhé dokud nebude v Evropské unii zaveden kontrolní systém. Zkrátka, tento balíček je jen slabou náhradou za opravdovou regulaci na úrovni Evropské unie, aby dokázal nahradit 27 souborů vnitrostátních pravidel.
<P>
Evropský parlament tento balíček pravděpodobně schválí a jsem přesvědčen, že je to dobrý balíček, nesmíme však usnout na vavřínech, protože bez regulace na úrovni Společenství, bez řádného osvědčování jakosti, které poskytne klid občanům v celé Evropě, nedosáhneme při budování trhu pro evropské výrobky velkého pokroku.
<P>
(Potlesk)
<SPEAKER ID="047" NAME="Anja Weisgerber" AFFILIATION="PPE-DE">
(DE) Paní předsedající, dámy a pánové, skutečnost, že jsme schopni přijmout tento balíček týkající se zboží při prvním čtení, je jasným důkazem skvělé spolupráce v Evropském parlamentu, ale také mezi Parlamentem a Radou.
<P>
Jde o důležitý legislativní projekt pro obchodníky, ale především pro spotřebitele. Tímto balíčkem odstraňujeme překážky obchodu, které byly způsobeny různícími se technickými pravidly ve členských státech. Zároveň zaručujeme jakost výrobků, které se na evropském trhu pohybují. Tento nový právní předpis zaručí, že výrobky, které nevyhovují právním předpisům EU nebo jsou nebezpečené, budou z trhu rychle odstraněny nebo se na něj vůbec nedostanou. Nebezpečné výrobky budou neprodleně hlášeny Komisi, aby mohly být staženy z oběhu ve všech členských státech. Na základě nařízení bude pomocí různých opatření, např. společných programů a výměny technických odborných znalostí, zlepšena spolupráce se zeměmi mimo EU - za všechny jmenuji Čínu.
<P>
Pomocí těchto ustanovení v celé Evropě zaručujeme účinný dozor nad trhem a lepší kontrolu. A o to nám přeci jde především.
<P>
Během všech rozprav a jednání jsme kladli hlavní důraz na spotřebitele. Např. označení CE je znamením, že výrobce u daného výrobku vyhověl všem evropským požadavkům. Nyní mají však dovozci nést společně s výrobci větší díl odpovědnosti. Zejména jsou zakázána nepravá či zavádějící označení CE, a ti, kteří je použijí, budou ve členských státech trestně stíháni. To vše chrání nejen spotřebitele, ale také poctivé podnikatele, kteří dodržují pravidla. Jedním z hlavních úspěchů je zachování vyzkoušených a osvědčených vnitrostátních označení bezpečnosti, např. německého symbolu GS. Spotřebitelé tato označení znají a důvěřují jim.
<P>
Ve čtvrtek přijmeme soubor pravidel, která tím nejlepším možným způsobem podporují obchod se zbožím na vnitřním trhu a zároveň - což je velice důležité - pomocí lepšího dozoru chrání spotřebitele.
<SPEAKER ID="048" NAME="Bernadette Vergnaud" AFFILIATION="PSE">
(FR) Paní předsedající, pane komisaři, dámy a pánové, evropští spotřebitelé očekávají, že výrobky, které si koupí, budou pokud možno bezpečné. Až příliš často se ze zpráv dozvídáme, že ten a ten výrobek ze země mimo Evropskou unii ohrožuje bezpečnost nebo zdraví. Tento balíček opatření je působivou reakcí na tyto potíže, a rád bych vyzdvihla práci našich tří zpravodajů během jednání, při nichž trvali na ochraně spotřebitelů.
<P>
Za současné situace v oblasti bezpečnosti výrobků jsou nové právní nástroje naprosto nepostradatelné. Ráda bych obrátila vaši pozornost především na otázku k ústnímu zodpovězení, která má být vznesena ohledně přezkumu pravidel pro používání označení CE.
<P>
Evropští občané toto označení dosud považovali za znak důvěryhodnosti a záruku bezpečnosti, ačkoli toto označení v podstatě pouze znamená, že výrobce prohlašuje, že daný výrobek vyhovuje evropským právním předpisům. Toto označení bylo tudíž často připevňováno na výrobky nahodile a nebylo používáno řádným způsobem. Stačí si vzpomenout na případ společnosti Mattel. Jsem velice zvědavá na návrh Komise na doplňující označení, díky němuž by byl celý systém důvěryhodnější, spotřebitelé by byli lépe informováni a dovážené výrobky by byly bezpečnější. Vůbec nepochybuji, že je paní komisařka Kunevová odhodlána se touto věcí zabývat. Vždy dávala najevo, že podporuje zvýšení důvěry spotřebitelů.
<P>
Co potřebujeme - a co paní Schaldemoseová ve své zprávě navrhuje -, je přísnější dozor nad trhem, který by zabránil zneužívání systému označování a vyjasnil povinnosti dovozců a výrobců, jelikož nakonec jsou to právě oni, kdo nese odpovědnost za to, že jsou výrobky uváděné na trh bezpečné, a všichni jsme si vědomi, že spolupráce vnitrostátních orgánů dozoru nad trhem a celních služeb je velice nevyrovnaná.
<P>
Hlavní prioritou je dosáhnout toho, že dovozci ponesou přímou odpovědnost za bezpečnost výrobků, které dovážejí. V některých případech je dnes velice obtížné uložit dovozcům sankce, jelikož v okamžiku, kdy v Evropě problém vyjde najevo, již výrobci továrnu dávno zavřeli a slehla se po nich zem. Takovou situaci již nemůžeme dále tolerovat.
<P>
Na závěr bych ráda poděkovala paní Schaldemoseové za to, že v souvislosti s postupy posuzování shody vzala v potaz situaci malých a středních podniků. Je nezbytné nastolit dostatečnou rovnováhu mezi postupy, které by pro malé podniky včetně odvětví řemeslné výroby mohly být příliš zatěžující a nákladné, aniž by tyto podniky byly zproštěny veškeré odpovědnosti.
<SPEAKER ID="049" NAME="Agnes Schierhuber" AFFILIATION="PPE-DE">
(DE) Paní předsedající, pane komisaři, pane úřadující předsedo, ráda bych za tuto zpráva poděkovala a připomněla této sněmovně, že označení CE v Evropské unii znamená, že výrobek vyhovuje evropským normám týkajícím se jakosti a spolehlivosti. Je mimo veškerou pochybnost, že v budoucnosti budou muset dovezené výrobky splňovat naprosto stejné normy, jaké uplatňujeme na zboží vyrobené v Evropské unii. Pouze pak budou na trhu podmínky pro všechny subjekty stejné. Nicméně musí být zároveň také možné, aby byly výrobky nadále označovány uznávanými značkami členských států, neboť si uvědomujeme, že tyto značky vzbuzují v mnoha spotřebitelích velkou důvěru.
<P>
Na závěr bych ráda poznamenala, že velký význam má také doplňující označování regionálních zvláštností a produktů ekologického zemědělství, jelikož dobře víme, že tyto produkty a zvláštnosti mají široké uznání a důvěru jak na evropských, tak i jiných trzích, a tuto důvěru je třeba podporovat.
<SPEAKER ID="050" NAME="Bogdan Golik" AFFILIATION="PSE">
(PL) Paní předsedající, vítám balíček, který před námi leží, jako významný krok vpřed jak pro spotřebitele, tak pro evropské podnikatele. Rád bych řekl pár slov k zásadě vzájemného uznávání. Dámy a pánové, nejsem si jist, zda jste si vědomi, že je tomu již třicet let, co Soudní dvůr vytvořil svým rozsudkem základ pro tuto zásadu.
<P>
Míra, v jaké členské státy tuto zásadu vzájemného uznávání, jež má takový význam pro fungování společného trhu, provádějí, však bohužel zdaleka není uspokojivá. Je zcela běžné, že firmy musejí projít náročnými administrativními postupy, než mohou zboží uvést na trh. Jako podnikatel jsem tuto byrokracii po mnoho let pociťoval na vlastní kůži.
<P>
Nevím, zda si uvědomujete, jak obrovské jsou náklady, které firmy v Evropské unii nesou proto, že není zásada vzájemného uznávání dodržována, přičemž Unii samotné vznikají ztráty ve výši přibližně 150 miliard eur. Pokud máme tedy stále v úmyslu v blízké budoucnosti posílit evropskou ekonomiku a v rámci lisabonské strategie zvýšit její schopnost konkurovat Indii, Číně, Brazílii a jiným velmocím, musíme tuto zásadu přijmout jako společnou pro všechny a řádným způsobem ji uznat.
<SPEAKER ID="051" NAME="Andrej Vizjak">
úřadující předseda. - (SL) Dámy a pánové, dovolte mi, abych se s vámi podělil o několik závěrečných úvah týkajících se významu této dohody o třech právních předpisech, které jsme téměř dokončili a které velkou měrou pomohou zlepšit fungování vnitřního trhu. Pan Ayral by měl dnes určitě radost. Je pro nás velkou ztrátou.
<P>
Poté, co němečtí a portugalští kolegové odvedli jménem Rady náročnou práci předtím, než se předsednictví ujalo Slovinsko, byl úkol konečné harmonizace jednotlivých institucí Evropské unii svěřen slovinskému předsednictví. Vážím si intenzivní spolupráce všech stran, díky níž jsme tento - dalo by se říci náročný - úkol dokončili účinně a rychle.
<P>
Přistoupili jsme k Evropské unii před méně než čtyřmi lety a při převzetí předsednictví jsme rovněž přijali obrovskou výzvu, s kterou je spjata nesmírná odpovědnost. Z toho důvodu si velice vážíme toho, že jsme měli možnost podílet se na dokončení tohoto důležitého úkolu, jenž má pro všechny členské státy Evropské unie tak velký význam.
<P>
Podle mého názoru nám balíček umožní, abychom v první řadě zaručili následující body. Zaprvé, zbavíme se protekcionismu, který na některých trzích v Evropské unii existuje, což v rámci těchto trhů dozajista podpoří konkurenceschopnost ekonomiky. Protekcionismus považuji za největší překážku rozvoje hospodářské soutěže a konkurenceschopnosti mezi hospodářskými subjekty na těchto trzích.
<P>
Zadruhé, zajistíme jednotné provádění a vzájemnou pomoc vnitrostátních orgánů při dozoru nad výrobky, které jsou uváděny na trh, účinné bezpečnostní kontroly výrobků vyráběných v Evropské unii a také těch, které jsou do EU dováženy ze třetích zemí, a samozřejmě také ucelenější budoucí technické právní předpisy. Konečným výsledkem bude prostředí více přátelské k hospodářským subjektům, zejména malým a středním podnikům. Kromě toho, a to je pro naše občany nejdůležitější, zaručíme vysokou úroveň bezpečností výrobků na trhu Evropské unie.
<P>
Proto se domnívám, že tento balíček bude prvním krokem našeho budoucího úsilí. O těchto budoucích krocích jsme dnes dlouze hovořili a tyto kroky zároveň představují významné výzvy z hlediska práce, kterou máme odvést.
<SPEAKER ID="052" NAME="Günter Verheugen">
místopředseda Komise. - (DE) Paní předsedající, dámy a pánové, dovolte mi, abych začal několika poznámkami o přímých ekonomických důsledcích. Je faktem, že pravidla pro vzájemné uznávání se vztahují na 21 % veškeré evropské průmyslové výroby, což je skutečně úctyhodný objem.
<P>
Pokud by navíc tento systém vzájemného uznávání dokonale fungoval, jinými slovy pokud by byl všude a v plném rozsahu uplatňován, vzrostl by evropský HDP o 1,8 %, což by z makroekonomického hlediska jistě mělo výrazný dopad. Opak je také pravdou, neboť podle našeho odhadu by potenciální hodnota vnitřního trhu klesla přibližně o 10 %, pokud by vzájemné uznávání nefungovalo, tedy pokud by uznávání nebylo uplatňováno. To by v podstatě vedlo k ročním ztrátám ve výši 150 miliard EUR.
<P>
Paní Roithová vznesla dotaz k registraci označení CE. Tu jsme ve skutečnosti nemohli provést dříve než minulý rok, jelikož bylo třeba změnit příslušné evropské právní předpisy. Tento proces se však již rozběhl a předpokládám, že dnešní rozhodnutí nám pomůže jej urychlit. Nezáleží to však jen na nás, ale děláme, co je v našich silách, abychom registraci dokončili co nejdříve.
<P>
Pan Csibi s kritickým podtónem poznamenal, že jsem loni prohlásil, že není možné, aby byly výrobky stoprocentně bezpečné. Proto bych rád znovu zdůraznil, že nic takového jako absolutní zaručená bezpečnost výrobků neexistuje. I kdybychom nechali všechny výrobky ověřit nezávislou třetí stranou, není možné, aby tento subjekt dokázal zkontrolovat každou položku ve výrobním cyklu.
<P>
Zkoušení se vždy omezuje na prototyp, k problémům však nedochází na prototypech, ale při běžné rutině hromadné výroby. I v případě výrobků, na něž uplatňujeme ta nejpřísnější bezpečnostní pravidla, např. u léků na předpis a motorových vozidel, se opakovaně dozvídáme o výrobních vadách a o stažení výrobků z trhu. Představa, že můžeme spotřebitelům zaručit naprostou bezpečnost výrobků, je pouhou iluzí.
<P>
Z toho důvodu musíme - a to je také naše jediná možnost - trvat na tom, aby všichni, kdo mají v řetězci určité povinnosti, v plném rozsahu odpovídali za jejich splnění. To platí jak pro dodavatele výrobních vstupů, tak pro výrobce a v případě dovážených výrobků i pro dovozce.
<P>
To je také odpověď na dotaz pana Purvise: Pomocí těchto nových pravidel se snažíme dát najevo, že dovozci v Evropě musejí zaručit, že výrobky, které dovážejí, jsou bezpečné a že vyhovují platným normám. Jinými slovy, evropští dovozci nesou odpovědnost za bezpečnost výrobků ze zemí mimo EU, a není nutné, aby kdokoli, kdo utrpí újmu či zranění, jejichž příčinou je nebezpečný či závadný výrobek, složitě hledal výrobce v zemi daleko za hranicemi Evropské unie, ale může své nároky uplatnit vůči evropskému dovozci. Mohu vás ujistit, že toto pravidlo bude mít dalekosáhle praktické důsledky.
<P>
Tolik ke konkrétním vzneseným dotazům. Dovolte mi, abych vám při této příležitosti ještě jednou poděkoval za pozitivní a konstruktivní atmosféru, v níž je tato rozprava vedena. Jestli je pan Malcolm Harbour ještě zde, rád bych mu řekl, že pokud jde o mě, mohl by mít narozeniny každý den, jestliže by všechny jeho narozeniny byly ověnčeny tak důležitým úspěchem.
<P>
(Potlesk)
<SPEAKER ID="053" NAME="André Brie">
zpravodaj. - (DE) Paní předsedající, na tolika věcech jsme se shodli, že mi nezbývá než poděkovat za rozpravu, není nic, co bych chtěl zopakovat. Jeden či dva příspěvky postrádaly jakýkoli smysl, a proto se jimi nebudu zabývat. Dovolte mi však, abych uvedl do souvislostí dnešní nezpochybnitelnou harmonii. Jsem přesvědčen, že se chystáme přijmout dobré právní nástroje. V posledních letech však ani tolik nejsou hlavním zdrojem potíží naše právní předpisy, jako jejich uplatňování členskými státy. Samozřejmě se vždy nejedná o případy, jako byl již zmíněný případ společnosti Mattel, kdy musely být z trhu staženy miliony hraček, ale takováto prodlení, bez ohledu na to kdy a kde k nim v Evropské unii dojde, jsou jasným znamením, že dozor nad trhem jednoduše nefunguje.
<P>
Např. systém RAPEX poukazuje na velké rozdíly mezi systémy dozoru nad trhem v jednotlivých evropských zemích. Takovéto rozdíly již nejsou přípustné. Proto vyzývám členské státy, aby zaručily, že jsou v praxi skutečně uplatňovány nástroje, které zde dnes přijímáme, a také mechanismy dozoru nad trhem, které již byly na ochranu bezpečnosti spotřebitelů zavedeny.
<P>
Dovolte mi, aby na závěr učinil jednu osobní poznámku. Dnes jsme poděkovali velkému počtu lidí. Při přípravě zprávy jsme měl výjimečnou možnost spolupracovat s úžasnými kolegy ze sekretariátu našeho Výboru pro vnitřní trh a ochranu spotřebitelů. Bez nich by tato zpráva nevznikla. Dovolte mi proto, abych obzvláště poděkoval panu Peteru Traungovi a Lucovi Visaggiomu.
<SPEAKER ID="054" NAME="Christel Schaldemose">
zpravodajka. - (DA) Paní předsedající, i já bych ráda poděkovala za mnoho pozitivních a užitečných připomínek, které byly během dnešního jednání učiněny. Za poslední rok jsme opravdu odvedli skvělou práci a zaručili jsme, že při ní byl zohledněn co nejvyšší počet různých stanovisek, čehož si velice vážím.
<P>
Přesto bych se však ráda vyjádřila k některým bodům, které byly během dnešního jednání vzneseny. Týkají se označení CE. Je nade vší pochybnost, že toto označení je pro spotřebitele matoucí a že je třeba, abychom provedli studii o možném označení bezpečnosti spotřebního zboží. Ráda bych však zároveň zdůraznila, že díky tomuto balíčku se systém CE výrazně zlepší, a to na základě intenzivnějšího dozoru nad trhem a povinnosti členských států zahájit trestní stíhání v případě, že je označení CE zneužito. Označení CE a systém CE budou oproti dnešnímu stavu výrazně zlepšeny. Zlepší se situace těch orgánů dozoru nad trhem, které označení používají. Pokud výrobce vědomě použije označení CE, dává tím najevo, že dodržuje pravidla EU. Pokud pravidla nedodržuje, může být potrestán. Nemůže se hájit tím, že nevěděl, co dělá. To je výrazné zlepšení. Problematikou, která se nám nedaří řešit, je vztah se spotřebiteli, na což pan komisař velmi kladně zareagoval, když prohlásil, že v této souvislosti bude ještě provedeno obrovské množství práce.
<P>
Diskutovalo se také o tom, zda je správné, či špatné připravit dohodu pro první čtení. Mám pocit, že dnešní debata jednoduše odráží fakt, že se jí účastnilo velmi mnoho lidí, jelikož se týkala tří zpráv, na nichž pracoval velký počet stínových zpravodajů atd. Na přípravě balíčku se podílelo velmi mnoho poslanců Parlamentu, a ti proto také využili příležitost se k věci vyjádřit. Domnívám se, že s výsledkem můžeme být celkem spokojeni.
<P>
Na závěr bych ráda v rychlosti zmínila stínové zpravodaje, jejichž práce si velmi vážím: práce paní Rühleové, pana Brieho, paní Fourtouové a paní Pleštinské byla pro sekretariáty obou skupin i pro sekretariát výboru velkým přínosem. Vřele vám děkuji. Bylo pro mě velkým potěšením se na ní podílet.
<SPEAKER ID="055" NAME="Alexander Stubb">
zpravodaj. - Paní předsedající, rád bych tuto rozpravu zakončil čtyřmi body, a bohužel musím začít panem Bloomem ze Strany nezávislých ze Spojeného království, který mezi jinými zaměřil svoji kritiku i na mě, neboť jsem poděkoval těm, kteří se na tomto balíčku podíleli. Nemám ponětí, co ho doma učili, ale měl jsem dojem, že by bylo dobré poděkovat lidem, kteří vznik tohoto balíčku umožnili.
<P>
Možná by neměl být příliš vděčný tomu, kdo mu řeč sepsal - protože samozřejmě celou řeč četl - jelikož tato osoba zjevně vůbec netuší, o co v balíčku jde.
<P>
Moje část balíčku je o vzájemném uznávání, týká se volného pohybu zboží a zdaleka v ní nejde o všeobecnou harmonizaci. Možná chce pan Bloom, nebo spíše osoba, která mu řeč sepsala, navrhnout, aby byl zastaven volný pohyb značek Marmite nebo Branston Pickle nebo Rolls Royce nebo snad obuvi Church či oděvů Burberry - i když nevím, jak by to ekonomice Spojeného království mělo prospět. Pokud tedy chcete být důvěryhodným oponentem, doporučil bych vám, abyste si alespoň přečetl dokumenty, které máte v úmyslu kritizovat.
<P>
Zadruhé bych rád poukázal na fakt, že se pravděpodobně jedná o evropský rekord v efektivitě, protože nevím o žádném jiném legislativním balíčku, který by Komise předložila v den svatého Valentina - 14. února - 2007 a který by byl Coreperem schválen 13. února 2008, tedy bez jednoho dne za rok. Všem, kdo se obávali, že po rozšíření budeme o něco topornější a neefektivní, bych proto rád sdělil, že toto je dobrý příklad případu, kdy jsme se rozhodovali velmi rychle. Rovněž bych rád zmínil, že se pravděpodobně jedná o největší legislativní balíček týkající se volného pohybu zboží od doby, kdy v roce 1992 předložil balíček Jacques Delors. V tomto smyslu byla tedy práce pozoruhodně rychlá a ještě jednou bych chtěl poděkovat všem, kdo se na ní podíleli, protože tento příklad je důkazem, že systém funguje.
<P>
Třetí bod se týká prohlášení paní Riesové, že společnosti budou ode dneška zasílat své stížnosti na alexstubb.com, pokud se ukáže, že vzájemné uznávání nefunguje. Pokud dovolíte, uvedu na stránkách přímý odkaz na domovskou stránku Komise. Narazíte-li na potíže se vzájemným uznáváním, jednoduše se obraťte na Komisi. To byste měli, a také musíte udělat.
<P>
Na závěr bych chtěl poukázat na to, že se jedná o první velký úspěch slovinského předsednictví; jde o první velký legislativní balíček, který slovinské předsednictví prosadilo, a blahopřeji mu ke skvěle odvedené práci. Vím, že jednání v Coreperu nebyla snadná, stejně jako nebyla snadná v pracovních skupinách, předsednictví však svůj úkol splnilo na výtečnou a doufám, že i v závěrečných měsících bude stejně úspěšné.
<SPEAKER ID="056" NAME="Předsedající">
A v tomto harmonickém rozpoložení je rozprava skončena. Hlasování se bude konat ve čtvrtek.
<P>
Písemná prohlášení (článek 142)
<SPEAKER ID="998" NAME="Iles Braghetto  " AFFILIATION="PPE-DE">
písemně. - (IT) Na tomto plenárním zasedání jsme diskutovali o balíčku týkajícím se zboží, který stanoví společný rámec pro uvádění výrobků na trh v Evropské unii a znovu potvrzuje zásady vzájemnosti. Evropský parlament by za současného stavu rád zvýšil účinnost označení CE (evropská shoda), neboť toto označení poskytuje určité záruky ohledně bezpečnosti výrobků a umožňuje identifikovat zboží ze zemí mimo EU. Již řadu let však existuje ještě jedno označení, které je až na odstup mezi dvěma písmeny graficky téměř totožné s označením CE, znamená však něco zcela jiného: "čínský export". Občané volají po iniciativách a sankcích a po zpřísnění celních kontrol, aby se zabránilo tomu, že je evropské označení CE zneužíváno.
<P>
V celé Itálii jsou na trh uváděny padělané dovezené výrobky, u nichž se na první pohled zdá, že požadavky pro uvedení na trh splňují. To je také způsobeno záměnou těchto podobných značek.
<P>
Díky tomuto nařízení se zboží v EU může pohybovat volněji, spotřebitelé mají tím pádem širší výběr a mohou trhu více důvěřovat, zjednoduší se také prodej zboží.
<P>
(Zasedání bylo přerušeno v 11:30 a pokračovalo ve 12:00.)
<SPEAKER ID="058" NAME="Daniel Hannan" AFFILIATION="PPE-DE">
Pane předsedající, chtěl bych se upřímně omluvit předsedovi Evropského parlamentu, kolegům a sněmovně za urážky, jichž jsem se dopustil, když jsem se 31. ledna stavěl proti novým pravomocím, jež byly předsedovi uděleny v souvislosti s jednacím řádem. Uvědomuji si, že přirovnání, které jsem tehdy použil, bylo pro mnohé v této sněmovně urážkou. Doufám, že tuto omluvu přijmete v duchu, v němž je míněna.
<P>
(Potlesk)
<SPEAKER ID="059" NAME="Předsedající">
Velmi vám děkuji, pan Hannane. Vaše omluva se přijímá a je zaznamenána.
