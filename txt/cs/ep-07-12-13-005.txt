<CHAPTER ID="005">
Hospodářské a obchodní vztahy s Koreou (rozprava)
<SPEAKER ID="038" NAME="Předsedající">
Dalším bodem na pořadu je zpráva Davida Martina, jménem Výboru pro mezinárodní obchod, o obchodních a hospodářských vztazích s Koreou.
<SPEAKER ID="039" NAME="David Martin  " AFFILIATION="PSE">
zpravodaj. - Vážený pane předsedající, tato zpráva musela být připravena rychle, protože jsme očekávali, či dokonce doufali, že dohoda o volném obchodu mezi Evropskou unií a Koreou by mohla být uzavřena do konce roku. To se zjevně nestane, nicméně jsme velmi rádi, že Parlament se dnes této zprávě může věnovat, a doufáme, že díky této zprávě budeme moci ovlivnit názor Komise.
<P>
Abychom byli tam, kde jsme dnes, museli někteří moji kolegové odvést velmi náročnou práci a já bych tímto rád poděkoval Christopheru Fordovi z Výboru pro mezinárodní obchod a Emmanuelle Le Texierové ze skupiny PSE, kteří ze sebe vydali všechno, aby tato zpráva byla připravena včas. Také bych rád poděkoval panu komisaři Mandelsonovi za jeho služby a za dobrou spolupráci Komise při přípravě této zprávy a také korejskému velvyslanci, díky jehož podpoře jsem mohl lépe pochopit korejskou pozici v těchto jednáních.
<P>
Z historického hlediska byly dohody o volném obchodu mezi Evropskou unií a asijskými zeměmi navzdory svému jménu poměrně málo obchodní. Domnívám se, že tato dohoda by mohla být výjimkou potvrzující pravidlo. Korea projevila ochotu a schopnost vyjednávat o rozsáhlé a zevrubné bilaterální obchodní dohodě.
<P>
Korea je významným hráčem v oblasti Asie. Je to bohatá země s 11. nejrozvinutější ekonomikou na světě. Příjem na osobu je srovnatelný se Španělskem. Jde o ekonomiku, která se rychle rozvíjí, a obchod mezi našimi dvěma regiony - Koreou a Evropskou unií - vloni dosáhl obratu 60 miliard EUR. Takže jde o obchod, který má cenu, a pokud se nám podaří jej dobře uzavřít, jsem si jist, že na tom vydělají obě strany. Například korejský zpracovatelský průmysl se díky přístupu k evropským službám bude moci rozvíjet a být více konkurenceschopným. My na druhou stranu budeme moci zajistit odbyt našich klíčových produktů a služeb na korejském trhu.
<P>
Časový plán byl, jak jsem se již zmínil, původně zamýšlen pro uzavření dohody do konce roku. Nyní to realisticky vypadá, že k uzavření prvních jednání by mohlo dojít nejdříve v květnu příštího roku, ale já jsem přesvědčený, že po pěti vyjednávacích kolech se rozhovory začínají zaměřovat na podrobnosti a začínají být vážné. Samozřejmě stále panují podstatné rozdíly, např. ve stanoviscích Evropské unie k označování země původu, k technickým normám pro automobilový průmysl a celním koncesím na zboží. Ale klíčovým faktem zůstává, že jednání jsou nyní vedena ve vážném duchu a detailně.
<P>
Mé hlavní obavy se týkají zaprvé sociálních a environmentálních norem. I s předpokládaným zpožděním se dohoda s Koreou zdá být první dohodou o volném obchodu nové generace, kterou sjednáváme. Jako taková by mohla sloužit jako šablona pro další dohody o volném obchodu a já bych v této souvislosti uvítal, kdyby se naše ambice v oblasti sociálních a environmentálních norem zvýšily. Rád bych, aby bylo zajištěno, že v dohodě bude obsažen mechanismus pro řešení sporů. Domnívám se, že bychom při uzavírání dohody neměli požadovat méně než Spojené státy, a ty ve své zprávě mechanismus řešení sporu mají. Věřím, že záležitosti, jako je ratifikace klíčových úmluv Mezinárodní organizace práce a přijetí jakékoli nové smlouvy po roce 2012 týkající se změny klimatu, nemohou být vyřešeny pouhými gentlemanskými dohodami nebo výzvou lidem, aby něco udělali. Je skutečně nutné mít nějaký mechanismus pro řešení sporů. Doufám, že Komise se tomuto bodu bude znovu věnovat.
<P>
Také bych rád upozornil na to, že na průmyslovou zónu Kaesong bychom v souvislosti s takovouto dohodou měli nahlížet s účastí. Souhlasím s postojem Komise, že předně musíme dohodu o volném obchodu uzavřít, ale pokud ji dokážeme uzavřít, měli bychom se před podpisem zajímat, jak bychom mohli společně s Jižní Koreou podpořit Severní Koreu, aby vstoupila do skutečného světa. Průmyslová zóna Kaesong, která se nachází v Severní Koreji, ale je řízena jihokorejskými společnostmi, představuje způsob, jak zapojit Severní Koreu do dění ve světě, a to je proces, který bychom měli podporovat. Věřím, že prostřednictvím naší obchodní dohody můžeme udělat mnoho, abychom pomohli Jižní Koreji v tomto procesu. Není to jen v zájmu Jižní Koreje, ale především v zájmu celého světa. Svět bude bezpečnějším místem, pokud Jižní a Severní Korea dokáží spolupracovat.
<P>
Domnívám se, že tato dohoda o volném obchodu je zásadní. Jsem si jist, že z ní může profitovat jak Evropská unie, tak Korea, pokud se správně dohodneme. Podporuji stanovisko Komise, že bychom neměli pospíchat s jejím uzavřením, protože uzavřít dobrou dohodu pozdě je lepší než uzavřít špatnou včas. Věřím, že nový korejský prezident, zvolený na začátku příštího roku, dá pokyn své vládě, aby neúnavně pracovala na tom, aby byla dohoda uzavřena před létem.
<SPEAKER ID="040" NAME="Peter Mandelson">
člen Komise. - Vážený pane předsedající, velice vítám vynikající a rychlou práci zpravodaje pana Martina a jeho kolegů. Společně sestavili rozsáhlou a objektivní zprávu, kterou velmi chválím.
<P>
Souhlas Parlamentu k tomuto návrhu usnesení vyšle jasný signál, že Parlament podporuje politiku Komise při hledání ambiciózní a zevrubné dohody o volném obchodu s Jižní Koreou jako součásti strategie vytyčené ve sdělení o globální Evropě z října 2006. Fakt, že jako partner pro tuto generaci dohod o volném obchodu byla vybrána Jižní Korea, odráží důležitý obchodní a politický potenciál této země, ale také potvrzuje skutečnost, že existují a přetrvávají podstatné bariéry, které brání pevnějším obchodním a ekonomickým vazbám mezi námi.
<P>
Tento návrh jde přesně podle časového plánu: jednání o volném obchodu byla zahájena v květnu roku 2007 a do dnešní doby pokročila velmi rychle. Jsme připraveni pracovat na brzkém uzavření dohody, pokud její podstata a kvalita výsledku bude v pořádku. To pro nás je a zůstane rozhodujícím faktorem.
<P>
Naše dohoda o volném obchodu s Jižní Koreou by měla být plně slučitelná se Světovou obchodní organizací. To je samozřejmé. Jde nám o rozsáhlou liberalizaci v obchodu se zbožím i službami a také v investicích. Věnujeme zvláštní pozornost necelním bariérám a předpisům a právní úpravě v klíčových oblastech, jako jsou práva duševního vlastnictví, hospodářská soutěž a zadávání veřejných zakázek. Plně souhlasím s významem, kterou zpráva přikládá necelním bariérám a účinnému mechanismu pro řešení sporů v této věci a v dalších hlediscích budoucí smlouvy.
<P>
Studie ukázaly, že v některých odvětvích v Koreji jsou nyní necelní bariéry důležitější než cla samotná. Podstatná zlepšení těchto bariér za hranicemi státu, která vytvoří skutečný přístup na trh pro vývoz EU do Jižní Koreje, budou naprosto klíčová pro uzavření dohody o volném obchodu.
<P>
Co se týče těch několika konkrétních obav, které zde byly zmíněny, případ Kaesongu vyvolává složité technické i politické otázky. Vítáme změny, které byly v tomto ohledu navrženy, protože zdůrazňují složitost otázky, která bude vyžadovat pečlivé uvážení. Rozpoznání a podpora sociálních a environmentálních aspektů obchodu - trvale udržitelný rozvoj - bude nedílnou součástí dohody o volném obchodu s Jižní Koreou.
<P>
Souhlasím s tím, že účinné prosazování norem je klíčem k zajištění úspěšného výsledku v otázce trvale udržitelného rozvoje v této dohodě. Nicméně spolupráce může v této oblasti dokázat mnohem více než nátlak. Doufáme, že do dohody zahrneme více multilaterálních dohod týkajících se životního prostředí a sporné otázky, jako je důstojná práce a větší závazek k základním úmluvám Mezinárodní organizace práce, a věříme, že se nám podaří pokrýt i ostatní současné dohody, jako jsou ty, které zahrnuje dohoda o volném obchodu mezi USA a Koreou. Budeme také usilovat o zapojení sociálních partnerů a občanské společnosti do této spolupráce.
<P>
Bylo zahájeno posuzování dopadu na udržitelný rozvoj. Hlavní zjištění z návrhu hodnotící zprávy budou v různých fázích prodiskutována s občanskou společností. Zahájili jsme posuzování dopadu na udržitelný rozvoj proto, abychom zajistili nepřetržitou a rychlou zpětnou vazbu v průběhu jednání. Ta je postavena na počátečních kontaktech s občanskou společností ze začátku jednání.
<P>
Také úzce spolupracujeme s Parlamentem. Spolupráce se zpravodajem a Výborem pro mezinárodní obchod je vynikající. Já osobně jako generální ředitel jsem výbor pravidelně informoval o nových skutečnostech. Pokud jde o ratifikační proces, bude záviset na obsahu dohody samotné, ale Komise souhlasí s účastí Parlamentu, jak to jen bude v rámci Smlouvy možné.
<P>
Konečně, možná budoucí dohoda o volném obchodu pokrývající bilaterální obchodní vztahy s Jižní Koreou bude součástí celkového a soudržného rámce pro vztahy EU s Jižní Koreou. Daná bilaterální rámcová dohoda bude nadále určovat vzájemnou spolupráci a politický dialog.
<P>
Závěrem bych rád řekl, že cílem této dohody o volném obchodu je doplnit ambiciózní výsledek z Dohá o hlubší bilaterální spolupráci s Jižní Koreou. Zkušenosti z minulosti ukazují, že takové dohody mohou ukotvit zkušební liberalizační řešení a stát se prostředkem vedoucím k cíli, kterým je budoucí rozvoj Světové obchodní organizace. Ambiciózní a zevrubná dohoda o volném obchodu s Jižní Koreou není jen komerčně významná, ale bude také znamenat důležitý pokrok v bilaterálním vztahu EU a Koreje. Představuje také zapojení Evropské unie na Korejském poloostrově a v daném regionu. V širším smyslu je součástí našeho obecnějšího závazku, že obchodní politika Evropské unie v Asii udrží krok s dramatickým rozvojem regionu a bude poskytovat výhody týkající se zaměstnání, růstu a rostoucího obchodu oběma stranám.
<SPEAKER ID="041" NAME="Werner Langen  " AFFILIATION="PPE-DE">
navrhovatel stanoviska Výboru pro průmysl, výzkum a energetiku. - (DE) Vážený pane předsedající, Výbor pro průmysl, výzkum a energetiku děkuje zpravodaji za přijetí našich návrhů. Domníváme se, že dohoda je rozumná, přesto bychom chtěli zdůraznit, že v minulosti byly s Koreou značné problémy v oblasti průmyslových odvětví. Mám zde na mysli rozpravu o dumpingových cenách v loďařském průmyslu v minulých letech, kde jsme například museli přikročit k soudnímu řízení. Chceme tedy zjistit, zda se tyto odvětvové problémy řeší, abychom měli jistotu, že budou profitovat skutečně obě strany a Korea nebude mít jednostranné výhody a že bude - ať už hovoříme o našem farmaceutickém průmyslu, automobilovém průmyslu, o mnoha průmyslových odvětvích - zajištěna reciprocita.
<P>
Jedním z konkrétních případů je Kaesong. Komisař právě nadnesl téma, jak zapojit tyto severokorejské zvláštní zóny. Podle mých informací se plánuje dalších osm zvláštních zón. Stanoviskem Výboru pro průmysl je, že zde musí být dodrženy mezinárodní normy. Nemůžeme narušit naše vlastní dohody o volném obchodu tímto způsobem. Proto žádáme, aby se tomuto bodu věnovala zvláštní pozornost. Jinak velmi děkujeme - Komisi také - za tato jednání!
<SPEAKER ID="042" NAME="Peter Šťastný">
jménem skupiny PPE-DE. - Vážený pane předsedající, dovolte mi nejdříve poblahopřát svému kolegovi, zpravodaji panu Martinovi, za vysoce kvalitní a obsáhlou zprávu. Naši vyjednavatelé by ji měli vzít v potaz. Také bychom se měli poučit z nedávno uzavřené dohody o volném obchodu mezi USA a Koreou, která ukazuje, že rychlost uzavření dohody je důležitá, ale neměla by být tou nejvyšší prioritou. Hlavním cílem by samozřejmě měla být vysoká kvalita a rovné pozice v oblasti obchodních toků. V současné době tyto toky stále naráží na necelní bariéry.
<P>
Korea nedodržuje mezinárodní normy a požadavky na označování u automobilových a jiných důležitých výrobků, jako jsou léčiva, kosmetické výrobky a elektronika. Také je třeba vyjasnit situaci v oblasti práv duševního vlastnictví a padělání. Tyto otázky musí být vyřešeny před podpisem dotčené dohody, aby byl zajištěn volný a spravedlivý obchod. Dokud nebudou všechny tyto záležitosti vyřešeny k naší úplné spokojenosti, doporučujeme Komisi tuto dohodu nepodepsat.
<P>
Obdivuji obchodní zázrak jižní Koreje, jehož dokladem je i to, že Korea je nyní čtvrtým největším obchodním partnerem Evropské unie. Nesporně k tomu Korejcům napomohla silná demokracie a člověk musí v této souvislosti pocítit lítost nad jejich bratry a sestrami ze Severní Koreje.
<P>
Měli bychom být připraveni podniknout vše, co je v našich silách, abychom přispěli k jejich emocionálnímu znovusjednocení, podobnému tomu, které jsme zažili na konci 80. let mezi východním a západním Německem. Toto sjednocení by samozřejmě mělo být založeno na principu demokracie, která přinesla takový úspěch Jižní Koreji.
<SPEAKER ID="043" NAME="Erika Mann">
jménem skupiny PSE. - (DE) Vážený pane předsedající, ráda bych hovořila o třech věcech. Nejdříve ze všeho bych jménem své skupiny ráda poděkovala zpravodaji panu Martinovi. Jeho zpráva byla napsána s velkou pečlivostí a dotýká se všech bodů, které jsou důležité a které musí být prodiskutovány.Také se v ní doporučuje, abychom věnovali patřičnou pozornost určitým záležitostem, například v automobilovém průmyslu. V tomto ohledu se domnívám, že jde o vynikající zprávu, která dobře představuje výchozí podmínky, a měla by být patřičně posouzena Komisí a Radou. Jsem velmi potěšena, že na ni pan komisař tak podrobně odpověděl.
<P>
Zadruhé, ráda bych se zeptala pana komisaře, jak budou jednání s Koreou podle jeho názoru pokračovat? Jsme samozřejmě uprostřed jednání, a ta jsou na velmi obtížném bodě. Domnívám se, že na začátku situace vypadala příznivěji, než jak jsme zatím svědky. Samozřejmě, byla zahájena paralelní jednání se všemi zeměmi ASEAN. Tato jednání jsou také, jak jsem pochopila ze zápisu, v obtížném stádiu. Jak pan komisař hodnotí tuto situaci? Jaký vliv budou mít naše probíhající jednání se zeměmi ASEAN na jednání s Koreou?
<P>
Moje poslední otázka na pana komisaře se týká skutečnosti, že hlavy států nebo vlád se dnes, 13. prosince, chystají podepsat reformní smlouvu. Podle této reformní smlouvy bude mít Parlament v budoucnu mnohem větší vliv v maloobchodním sektoru, za což jsme zde v Parlamentu bojovali velmi dlouho. Velmi ráda bych zde poděkovala Komisi a zvláště pak panu komisaři Mandelsonovi, že tuto věc vždy podporovali.
<P>
Nicméně moje otázka je následující: umíte si představit, že nás Komise podpoří ve chvíli, kdy požádáme Radu o právo, které již bylo předloženo v rámci nastávající dohody o volném obchodu, a Parlament tedy dodrží příslušný závazek schválení? Můžeme očekávat, že jste v této situaci na naší straně, pane komisaři?
<SPEAKER ID="044" NAME="Ignasi Guardans Cambó">
jménem skupiny ALDE . - (ES) Vážený pane předsedající, také bych rád jménem své skupiny velmi zdvořile poblahopřál zpravodaji panu Martinovi k vynikající kvalitě zprávy, kterou představil Parlamentu. Ve skutečnosti nejsou všechny zprávy rovnocenné. Je důležité, že ačkoli zde hlasujeme o nejrůznějších dokumentech, zdůrazňujeme ty, jejichž obsah a platnost nám umožňuje jejich prozkoumání do detailu, a věnujeme se všem otázkám hodným diskuze. Proto velmi děkuji zpravodaji a týmu, který mu pomáhal, že nám toto umožnili.
<P>
Je pravda, že zde o Koreji moc často nehovoříme. Nehovoříme o ní dostatečně, ačkoli je to bezpochyby jeden z našich hlavních obchodních spojenců a samozřejmě čtvrtý největší mimo Evropu, jak uvádí zpráva. Evropská unie je hlavním investorem v Koreji, která patří nepochybně k nejsilnějším demokraciím v daném regionu.
<P>
Pokud uvážíme, co jsem právě řekl, na jedné straně a na straně druhé potíže v multilaterálním kontextu a skutečnost, že přístupu výrobků a služeb EU na korejský trh brání překážky necelního charakteru, musí nám být jasné, že Korea je jasným kandidátem bilaterální dohody, která má plnou podporu Parlamentu. Nicméně tato dohoda musí být řádně připravena, dobře vyjednána a musí být ambiciózní.
<P>
V určitých oblastech panují obtíže. Zdůraznil bych otázku služeb, která již byla zmíněna, a otázku pirátství v oblasti duševního vlastnictví v zemi, kde je internet nejrozšířenější na světě a kde tudíž dochází ke specifickým problémům, které způsobuje fakt, že autorské právo a práva v audiovizuální oblasti nejsou brána dostatečně vážně.
<P>
Závěrem k otázce Kaesongu: moje skupina bude podporovat znění textu, jak je uvedeno ve zprávě. Řečeno jinými slovy, připouštíme a uvědomujeme si politický obsah v této oblasti mezi Jižní a Severní Koreou, ale také soudíme, že kdyby byl volný obchod s Evropskou unií v tomto kontextu jednoduše zaveden, mohlo by to způsobit závažné problémy, a proto nebudeme podporovat prosté zahrnutí oblasti Kaesong do možné dohody s Evropskou unií.
<SPEAKER ID="045" NAME="Zbigniew Krzysztof Kuźmiuk" LANGUAGE="PL">
Vážený pane předsedající, jménem skupiny UEN v této debatě o hospodářských a obchodních vztazích mezi Evropskou unií a Koreou bych rád upozornil na následující záležitosti. V situaci, kdy Korea podepsala dohodu o volném obchodu s ESVO a ASEAN a také se Spojenými státy, ale nepodepíše takovou dohodu s Evropskou unií, konkurenceschopnost evropských společností, které těží z bezcelního přístupu na korejský trh, se sníží. To bude mít negativní dopad na úroveň hospodářského růstu a úroveň zaměstnanosti v zemích EU.
<P>
Zadruhé, podle analýz provedených nezávislými výzkumnými centry připadnou následkem uzavření dohody o volném obchodu dvě třetiny výhod vzešlých z takové dohody Koreji a jen jedna třetina Evropské unii. Je proto nezbytné, aby Korea vedle této dohody přijala závazek vůči Evropské unii, ve kterém se zaváže zachovávat evropské sociální normy, zvláště pak základní prvky spojené s důstojnou prací, a normy týkající se životního prostředí a ochrany spotřebitele.
<P>
Zatřetí, tento přístup nám dává možnost zavést poctivou soutěž mezi Koreou a evropskými zeměmi. K tomu dojde tehdy, pokud korejské společnosti zahrnou do svých výrobních nákladů celkové náklady na práci, ochranu životního prostředí a ochranu spotřebitele, a tím bude cena jejich výrobků odrážet úplné výrobní náklady.
<SPEAKER ID="046" NAME="Caroline Lucas">
jménem skupiny Verts/ALE. - Vážený pane předsedající, dovolte mi nejprve poděkovat panu Davidu Martinovi za jeho zprávu a za zdůraznění rozhodujícího významu této sbírky dokumentů. Smlouva mezi Evropskou unií a Koreou bude prvním použitím nové obchodní doktríny EU nazvané Globální Evropa, doktríny, která je velice kontroverzní, v neposlední řadě kvůli tomu, že hledá cesty k přístupu na trh prostřednictvím odstranění všech druhů bariér až k úplnému dovoznímu rozšíření právě v době, kdy si více a více lidí uvědomuje, že v úplně liberalizované globální ekonomice jsou kromě vítězů také poražení.
<P>
Pokud to vezmeme z té lepší stránky, zpráva stanoví některé velmi dobré normy pro obchod a sociální oblast a oblast životního prostředí, což zelení naprosto podporují, a v tomto ohledu se domnívám, že zpráva představuje velmi důležitý precedens pro další budoucí parlamentní odpovědi na další dohody o volném obchodu, například s Indií a zeměmi ASEAN. Takže my velmi vítáme stanovisko zprávy, že nesmí být povoleny žádné výjimky potvrzující pravidlo, že přístup na evropský trh musí být v souladu s normami ochrany životního prostředí.
<P>
Také jsme přivítali požadavek uvedený ve zprávě, aby obchodní dohoda s Koreou obsahovala závazné sociální a environmentální klauzule, a tento fakt sám o sobě podle našeho názoru ztěžuje zahrnutí severokorejské obchodní zóny Kaesong do dohody o volném obchodu. A co je nejdůležitější, tyto závazné klauzule by se mohly stát dvojsečnými, kdyby podléhaly standardnímu mechanismu pro řešení sporů.
<P>
Nicméně máme o této zprávě také určité pochybnosti. Předně je zde požadavek na odstranění všech necelních bariér, aniž by bylo jakkoli rozlišeno, co přesně tvoří necelní bariéru a co ne. Neměli bychom předpokládat, že všechno, co brání neomezenému volnému obchodu, je protizákonná překážka. Existují některé velmi dobré důvody, aby byl obchod blíže definován, zvláště když chce veřejná politika zavést kontroly ze sociálních, zdravotních nebo environmentálních důvodů.
<P>
Jsme také proti úplnému začlenění takzvaných "singapurských témat" do dohody o volném obchodu. Opět zde jsou dobré důvody, proč by absolutní svoboda investic nebo veřejných zakázek měla zůstat mimo rámec obchdoní dohody. Korea má ničivou zkušenost s volným tokem kapitálu na konci 90. let a od té doby používá politiku chráněných veřejných zakázek, aby se znovu postavila na nohy. V současné době není na nás, abychom posuzovali, zda by jejich strana měla nabízet tyto položky, ale smíme posuzovat naši situaci a moje skupina nepodporuje poskytnutí absolutní svobody cizím investorům v Evropě nebo zničení možnosti využití zvláštní domácí politiky v oblasti veřejných zakázek v případě sociálních potřeb.
<SPEAKER ID="047" NAME="Philip Claeys" AFFILIATION="NI">
(NL) Vážený pane předsedající, Jižní Korea je jedním z hlavních obchodních partnerů EU mimo Evropu, což je v této objektivní zprávě jasně zdůrazněno. Je to země, která vzbuzuje soucit kvůli svému kontaktu s tím nejtvrdším totalitním komunistickým režimem na světě.
<P>
V posledních letech se naše obchodní vztahy značně zintenzivnily, což je samo o sobě velmi dobře, ale neznamená to, že zde nejsou žádné problémy. Pokud s Jižní Koreou uzavřeme dohodu o volném obchodu, musí být založena na absolutní reciprocitě. Jižní Korea má stále příliš mnoho celních i necelních bariér na to, abychom mohli hovořit o reciprocitě.
<P>
Evropa musí trvat na odstranění všech těchto bariér a musí být schopna vyjednat dohodu o volném obchodu, která je nejméně tak výhodná, jako ta mezi Koreou a Spojenými státy.
<SPEAKER ID="048" NAME="Hubert Pirker" AFFILIATION="PPE-DE">
(DE) Vážený pane předsedající, jako předseda delegace Evropského parlamentu pro vztahy s Korejským poloostrovem bych velice rád výslovně poblahopřál panu zpravodaji a konstatoval, že jsem velmi rád, že mohu tuto zprávu podpořit.
<P>
Také bych rád zdůraznil něco, co si mnozí stále ještě neuvědomují: totiž že Korejská republika je významným obchodním partnerem. Přesně z tohoto důvodu je velmi důležité, abychom dohodu o volném obchodu uzavřeli. Cílem této dohody musí být spravedlivé a slušné obchodní podmínky, které povedou k výhodám a prospěchu pro obě strany.
<P>
Mohu také říci, že jsem velmi potěšen, že jednání probíhají v pátém kole lépe, než probíhala ve čtvrtém. Rád bych vyzval Koreu, aby podpořila návrhy EU na rychlejší a reciproční zrušení dovozních poplatků. Časovým horizontem Evropské unie pro toto zrušení je rok 2015.
<P>
Jak všichni dobře víme, průmysl motorových vozidel byl a stále je složitým bodem jednání. My jako Evropská unie očekáváme, že Korea přijme naše bezpečnostní normy stejně tak, jako my v tomto průmyslu přijmeme normy korejské.
<P>
Optimisticky se domnívám, že bariéry v e farmaceutickém odvětví a odvětví služeb, obzvláště pak v oblasti bankovnictví a právního poradenství, mohou být odstraněny. Co se týče Kaesongu, chtěl bych říct, že pro naše partnery ve jednání by bylo zásadní, kdybychom našli způsob, jak podpořit projekt Kaesong a další projekty v oblastech ekonomiky a politiky, především pro uvedení Severní Koreje do mezinárodního společenství států.
<P>
Jsme na správné cestě a já doufám, že k uzavření dohody dojde na začátku nebo v první polovině příštího roku.
<SPEAKER ID="049" NAME="Kader Arif" AFFILIATION="PSE">
(FR) Vážený pane předsedající, ze všeho nejdříve bych rád ocenil kvalitu zprávy pana Martina. V procesu jednání této budoucí dohody o volném obchodu bychom si měli být dobře vědomi toho, že naší prioritou by měl zůstat multilateralismus, jelikož víme, že výrazný nárůst bilatelárních dohod škodí regulované multilaterální struktuře, ke které patříme. Proto bychom měli, když vstupujeme do nové éry bilatelárních obchodních dohod, do těchto dohod zahrnout i záruky a principy, z nichž některé jsou zmíněny ve zprávě pana Martina.
<P>
Budoucí dohoda o volném obchodu s Koreou by měla být aktuální a měla by obsahovat restriktivní environmentální a sociální požadavky, jako jsou ty ze základních úmluv Mezinárodní organizace práce, jejichž cílem je zajistit řádné pracovní podmínky.
<P>
Navíc, jsem velmi potěšen, že v duchu závazku Parlamentu umožnit lepší přístup ke generikům byla do dohody zahrnuta opatření týkající se veřejného zdraví a naopak, že bylo respektováno naše přání, aby jakékoli požadavky, které by omezovaly schopnost našich partnerů využít flexibilních opatření poskytnutých atypickou dohodou z Dohá, do dohody zahrnuty nejsou.
<P>
Na druhé straně, navzdory všem pozitivním stránkám, je nepřijatelné, že se v tomto textu ani slovem nezmiňuje osud dělníků ve volné obchodní zóně Kaesong, jak požadoval náš zpravodaj, a tohoto hluboce lituji.
<SPEAKER ID="050" NAME="Bogusław Rogalski" AFFILIATION="UEN">
(PL) Vážený pane předsedající, Korea představuje jednu z předních světových ekonomik, ale současně má největší rozdíl v příjmech mezi státy OECD. Korea je čtvrtým největším obchodním partnerem EU mimo Evropu, zatímco v roce 2006 byla Evropská unie v Koreji největším zahraničním investorem.
<P>
Hlavním problémem našich bilaterálních obchodních vztahů je obtížný přístup na trh přes necelní bariéry, včetně nedostatku přijatých mezinárodních norem. Dohoda o volném obchodu s Koreou by měla zahrnovat ochranu pro zahraniční investice, politiku hospodářské soutěže, průhlednost veřejných objednávek a napomáhání obchodu.
<P>
Také musíme mít na paměti, že tato dohoda by mohla mít negativní vliv na evropský automobilový průmysl, takže Komise musí pečlivě zvážit strategii postupného odstranění dovozních cel EU. Ze všeho nejdříve ale musí být odstraněny necelní bariéry na straně Koreje, aby nedošlo k tomu, že z dohody bude profitovat pouze Korea.
<SPEAKER ID="051" NAME="Glyn Ford" AFFILIATION="PSE">
Vážený pane předsedající, rád bych se připojil k ostatním řečníkům a poblahopřál panu Martinovi k jeho zprávě o dohodě s Jižní Koreou, která je čtvrtým největším obchodním partnerem EU mimo Evropu a také jedenáctou nejrozvinutější ekonomikou světa.
<P>
Rád bych se krátce věnoval dvěma otázkám. Zaprvé nesouhlasu obchodní unie a zemědělských skupin s dohodou o volném obchodu s Koreou a zadruhé otázce obchodní zóny. V prvním případě se musíme na nesouhlas podívat perspektivně. Proti dohodě o volném obchodu s USA demonstrovaly tisíce lidí a několik lidí se na protest dokonce upálilo. V našem případě neprotestují tisíce, ale spíše desítky, a to nejspíše proto, že se do naší dohody o volném obchodu pokoušíme zahrnout přidruženou dohodu o politické spolupráci - klauzule týkající se sociální, politické a pracovní sféry, které pomohou chránit pracovní normy na jihu a možná je ještě zvýší. Současně s tím my nepovedeme s Koreou debatu o rýži, kterou Korea vedla se Spojenými státy.
<P>
Pokud jde o Kaesong, my nediskutujeme o tom, že by tato zóna měla být v dohodě obsažena. Diskutujeme o tom, že bychom ji neměli automaticky vyloučit. To je poněkud jiný postoj a já doufám, že na jeho základě budou liberálové ochotni změnit svoje hlasování. Jak kdysi řekl bývalý ministerský předseda Jamajky, jediné, co je horší než být vykořisťován, je nebýt vykořisťován. Někteří z nás měli minulý měsíc tu možnost Kaesong navštívit jako součást sympozia o ekonomické reformě v Severní Koreji. Viděl jsem tisíce šťastných, Severokorejců hrnoucích se ze zóny, elegantně oblečených, protože jejich životní standard je šestkrát vyšší než na severu. Toto je politická i ekonomická příležitost, jak skutečně změnit režim a pohnout věci správným směrem. Kaesong může proměnit sever, a proto, i když vezmeme v úvahu potíže, by měl být podporován, a nikoliv zatracován.
<SPEAKER ID="052" NAME="Peter Mandelson">
člen Komise. - Vážený pane předsedající, dovolte mi krátce reagovat na tři věci. Nejprve k otázce Kaesongu, domnívám se, že formulace pana Forda, že bychom neměli Kaesong automaticky vylučovat, je tím správným přístupem k věci. My v Komisi budeme v této věci jednat velmi opatrně, ale myslím si, že z hlediska tohoto postoje stojí za to jednat o změně dohody.
<P>
Zadruhé, požádali jste mě o posouzení celkových vyhlídek jednání. Víte, ve své práci jsem ještě nenarazil na obchodní jednání, která by s sebou nepřinášela nějaké potíže. Nicméně řekl bych, že tato jednání jsou na tom lépe než některá jiná, která mohu posoudit.
<P>
Konečně, paní Mannová se ptá, zda může Evropský parlament získat práva týkající se této dohody dříve, než dojde k ratifikaci reformní smlouvy. Když jsem byl požádán o odpověď na tuto otázku v jiném kontextu, překročil jsem ve svém nadšení svoje pravomoce plynoucí z kolektivní zodpovědnosti Komise, takže dnes budu o něco opatrnější a pouze zdůrazním, že se budeme snažit, abychom zapojili Parlament, jak jen to bude možné.
<P>
(Potlesk)
<SPEAKER ID="053" NAME="Předsedající">
Rozprava je ukončena.
<P>
Hlasování se bude konat dnes v 11:30.
