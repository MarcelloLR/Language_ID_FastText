<CHAPTER ID="009">
Předložení návrhu souhrnného rozpočtu Radou - Rozpočtový rok 2009 (rozprava) 
<SPEAKER ID="804" NAME="Předseda">
Dalším bodem programu je rozprava o předložení návrhu souhrnného rozpočtu Radou na rok 2009. Vítám pana Érica Woertha, ministra pro rozpočet, veřejné účty a státní službu, který zastupuje předsednictvo Rady.
<SPEAKER ID="195" NAME="Éric Woerth">
úřadující předseda Rady. - (FR) Vážený pane předsedo, dámy a pánové, je mi ctí a jsem rád, že dnes mohu vystoupit před tímto Parlamentem. Mám k tomu dva důvody. Prvním je skutečnost, že váš Parlament je centrem evropské demokracie. Francouzské předsednictví velice respektuje a ctí si práce, kterou jste pro podporu evropské integrace vykonali. Nejlepším důkazem naší vůle napomoci výstavbě Evropy byl červnový projev francouzského prezidenta ve Štrasburku. Stejně smýšlím i já a mí kolegové ve francouzské vládě. Druhý důvod mé radosti je ten, že návrh rozpočtu na rok 2009, který dnes uvádím, Rada 17. července jednomyslně schválila. Jednomyslnost je důkazem, že návrh je vyvážený a že umožňuje všem vládám EU vyjádřit svůj souhlas.
<P>
Naše počáteční kontakty poskytly velmi dobrý základ pro další pokračování rozpočtového postupu. Trojstranný dialog a předběžné dohody se uskutečnily v konstruktivní atmosféře. Dosáhli jsme už dohody o šesti prohlášeních a jsem si jistý, že se shodneme i v mnoha dalších otázkách společného zájmu.
<P>
Mohu vás ubezpečit, že Rada je připravená pokračovat v tomto dialogu na vysoké úrovni s cílem zaručit takovou dohodu o rozpočtu na rok 2009, která bude uspokojivá pro všechny.
<P>
Měla by být v souladu se třemi zásadami: První se týká zaručení financování politických priorit Evropské unie - vytvořili jsme finanční rámec na období 2007 - 2013 a pokud chceme dosáhnout svých cílů z hlediska konkurenceschopnosti, soudržnosti a růstu, musíme ho plnit. Druhá souvisí s dodržováním pravidel rozpočtové disciplíny a řádného finančního hospodaření, které je zakotvené v interinstitucionální dohodě. Výdaje nesmí překročit hranice stanovené touto dohodou a v rámci stropů jednotlivých okruhů je nutné zachovat dostatečné rezervy. Třetí zásada se týká požadavku, aby se rozpočtové prostředky přizpůsobily skutečným potřebám. Především bychom se měli poučit z výsledků předešlých rozpočtových plnění, abychom dokázali určit naši skutečnou schopnost uplatňovat odvětvové politiky. V rozpočtu Společenství se navíc od zavedení finančního výhledu v roce 1988 nedostatečně využívaly platební rozpočtové prostředky. Plnění rozpočtu se zlepšuje díky úsilí paní komisařky Dalie Grybauskaitéové, avšak v souvislosti s rokem 2009 vládne velká nejistota a v tomto stádiu neexistují přesvědčivé důkazy, že rok 2009 se bude od předešlých lišit.
<P>
Důležité je i chránit zájmy evropských daňových poplatníků, zejména v současném hospodářském ovzduší, proto se podle možnosti musíme vyhýbat tomu, aby se do rozpočtu zahrnuly prostředky, které nebude možné využít. Rada se proto při své práci řídila zásadou vypracování realistického a vyváženého rozpočtu.
<P>
Dříve než vám představím výsledky její práce, rád bych uvedl pár slov o nástroji rychlé reakce na prudce stoupající ceny potravin v rozvojových zemích. Na tuto otázku se soustředí naše diskuse v průběhu několika budoucích týdnů. Evropská rada na svém zasedání 19. a 20. června vyslala silný politický impuls, když přivítala záměr Komise s cílem předložit návrh na vytvoření nového fondu na podporu zemědělství v rozvojových zemích. Mandát Evropské rady je však z tohoto hlediska dost jednoznačný. Nalezení řešení spočívá v dodržování současného finančního výhledu.
<P>
Jsem si vědom, že Evropský parlament v současném období nemá stejný názor. Rada však návrh, který Komise schválila 18. června, bude i přesto hodnotit z uvedeného hlediska.
<P>
Na závěr bych vám rád připomenul, že Evropská rada teprve včera znova potvrdila svou připravenost podpořit kromě sumy 6 milionů EUR v rámci nouzové pomoci, jež už byla vyplacená, i úsilí o obnovu Gruzie včetně oblastí jižní Osetie a Abcházie. Z uvedeného důvodu EU přijme iniciativu a v nejbližší době zorganizuje mezinárodní konferenci o pomoci při obnově Gruzie. Evropská rada na svém včerejším zasedání požádala Radu a Komisi, aby začaly s přípravami na tuto konferenci.
<P>
Rád bych vás nyní informoval o nástinu návrhu rozpočtu na rok 2009, který připravila Rada.
<P>
Navrhujeme rozpočet ve výši 134 miliard EUR v položkách závazků, což je o 469 milionů méně než bylo uvedené v předběžném návrhu rozpočtu. Zvýšení položek závazků je tedy v porovnání s rokem 2008 2,8 %, což znamená, že v souvislosti s vázanými rozpočtovými prostředky se využily všechny možnosti EU.
<P>
Pokud jde o položky plateb, provedla Rada v porovnání s předběžným návrhem rozpočtu úpravu a omezila je na 1,7 miliard EUR. V souladu s vašimi požadavky z minulých let se Rada rozhodla, že neprovede náhodné obecné snížení ve všech okruzích. Snížení je naopak založené na podrobné analýze plnění rozpočtu v letech 2007 a 2008 a na realistickém přístupu k potenciálu realizace a ukončení programů Společenství. Z uvedeného důvodu dosahuje výška rozpočtu co se týká položek plateb, 115 miliard EUR.
<P>
Snížení úrovně položek plateb v roce 2009 není, a tento bod zdůrazňovat nemusím, překvapující. Při schválení finančního rámce na roky 2007-2013 se tato skutečnost považovala za samozřejmost. Mnohem nižší strop položek plateb na rok 2009 v porovnání s roky 2008 a 2010 lze vysvětlit především pohybem rozpočtových prostředků ve prospěch politiky soudržnosti, kterou koncem roku 2009 ovlivní konec programovacího období 2000-2006 a postupný nárůst během programovacího období 2007-2013. Nezaznamenali jsme ani žádný náznak začátku rychlejší realizace nových programů. Naopak, mechanismus monitorování schvalování řídících a kontrolních systémů a nejdůležitějších projektů ukazuje, že se začínají realizovat pomaleji. Z uvedeného důvodu jsou ze 433 programů jen dva, konkrétně v Maďarsku, kterým byly poskytnuté předběžné platby.
<P>
Úroveň položek plateb v našem návrhu rozpočtu je proto realistická a přizpůsobená potřebám Unie.
<P>
V jednotlivých okruzích je nutné zdůraznit několik bodů.
<P>
Co se týká okruhu konkurenceschopnost pro růst a zaměstnanost, přikládá Rada velkou důležitost realizaci lisabonské strategie. Zaručila proto poskytování financování v dostatečné výši, především pro programy v oblasti výzkumu a technologického rozvoje, transevropské sítě a zlepšení kvality vzdělávání a celoživotní odborné přípravy. Jak jsem už uvedl, Rada omezila nárůst položek závazků na základě analýzy potenciálu programů, které se mají realizovat.
<P>
I přesto bych však rád zdůraznil, že v tomto kontextu je nárůst položek závazků v oblasti prioritních programů dost značný. Například rámcového programu pro výzkum se bude v porovnání s rokem 2008 týkat desetiprocentní nárůst, programu zaměřeného na inovaci a konkurenceschopnost šestnáctiprocentní, programu celoživotního vzdělávání, který je pro evropské občany velmi důležitý, šestiprocentní nárůst.
<P>
Uvedené příklady jasně poukazují na cílenou strategii Rady. Rada navíc zredukovala položky plateb (o 471 milionů) snížením několika konkrétních rozpočtových řádků s cílem zohlednit, jak se rozpočtové prostředky využily.
<P>
Pokud jde o podkapitolu 1b, Soudržnost pro růst a zaměstnanost, schválila Rada výši položek závazků, které navrhla Komise ve svém předběžném návrhu rozpočtu. Co se týká položek plateb, přijali jsme vyvážený přístup formou zvýšení o částku 50 milionů EUR v případě zemí a regionů usilujících se o konvergenci na jedné straně a snížení o částku 300 milionů EUR v oblasti regionální konkurenceschopnosti na druhé straně.
<P>
Jde o přiměřené celkové snížení o 250 milionů EUR položek plateb a jsem rád, že jsme se dokázali shodnout na společném prohlášení o strukturálních fondech, Fondu soudržnosti a o programech rozvoje venkova.
<P>
Pokud jde o okruh Zachování a řízení přírodních zdrojů, schválila Rada omezené snížení o částku 382 milionů EUR v případě položek závazků a 497 milionů EUR v případě položek plateb. Jde především o rozpočtové položky, které se týkají intervence na trhu a zúčtování a do jisté míry rozvoje venkova.
<P>
Rád bych zdůraznil i to, že se zachovaly rozpočtové položky, které se týkají potravinových programů, bezplatné distribuce ovoce, zeleniny, mléka do škol a opatření na propagaci. Zachovali jsme i objem navrhovaný Komisí pro politiky v oblasti životního prostředí.
<P>
Pokud jde o okruh 3, Občanství, svoboda, bezpečnost a právo, Rada mírně zvýšila rezervy možné v rámci stropů v celkové výši 76 milionů EUR formou cílených snížení ve výši 20 milionů EUR z položek závazků. V uvedené souvislosti bych rád zdůraznil význam, který francouzské předsednictví přikládá přistěhovalecké politice. Proto jsme začlenili i částku, která byla v předběžném návrhu rozpočtu navrhovaná pro agenturu Frontex.
<P>
Co se týká okruhu 4, EU jako globální partner, vyvinuli jsme úsilí s cílem předvídat potřeby související s Palestinou a Kosovem bez toho, abychom čekali na to, až Komise předloží návrh na změnu, který se má schválit příští týden. Z uvedeného důvodu jsme v porovnání s předběžným návrhem rozpočtu vyčlenili dodatečné prostředky ve výši 100 milionů EUR pro Palestinu a ve výši 60 milionů EUR pro Kosovo.
<P>
S ohledem na SZBP Rada přijala preventivně položky závazků a položky plateb, zadané v předběžném návrhu rozpočtu, které jsou v souladu s částkami uvedenými v interinstitucionální dohodě ze 17. května 2006. Pokud jde o položky plateb, dosáhlo snížení částky 393 milionů EUR, polovina snížené částky se však týká rezervy na pomoc v nouzových situacích a jak víte, Rada uvažuje nad financováním této rezervy prostřednictvím přesunu položek plateb stejně jako v minulých letech.
<P>
Nakonec, co se týká okruhu 5, Rozpočtové prostředky na administrativu, Rada schválila kontrolované zvýšení v objemu 3,8 % ve výdajích na administrativu, které pokládá za nutné pro zaručení přiměřeného fungování institucí. Možná rezerva v rámci okruhu 5 představuje 224 milionů EUR. Rada samozřejmě schválila 250 míst souvisejících s rozšířením v roce 2007. Na základě předchozího plnění rozpočtu jsme provedli i cílené snížení, které je vhodnější než všeobecné snížení, které se stalo už takřka tradicí.
<P>
Nakonec, co se týká decentralizovaných agentur, zohlednili jsme jejich životní cyklus. Nemůžeme přistupovat k agenturám, které už dosáhly standardního pracovního tempa stejně jako k těm, které zatím jen získávají své odborné znalosti, které se zatím jen vyvíjejí. Z uvedeného důvodu jsme zohlednili přebytky, kterých některé agentury v předešlých finančních letech dosáhly. Jde i o agentury Frontex a Eurojust, které patří k našim prioritám.
<P>
Na závěr bych proto rád poznamenal, že mám pocit, že rozpočet na rok 2009 představuje rovnováhu mezi ambicemi, které všichni přirozeně v souvislosti s Evropskou unií máme, a rozumným sestavením rozpočtu, které dokážeme před občany obhájit. Nejdůležitější je, aby občané evropské myšlence důvěřovali.
<P>
Tento Parlament bude mít pravděpodobně jiný názor. Stojíme však teprve na začátku rozpočtového postupu a ještě stále máme dostatek času na sblížení svých názorů na strukturu rozpočtu na rok 2009, i na reakci na výzvy, kterým čelíme v důsledku nových návrhů Komise. Jsem si jistý, že naše tři instituce potom vyvinou všechno úsilí, abychom během dvou měsíců v období mezi dnešním dnem a dohodovacím jednáním v listopadu dosáhli komplexní dohody o všech uvedených otázkách. Doufám, že tato dohoda bude nejlepším možným kompromisem pro instituce i pro evropské občany. Na mou plnou angažovanost v tomto směru se můžete plně spolehnout.
<SPEAKER ID="196" NAME="Předseda">
Děkuji vám, pane ministře. Zasloužil byste si mnohem větší účast, ale kvalita těch, kteří se zúčastnili, to vyrovnává. Dnes samozřejmě jen začínáme úvodní rozhovory a je přítomný i pan ministr, který byl na vašem místě před vámi.
<SPEAKER ID="197" NAME="Jutta Haug" LANGUAGE="DE">
Vážený pane předsedo, paní komisařko, pane úřadující předsedo Rady, právě jste poznamenal, že jsme na začátku rozpočtového postupu. Co se týká Parlamentu, není to tak. S rozpočtovým postupem a diskusemi o postupu i o rozpočtu na rok 2009 jsme začali počátkem tohoto roku. Prošli jsme už tedy dlouhou cestu. Navíc je velmi důležité, že jsme se v Parlamentu shodli, že nás obzvlášť nezaujal ani předběžný návrh rozpočtu Komise ani návrh Rady, v kterém, jak víme, byly omezeny položky závazků i plateb obsažené v odhadech Komise. Tento rozpočet s určitostí nepovažujeme za jeden z těch ambiciózních rozpočtů, který by uspokojoval požadavky Evropské unie ve všech možných oblastech politických činností.
<P>
Parlament znovu vyjádřil nespokojenost především s tím, že v rozpočtu se v dostatečné míře neodrazil záměr potřeby řešit problém změn klimatu, které jsou předmětem neustálých a všude přítomných diskusí. My v Parlamentu, jak je zřejmé z vysoké podpory, kterou Parlament projevil v červnovém hlasování jednacímu týmu Výboru pro rozpočet, zaručíme, že boj proti změnám klimatu v mnoha částech rozpočtu zintenzívní a že ho bude možné financovat pomocí evropských prostředků. Jsme přesvědčení, že mezi položkami závazků a plateb nemůže být rozdíl ve výši 15 %, který navrhla Komise a který poté ještě více prohloubila Rada.
<P>
Naopak musíme zaručit, že získáme rozpočet, který je více v souladu se zásadami správnosti a srozumitelnosti rozpočtu. Není pochyb, že v průběhu podzimu dojde k mnoha zaníceným diskusím. Pevně však doufám, že pokud se nám podaří navzájem dohodnout o určitých otázkách, dopracujeme se k uspokojivému výsledku.
<SPEAKER ID="199" NAME="Janusz Lewandowski">
zpravodaj. - (PL) Vážený pane předsedo, na podzim jako obyčejně vstupujeme do rozhodující fáze rozpočtového postupu, tentokrát na rok 2009. Naší úlohou je upozornit a zohlednit všechny změny, které se vyskytly od přijetí předběžných návrhů rozpočtu.
<P>
Pro mě jako zpravodaje o rozpočtu Evropského parlamentu a dalších evropských institucí představuje největší problém a starost nejistota v souvislosti s osudem Lisabonské smlouvy. Rozpočtové odhady na rok 2009 byly založené na nejpravděpodobnějším výsledku, a to na nabytí účinnosti smlouvy, která zásadně rozšiřuje spolurozhodovací pravomoci Evropského parlamentu. Vzhledem k tomu, že v současnosti visí nad smlouvou otazník, je normální reakcí v souvislosti s rozpočtem oddělit z předběžných výdajů pro budoucí rok výdaje přímo spojené s Lisabonskou smlouvou. Uvedený požadavek jsme zadali všem evropským institucím. Máme už reakci Evropského parlamentu, kterou v současném období zkoumáme. Ještě nejde o oficiální dokument předsednictví Parlamentu, splňuje však požadavek oddělit výdaje spojené s Lisabonskou smlouvou, které lze zohlednit později, pokud se situace změní.
<P>
Nejistota týkající se vlivu osudu Lisabonské smlouvy na rozpočet na rok 2009 nás však neospravedlňuje při uplatňování ostatních zásad řídících přípravu plánu výdajů na rok 2009. Musíme vzít na vědomí nová pravidla odměňování poslanců Evropského parlamentu a odměňování a zaměstnávání asistentů. Musíme pokrýt výdaje na evropskou předvolební kampaň a přihlédnout k pohybu cen rozličných zdrojů energie, který se vyskytl v roce 2008. Rok 2009 je především rokem voleb a musíme během něho usilovat o přesnost a rozpočtovou disciplínu. Rozšiřování evropské byrokracie, jinými slovy evropské administrativy, není pro lidi, které žádáme o obnovení mandátu poslanců Evropského parlamentu, nejlepším signálem.
<P>
Rád bych upozornil ještě na jednu záležitost, která mě neznepokojuje jako zpravodaje Evropského parlamentu, ale jako člena společenství demokratických národů, kterého zajímají lidská práva a svrchovanost všech národů Evropy. Na úrovni rozpočtu bychom měli reagovat i na to, co se odehrálo v Gruzii. Jsem přesvědčený, že Evropský parlament by měl k této otázce zaujmout stanovisko v prvním čtení, protože nebude jednoduché přesvědčit evropské daňové poplatníky, aby i nadále pokračovali v poskytování bezpodmínečné pomoci Rusku, které mrhá prostředky na války za hranicemi své země.
<SPEAKER ID="201" NAME="Kyösti Virrankoski">
místopředseda Výboru pro rozpočet. - (FI) Vážený pane předsedo, pane ministře, paní komisařko, především bych rád vyjádřil svůj vděk za to, že návrh rozpočtu na příští rok se už dostal do Parlamentu. Zároveň bych rád vyjádřil svou lítost nad tím, že předseda našeho výboru, pan Reimer Böge, se kvůli důležitým povinnostem ve své zemi nemůže této rozpravy zúčastnit. Z uvedeného důvodu vystoupím za Výbor pro rozpočet místo něho.
<P>
Chci poděkovat Radě i jejímu předsednictvu za konstruktivní spolupráci, protože v červnu jsme při dohadovacím jednání týkajícím se rozpočtu kromě jiného vydali důležitá společná prohlášení, která se týkají kromě jiného využívání Strukturálních fondů, Fondu soudržnosti, Evropského fondu solidarity, Evropského fondu pro přizpůsobení se globalizaci a výdajů na zaměstnance. Uvedená skutečnost je i předzvěstí pozitivní atmosféry dohadovacího jednání, které se má uskutečnit v listopadu. Rada však nespolupracovala až v takové míře například v otázce financování různých nových pracovních míst, o kterých se diskutovalo a které byly zahrnuté do usnesení Evropské rady v červnu.
<P>
Dost skromný byl už předběžný návrh rozpočtu Komise. Položky závazků dosáhly výše 134,4 miliard EUR, což je o 2,6 miliard méně než bylo uvedené ve finančním výhledu a položky plateb byly ještě skromnější, dosáhly výše 116,7 miliard EUR. Uvedená částka se rovná rozpočtovým prostředkům ve výši jen 0,9 % HDP EU, což je mnohem méně než už výrazně kompromisní finanční rámec s průměrem 1 %. Rada dále snížila rozpočet o částku 500 milionů EUR pokud jde o položky závazků a o 1,8 miliard EUR pokud jde o položky plateb.
<P>
Podle mě tento výrazně snížený rozpočet neodráží ani priority EU, ani priority Parlamentu. Velmi nebezpečné je snižovat prostředky v okruhu 1, který je pro trvale udržitelný růst a zaměstnanost životně důležitý. Nedostatek platebních rozpočtových prostředků hrozí zejména strukturální politice, která představuje jednu z nejdůležitějších priorit Parlamentu. Její realizace se už i tak dost odsouvala.
<P>
Je zcela jasné, že je nutné se zabývat především okruhem 1, avšak i okruhem 4, který je několik let opakovaně nedostatečně financovaný. V současnosti máme těžkosti s Palestinou a Kosovem.
<P>
Nakonec bych rád zdůraznil dvě otázky. První je potravinový nástroj. Komise navrhuje přibližně 1 miliardu EUR na rozvoj potravinové pomoci a výroby potravin v rozvojových zemích. Parlament tuto myšlenku podporuje, lituje však, že Komise nenavrhla žádné vhodné nástroje. Vhodnou příležitostí k tomu je interinstitucionální dohoda a i Výbor pro rozpočet je připravený a projevil vůli ji v souvislosti s uvedenou otázkou podpořit.
<P>
Evropský parlament je připravený podpořit i obnovu Gruzie. Rozpočtový postup nabízí příležitosti i pro tuto oblast podpory. Doufáme, že pokud Komise jménem Evropské unie na budoucí konferenci dárců přislíbí pomoc, prodiskutuje ji dopředu s rozpočtovými orgány.
<SPEAKER ID="203" NAME="Dalia Grybauskaitė">
členka Komise. - Vážený pane předsedo, ráda bych vám připomenula příjemnou atmosféru během našich jednání, která začala na jaře a která jsme ukončili před letními parlamentními prázdninami. Doufám, že v podobném duchu budeme pokračovat i nadále, během celého postupu.
<P>
Ráda bych upoutala vaši pozornost na skutečnost, že v rámci našich jednání máme čtyři hlavní skupiny problémů. První se týká výšky položek plateb, které Rada snížila o 1,8 miliardy EUR. V souvislosti s hodnocením návrhu Komise Parlament zastává názor, že je příliš skromný a podle Rady je příliš ambiciózní. Doufám tedy, že v posledním stádiu našich jednání se nám podaří najít kompromis a vhodný rozpočet pro Evropu.
<P>
Druhá skupina problémů se soustřeďuje okolo okruhu 4 a zde bych ráda uvedla tři věci: dodatečné prostředky pro Kosovo a Palestinu, rezervy na nouzovou pomoc, především pokud jde o potřebu rychlé reakce v průběhu tohoto a příštího roku a samozřejmě nadcházející konference dárců s cílem pomoci Gruzii - a zde nám zatím nebylo předloženo žádné rozhodnutí.
<P>
Třetí skupina, kterou považuje Komise za problematickou, se týká administrativních výdajů, u kterých Rada jako obvykle schvaluje pracovní místa, avšak snižuje financování. V tomto stádiu a na základě těchto návrhů to z pohledu Komise znamená, že nebude možné přijmout více zaměstnanců i přesto, že se schválilo rozšíření o 250 pracovních míst.
<P>
Čtvrtá skupina problémů se týká potravinového nástroje. Na podnět Rady jsme podali návrh, který Parlament v současném stadiu ještě neschválil jako nástroj. A právě to se týká čtvrté skupiny našich jednání, která považuji za problematická.
<P>
Takže obecně mohou těžkosti způsobit jen uvedené čtyři body. Co se týká zbývající části, je připravená a propočítaná velmi dobře a myslím si, že u většiny dosáhneme dohody velmi rychle. Pokud budeme i nadále spolupracovat ve stejném duchu jako dnes, doufám, že vyřešíme všechny problémy.
<SPEAKER ID="205" NAME="Éric Woerth">
úřadující předseda Rady. - (FR) Vážený pane předsedo, v prvé řadě děkuji za tuto diskusi. Rád bych paní Haugové řekl, že tento rozpočet je určitě ambiciózní i přes to, že částky v jednotlivých okruzích nejsou úplně stejné. V podstatě však máme stejný cíl a zjevně musíme své názorové rozdíly sladit. Máme na to dva měsíce.
<P>
Za druhé, pane Lewandowski, pokud jde o vaše poznámky o následcích Lisabonské smlouvy, i my si stejně jako vy přejeme zvážit skutečnost, že proces ratifikace se ještě neuzavřel a z uvedeného důvodu je rozumné nezačlenit příslušné výdaje do rozpočtu. Myslím si, že shoda našich názorů je v tomto případě zřejmá. Zmínil jste se o Gruzii. Paní komisařka se uvedené problematiky dotkla jako jednoho z nejdůležitějších problémů, které je nutné vyřešit a Rada na tuto problematiku vyjádřila svůj názor. Musíme proto nyní společně pracovat na zhmotnění os politiky, které jsme určili včera odpoledne.
<P>
Pane Virrankoski, pokud jde o předběžný návrh rozpočtu, tvrdíte, že už nyní je příliš skromný a že v současnosti ho utahujeme ještě víc. Máte pravdu. Nejdřív je však nutné uvědomit si rozdíl mezi položkami závazků a položkami plateb. Pokud jde o položky závazků, jde v porovnání z rokem 2008 o nárůst o téměř 3 %. Myslím, že uvedená skutečnost je důkazem naší ambicióznosti. Pokud jde o položky plateb, je pravda, že se plánuje snížení v podobném objemu. Zkoušel jsem vysvětlit, že jsme provedli velmi podrobnou analýzu a že nejde o výsledek náhodné a nekritické metody snižování položek plateb. Jde prostě o výsledek analýzy míry využití rozpočtových prostředků rozličnými politikami. Pokusil jsem se vysvětlit to postupně po jednotlivých okruzích. Pokud se v krátkosti vrátíme k okruhu 1, je pravda, že v rámci něho došlo ke snížení, avšak zároveň s tímto snížením se plánuje zvýšení o 50 milionů EUR pro země a regiony konvergence. Tuto informaci jsem chtěl uvést. V rámci okruhu 4, a paní komisařka uvedla i tuto skutečnost, došlo ke zvýšení položek plateb pro Palestinu a Kosovo, a polovina snížené částky rozpočtových prostředků přešla v návrhu rozpočtu do rezervy na pomoc při mimořádných událostech, která může být financována jako doposud prostřednictvím přesunů prostředků. Do listopadu zřejmě budeme muset podrobněji prodiskutovat ty otázky, které jsou konkrétně, jasně definované a které závisí na stanovených parametrech, a budeme se snažit najít nejlepší možný kompromis, který by nám pomohl postoupit vpřed.
<SPEAKER ID="206" NAME="Předseda">
Tato předběžná rozprava o rozpočtu byla velmi důležitá. Všichni jste dokázali velmi rychle zareagovat na krizi a válku v Gruzii. Jak víte, včera jsem v souvislosti s touto otázkou vydal prohlášení pro Evropskou radu a mám pocit, že všechny evropské instituce mají stejný názor jako jsem včera vyjádřil. Děkuji.
