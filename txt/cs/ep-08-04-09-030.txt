<CHAPTER ID="030">
Změna finančního nařízení výkonných agentur - Rámcové finanční nařízení pro subjekty uvedené v článku 185 nařízení Rady (ES, Euratom) č. 1605/2002 (rozprava) 
<SPEAKER ID="344" NAME="Předsedající">
Dalším bodem je hlasování o dvou zprávách, které předložila paní Gräßleová:
<P>
1. o typovém nařízení o financování výkonných agentur pověřených některými úkoly správy programů Společenství
<P>
a
<P>
2. o rámcovém finančním nařízení pro subjekty uvedené v článku 185 nařízení Rady (ES, Euratom) č. 1605/2002.
<SPEAKER ID="345" NAME="Joe Borg">
člen Komise. - Paní předsedající, Komise děkuje Parlamentu, a zvláště zpravodajce, za tento konstruktivní přístup. Komise důsledně usiluje o zajištění úplné transparentnosti vůči rozpočtovému orgánu v souladu s dnešními požadavky Parlamentu a společnými prohlášeními Evropského parlamentu a Rady z července 2007.
<P>
Konkrétně, pokud jde o decentralizované agentury, Komise do nařízení začlení požadavky na informace o počtu smluvních zaměstnanců, provozních přebytcích, účelově vázaných příjmech, převodech a prominutých inkasních příkazech.
<P>
Zájem o větší transparentnost informací o práci agentur, a nejen ve finančních a rozpočtových záležitostech, také nedávno Komise vyjádřila ve sdělení Parlamentu a Radě.
<P>
Na tomto místě mi dovolte připomenout návrh Komise na zřízení meziinstitucionální skupiny, která by se účastnila politické diskuse o úloze a místě agentur v evropské správě, jak s Parlamentem, tak s Radou.
<P>
Komise je skutečně přesvědčena, že zaujmeme-li důsledný přístup k agenturám, můžeme - všechny tři orgány - prosazovat transparentnost a efektivitu významné části architektury Evropské unie. Proto bych rád skončil přáním, aby Komisí navržená meziinstitucionální pracovní skupina zahájila svou práci brzy.
<SPEAKER ID="346" NAME="Ingeborg Gräßle">
zpravodajka. - (DE) Paní předsedající, dámy a pánové, děkuji vám za příležitost zde vystoupit i v tuto pozdní hodinu a děkuji vám všem za pochopení.
<P>
Žádala jsem o dovolení zde vystoupit. Hovořím čistě ke komisaři, protože se domnívám, že je důležité říci Komisi, že pozměňovací návrhy, které jsme předložili a o kterých budeme také zítra velmi velkou většinou hlasovat, považujeme za důležité. Chci komisaři říci, že pokud jde o tyto dokumenty, jsme stále jen ve fázi konzultace, a ráda bych ho jménem celého Parlamentu ujistila, že naše pozměňovací návrhy pomohou vnést do systému agentur větší řád. Proto je pro nás všechny a pro všechny skupiny velice důležité, aby Komise tyto návrhy přijala. Jsem komisaři zavázána za jeho ujištění v tomto ohledu a budu situaci sledovat.
<P>
Je pro mě velmi důležité, aby také pochopil, proč to chceme. Potřebujeme v agenturách větší odpovědnost a větší transparentnost, zvláště pokud jde o zaměstnance. To se přímo týká našich rozpočtových právních předpisů. Komisař si také musí uvědomit, že nebudou-li naše požadavky přijaty, najdeme si svou vlastní cestu, jak je naplnit. Považujeme to za zásadní pro naše rozpočtové právní předpisy.
<P>
Komise původně chtěla, aby současná reforma finančního nařízení zahrnovala jen technické úpravy. Hovoříme o lepších právních předpisech, ale s velkou lítostí jsem zaznamenala, že poslední společné rozhodnutí Rady a Parlamentu o agenturách z července nebylo vzato v úvahu. Návrh Komise přišel o něco dříve, ale bylo by samozřejmě hezké, kdyby byl následně přepracován. Mám pocit, že by to bylo spravedlivější, než nechat práci na nás.
<P>
Evropský parlament zavedl politické změny velkou jednomyslnou shodou napříč politickými skupinami. Chceme vnitřní provoz, odpovědnosti, přesuny prostředků a individuální odpovědnost agentur více sladit s činností a postupy Generálního ředitelství Komise pomocí prohlášení o věrohodnosti. Také chceme lepší přehled o zaměstnancích a finančních nákladech agentur. Chceme být informováni o všech zaměstnancích a nejen o zaměstnancích uvedených v plánu pracovních míst. To je naprostá nutnost.
<P>
Ráda bych uvedla příklad z nedávné zprávy decentralizované agentury o finančním řízení v roce 2007. V plánu pracovních míst je uvedeno třicet devět míst, zatímco v textu o dvě strany dříve se uvádí 43 dočasných zaměstnanců a 11 smluvních zaměstnanců. Proto se neshodovala žádná dvě čísla. Je ponecháno na představivosti čtenáře, zda nyní máme 39 plus 11 pracovních míst nebo 43 plus 11 plus 39 nebo zda je uvedeno 39 pracovních míst ze 43 zaměstnanců a pak přičteno 11. Prostě to nevíme. Já si to ujasním, ale ujasňovat si takový problém pro velký počet agentur není samozřejmě žádná zábava a ve všech agenturách je systém výkaznictví víceméně stejně chaotický.
<P>
Agentura, kterou jsem právě citovala, ENISA, je zaměnitelná s kteroukoli jinou, a já bych se skutečně ráda zeptala, proč jsou nám podávané informace plné tolika nesrovnalostí. Chceme i více informací o příjmech agentur, které mohou být značné, vzpomeneme-li si na Alicante, a chceme vědět, co se s těmito příjmy děje. Předem děkuji komisaři, že tyto pozměňovací návrhy zohlední, jak již sám uvedl.
<P>
V současné době máme 29 decentralizovaných agentur se 3 914 zaměstnanci v plánu pracovních míst na rok 2007, s rozpočtem ve výši 1,1 miliardy EUR, a z toho 559 milionů EUR pochází z EU. Pět výkonných agentur má 176 pracovních míst. Poslední sdělení Komise o agenturách bylo velice zajímavé. Nabídka smíšené pracovní skupiny je velmi důležitá. Všechny tři orgány se musí zavázat k tomu, že budou společně důkladně promýšlet otázku budoucnosti a oblasti práce agentur.
<P>
V Německu sleduje otázku agentur a růstu agentur veřejnost. Ohlas ve sdělovacích prostředcích je vždy velký. V sázce je i pověst Evropské unie, pokud se nám nepodaří vysvětlit vnějšímu světu, proč skutečně tyto agentury potřebujeme a jakou roli v Evropské unii hrají.
<P>
Byli bychom také rádi, kdyby Komise mohla prokázat, proč je řízení programu účinnější a hodnotnější, pokud je provádí výkonná agentura, než pokud je provádí generální ředitelství. To je žádost, kterou jsme my, kdo se zabýváme rozpočtem, již mnohokrát předložili, ale která stále nebyla podložena písemně příslušnými fakty a čísly.
<P>
Pozměňovací návrhy Parlamentu mají udržet přehled o evropských agenturách a my naléhavě žádáme Komisi, aby nám pomohla vnést do prostředí agentur větší řád. Jak by měl komisař vědět, my v Parlamentu v této věci Komisi důvěřujeme. Víme, že tento orgán je nadále naší poslední nadějí, pokud jde o zavedení řádu a transparentnosti a zajištění lepšího přehledu v této oblasti.
<P>
Ráda bych poděkovala kolegům poslancům z ostatních skupin, a jmenovitě paní Haugové, zpravodajce pro oblast agentur z Výboru pro rozpočet, a zpravodajům panu Mulderovi a paní Herczogové z Výboru pro rozpočtovou kontrolu za jejich návrhy, které byly plně přijaty. Proto jsem přesvědčena, že jsme předložili ty navržené a žádané pozměňovací návrhy Parlamentu, které jsou v současné době nejnaléhavější. Prosím komisaře, aby tyto pozměňovací návrhy začlenil i do odpovídajícího návrhu.
<SPEAKER ID="347" NAME="Nathalie Griesbeck">
jménem skupiny ALDE. - (FR) Paní předsedající, dámy a pánové, nejprve bych chtěla poděkovat naší zpravodajce paní Grässleové za její důležitou práci v rámci uvedených zpráv, které zlepšují záměry ohledně finančních nařízení pro výkonné agentury.
<P>
V době, kdy je Evropský parlament odhodlán značně posílit své výsady v rámci Lisabonské smlouvy, je podle mě mimořádně důležité mít na paměti, jaké jsou pravomoci našeho orgánu, zvláště jako orgánu spolurozhodujícího o rozpočtu. Tento Parlament, zvolený přímou volbou občanů EU, musí být schopen víc a lépe se snažit o kontrolu řádného užívání vynakládaných finančních prostředků Společenství, tentokrát vynakládaných výkonnými agenturami. Ráda bych velmi stručně upozornila na čtyři body této zprávy, které se mi zdají zásadní, má-li Parlament být schopen hrát plně svou úlohu a usnadnit občanům, aby co nejlépe porozuměli našim orgánům.
<P>
Za prvé bych ráda zdůraznila nutnost lepší kontroly užití účelově vázaných příjmů. Je podle mě důležité, aby nám ředitel agentury řekl o veškerých převodech mezi hlavami přesahujícími mezní hodnotu 10 %.
<P>
Za druhé bych chtěla upozornit na význam údajů v plánu pracovních míst, jak kolegyně právě zmínila, ať už jde o dočasné zaměstnance, smluvní zaměstnance, vyslané národní odborníky atd., abychom jako rozpočtový orgán měli jasnou představu o vývoji rozpočtů agentur týkajících se lidských zdrojů.
<P>
Za třetí si myslím, že je naprosto přirozené, abychom požadovali každoroční zasílání souhrnu vývoje rozpočtů agentur do Evropského parlamentu podle doporučení Evropského účetního dvora.
<P>
A nakonec za čtvrté, ustanovení zprávy týkající se harmonizace lhůt pro udělení absolutoria by rovněž měla dát Parlamentu skutečnou kontrolu nad řádným prováděním rozpočtu.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Paní předsedající, i já blahopřeji paní Grässleové k vynikající práci a samozřejmě i Komisi k tomuto vývoji ohledně agentur. Rád bych vyzdvihl velmi důležitá ustanovení o vnitřním auditu našich agentur a v návaznosti na připomínku kolegyně před malou chvilkou bych chtěl navrhnout, abychom usilovali o konsolidaci, jakousi dílčí konsolidaci v účetnictví EU pro všechny agentury, aby třetí strany a zvláště poslanci měli přehled o vývoji účetních údajů vykazovaných všemi agenturami Evropské unie.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
(PL) Paní předsedající, při svém vystoupení v rozpravě o změně finančního nařízení pro výkonné agentury a jejich úřady bych chtěl upozornit na dvě věci.
<P>
Za prvé, měli bychom podpořit návrh zpravodajky, aby byli ředitelé agentur povinni informovat Evropský parlament v případě, že provedou převod z provozních do správních prostředků ve výši přesahující 10 % stropu.
<P>
Za druhé, vzhledem k tomu, že provozní náklady výkonných agentur kryjí rozpočty jednotlivých programů, má téměř desetiprocentní úroveň těchto nákladů svůj dopad. Svůj význam má zvláště neupřesnění těchto nákladů v případě Výkonné agentury pro transevropskou dopravní síť, spojíme-li tuto skutečnost s informací o tom, že na projekty této agentury chybí více než 40 miliard EUR.
<P>
Závěrem blahopřeji paní Gräßleové ke dvěma velmi dobrým zprávám.
<SPEAKER ID="350" NAME="Předsedající">
Rozprava je ukončena.
<P>
Hlasování se bude konat zítra, ve čtvrtek.
<P>
Písemná prohlášení (článek 142)
<SPEAKER ID="351" NAME="Edit Herczog  " AFFILIATION="PSE">
písemně. - (HU) Pane předsedající, dámy a pánové, dovolte mi nejprve stručně shrnout změnu nařízení o financování výkonných agentur, které plní různé úkoly při řízení programů Společenství.
<P>
Tento pozměňovací návrh byl v souladu s článkem 47 jednacího řádu společnou prací příslušného výboru a Výboru pro rozpočet. Zvláště děkuji svým kolegům a paní Grässleové a panu Mulderovi za jejich úzkou a vynikající spolupráci.
<P>
Předložili jsme několik pozměňovacích návrhů, které mají těmto agenturám umožnit transparentní práci, zvýšení individuální odpovědnosti a rozšíření příležitostí k bližšímu demokratickému sledování prostředků přidělených těmto subjektům.
<P>
Je třeba upozornit, že:
<P>
ve věci udělování absolutoria pro tyto agentury je v budoucnosti nezbytně nutná standardizace lhůt;
<P>
Účetní dvůr rovněž poukázal na to, že jednotlivci provádějící audit a kontrolu by se neměli podílet na prováděcích opatřeních k rozpočtu,
<P>
při náležitém zohlednění ochrany osobních údajů by měl ke být zprávě o rozpočtovém a finančním řízení příslušné agentury připojen seznam se jmény osob, které spolupracovaly s agenturou, a výši odměn, které tito odborníci obdrželi,
<P>
je třeba umožnit sledování toho, jak agentury využívají externí odborníky.
<P>
Děkuji za vaši laskavou pozornost.
