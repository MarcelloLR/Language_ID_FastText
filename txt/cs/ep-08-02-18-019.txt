<CHAPTER ID="019">
Jednominutové projevy (článek 144) 
<SPEAKER ID="031" NAME="Předseda">
Nyní se dostáváme k jednominutovým projevům k důležitým politickým tématům.
<SPEAKER ID="032" NAME="Georgios Papastamkos" AFFILIATION="PPE-DE">
(EL) Pane předsedo, není žádným tajemstvím, že byl stanoven cíl pro biopaliva na 10 % obnovitelných zdrojů energie.
<P>
Nabyl jsem dojmu, že komisaři pro energetiku, životní prostředí, průmysl a zemědělství zastávají odlišná stanoviska. V zájmu úspory času nebudu zmiňovat soukromá sdělení. Jak je však možné, že čtyři komisaři mají čtyři odlišné názory?
<P>
Jaké poselství mám, pane předsedo, dámy a pánové, předat řeckým zemědělcům, kteří v důsledku restrukturalizace společné organizace trhu s cukrem změnili nebo hodlají změnit pěstované plodiny za účelem výroby první generace biopaliv?
<SPEAKER ID="033" NAME="Ioan Mircea Paşcu" AFFILIATION="PSE">
(RO) Pro blížící se festival, který pořádá Evropský parlament v rámci mezikulturního dialogu, byla každá země požádána, aby k danému tématu vytvořila film. Jak jsem vyrozuměl, byl rumunský návrh odmítnut s odůvodněním, že neodpovídá tématu, avšak dílo, které je nahradilo, konkrétně film California Dreaming, má ještě větší nedostatky.
<P>
Za prvé odpovídá ještě méně tématu, navzdory premiéře v Cannes, zkresluje skutečnost a deformuje obraz mé země. Zatímco všechny ostatní filmy ukazují mezikulturní dialog na osobní a lidské rovině, film California Dreaming se týká fiktivního přesunu Američanů přes Rumunsko, kteří jsou zastaveni místními úřady, přičemž vše vyústí v občanskou válku.
<P>
Film je navíc podbarven obscénním jazykem a scénami otevřeně ukazujícími sex a násilí, což nemá na tomto festivalu obdoby. Nedomnívám se, že toto jsou ctnosti mezikulturního dialogu. Největším nedostatkem je však patrně skutečnost, že film nevybrala rumunská strana, nýbrž úředníci Evropského parlamentu.
<P>
Je-li tomu tak, je to vážná situace, protože nepolitická myšlenka, jakou je mezikulturní dialog, byla z nejasných důvodů vědomě zpolitizována, a byl tak poškozen obraz jednoho z členských států Evropské unie. Žádám proto Evropský parlament, aby tuto záležitost přezkoumal.
<SPEAKER ID="034" NAME="Ignasi Guardans Cambó" AFFILIATION="ALDE">
(ES) Pane předsedo, transparentnost musí být jedním ze základních kamenů orgánů EU: to se týká i Parlamentu a tím spíše Evropské komise, jejíž vysocí úředníci mají značnou moc, ale téměř žádnou politickou kontrolu.
<P>
Proto chci v této sněmovně pranýřovat zvyk Komise, která odpovídá na politická usnesení této sněmovny za pomoci mechanismů, připomínajících doby "Politbyra" nebo "kremlinologů" analyzujících dokumenty. Odkazuji například - i když se jedná pouze o jeden příklad - na zápis ze zasedání ze dne 13. prosince 2007, kde je pod názvem "Opatření přijatá v souvislosti s usnesením Parlamentu" uvedeno, že sdělení Komise o opatřeních přijatých v souvislosti s usnesením Parlamentu bylo rozdáno.
<P>
Tento text, pane předsedo, je zveřejněn v angličtině a francouzštině, nikoli ve všech úředních jazycích Společenství, pod názvem SP/207/5401 na internetové stránce a trvalo mi tři týdny, abych jej za pomoci zaměstnanců kanceláře a dalších zaměstnanců sněmovny našel. Bez transparentnosti není demokracie; jsme zde svědky pokrytectví v řeči Komise, která tvrdí, že konzultuje Parlament, a pak ukrývá své dokumenty a odpovědi na internetových stránkách, aniž by je nějak zveřejnila.
<SPEAKER ID="035" NAME="Jan Tadeusz Masiel" AFFILIATION="UEN">
(PL) Pane předsedo, v posledních týdnech se do popředí opět dostala rozprava o geneticky modifikovaných organismech. Polští zemědělci by zavedením geneticky modifikovaných organismů mohli snížit výrobní náklady, ale nestojí o to. Důvodem je, že chtějí chránit evropské spotřebitele a zajistit, že polské zemědělské produkty zůstanou zdravé a poživatelné.
<P>
Naneštěstí jsou však polští zemědělci vázáni předpisy Unie. Každý členský stát by měl mít právo sám rozhodnout, zda na svém území zavede geneticky modifikované organismy. Vzhledem k tomu, že evropští daňoví poplatníci významným způsobem přispívají k podpoře zemědělství, zemědělské produkty by měly být přinejmenším zdravé, poživatelné a neměly by obsahovat žádná překvapení.
<SPEAKER ID="036" NAME="Claude Turmes" AFFILIATION="Verts/ALE">
Pane předsedo, tento týden ve středu bude Parlament projednávat Lisabonskou smlouvu a občané budou sledovat, jak tato sněmovna rozhodne v těchto institucionálních otázkách. Co však občany zajímá ještě více, je, jak evropské orgány vyřeší otázky evropské tvorby politiky. Jednou z nejdůležitějších otázek je transparentnost a lobbing.
<P>
Komise EU obdržela již před třemi roky doporučení, aby zahájila tzv. iniciativu transparentnosti, přitom nyní se dozvídáme, že Komise chce předložit rejstřík, v němž nebudou uvedena jména lobbyistů, ani nebudou zveřejněny významné informace o množství peněz vynaložených na lobbing.
<P>
Varuji předsedu Komise, pana Barrosu, a rovněž varuji pana Kallase, aby v otázce iniciativy transparentnosti nepodrývali důvěryhodnost, kterou v Evropě mají, a předložili návrh smysluplného rejstříku.
<P>
To je to, co občané potřebují, pokud mají věřit ve spravedlivou tvorbu politik a spravedlivé rozhodovací procesy v Bruselu.
<SPEAKER ID="037" NAME="Daniel Strož" AFFILIATION="GUE/NGL">
(CS) Původně jsem chtěl mluvit na úplně jiné téma. Okolnostmi jsem ale nucen vyjádřit se k mimořádně závažné události. Je jí vyhlášení nezávislosti Kosova ze strany albánských separatistů.
<P>
Jsem přesvědčen o tom, že tento krok, který je v rozporu s mezinárodním právem, bude mít tragické důsledky, které dopadnou na celou Evropu. Za obzvláště tragické pokládám to, že tento separatismus realizovaný na úkor těžce zkoušeného suverénního státu, kterým je Srbsko, hodlá Evropská unie podporovat. To je zásadně nepřijatelné.
<P>
Celý scénář tohoto separatismu mi až příliš připomíná události, ke kterým došlo v mé rodné zemi, Československu, v roce 1938. Tehdy následoval po separatistickém kroku německých nacionalistů podporovaných rovněž západními mocnostmi největší válečný konflikt, jaký kdy lidstvo zažilo. A jak známo, historie se opakuje buď jako fraška, nebo jako tragédie.
<P>
Nepřipusťme ani jedno z toho. Vyzývám proto, postavme se proti tomuto separatistickému kroku a nepřipusťme porušení suverenity Srbska.
<SPEAKER ID="038" NAME="Slavi Binev" AFFILIATION="NI">
(BG) Pane předsedo, vážení kolegové, chci se vyjádřit k naléhavému a obrovskému sociálnímu, hospodářskému a ekologickému problému, který sužuje bulharskou společnost již 18 let. Místo aby byl vyřešen, rozrůstá se jako zhoubný nádor s nepředvídatelnými důsledky.
<P>
Mluvím o metalurgických závodech Kremikovci, které by měly sehrávat v bulharském hospodářství strategickou úlohu. V posledních patnácti letech se však tyto závody staly namísto zdroje příjmů do státní pokladny vředem celé společnosti. Jsou využívány pouze pro soukromý zisk některých skupin organizovaného zločinu a zdrojem fondů politických stran. To vše se odehrává pod ochranou řady posledních vlád, včetně té stávající.
<P>
Je zvláště znepokojivé, že stávající krize závodů Kremikovci, jimž hrozí vážné nebezpečí uzavření, jež by připravilo desetitisíce zaměstnanců o práci a jejich rodiny o živobytí, je přímým důsledkem jednání lidí spojených jak s kriminálním podsvětím, tak s nejvyšším vedením.
<P>
Jedná se o bývalého výkonného předsedu Valentina Zacharieva, bývalého generálního prokurátora Nikolaje Filcheva a bývalého velitele speciálních policejních jednotek ("baretů") Filko Slavova. Jejich jména jsou spojena nejen s řízením závodů Kremikovci, ale i s nejtemnější stránkou bulharského přechodu k demokracii, včetně vraždy vojenského prokurátora Nikolaje Koleva.
<P>
Jak se ukazuje, tito lidé se těšili a nadále těší ochraně soudního systému a vlády. Mají stále pocit, že jsou nad zákonem. Jsem přesvědčen, že není možné, aby členský stát...
<P>
(Předsedající řečníka přerušil)
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Pane předsedo, vážení kolegové, začátkem února zveřejnila Evropská komise předběžnou hodnotící zprávu o pokroku Rumunska při provádění reformy soudnictví. Letošní závěrečná zpráva je připravována na červen a rozhodne, zda bude zavedena ochranná doložka či nikoli. Jsem přesvědčen, že k tomu nedojde, protože orgány, kritizované za zpoždění, dokáží své problémy ve stanovené lhůtě vyřešit.
<P>
Přijetí ochranné doložky by znamenalo, že soudní příkazy by nebyly členskými státy uznávány, což by mělo vliv na občany a strany jednání, které nenesou vinu za skutečnost, že příslušné instituce, vláda a parlament, nedostály svým povinnostem. Přijetí ochranné doložky by mělo být uskutečněno tak, aby tento krok nebyl namířen proti rumunským občanům, neboť je běžné, aby odpovědnost nesl ten, kdo nesplnil své povinnosti, a nikoli rumunští občané.
<SPEAKER ID="040" NAME="Csaba Sándor Tabajdi" AFFILIATION="PSE">
(HU) Pane předsedo, 13. února se labouristický ministerský předseda Austrálie Kevin Rudd jménem australské vlády formálně omluvil za špatné zacházení, jemuž bylo po 200 let vystaveno obyvatelstvo Aboriginů. Toto gesto mluví samo za sebe a pro nás v Evropě je zvláště aktuální.
<P>
Více než 60 let od tragických událostí, k nimž došlo během druhé světové války a po ní, je v Evropě země, jejíž tři miliony občanů - vašich občanů, pane předsedo - byly nuceny odejít do exilu a další půlmilion občanů byl zbaven svého občanství, svých lidských práv a majetku. Dodnes nebyla vyjádřena žádná omluva.
<P>
Evropa není vystavěna na nacionalismu a konfrontaci, ale na omluvě a odpuštění, na politice usmíření. Namísto hledání kolektivní viny a obětních beránků by se měli představitelé každého členského státu Evropské unie a každé země v Evropě nechat vést závazkem bezvýhradného dodržování evropských hodnot, vzájemného respektu, omluvy a ochrany lidských práv a práv menšin. Děkuji vám.
<SPEAKER ID="041" NAME="Tunne Kelam" AFFILIATION="PPE-DE">
Pane předsedo, příští neděli, 24. února, oslaví Estonci 90. výročí zrodu nezávislého státu. I když je Estonsko relativně mladým státem, tvoří součást evropského kulturního dědictví a společných hodnot od 13. století. Zvláštním rysem těchto 90 let od vyhlášení nezávislosti, který máme společný s našimi sousedy - Lotyši a Litevci - je, že svobodě jsme se těšili v důsledku cizí okupace pouze 39 let. Proto bych rád připomněl jednu skutečnost: přesně před 25 lety Evropský parlament jako první evropský orgán reagoval na výzvu 45 bojovníků za svobodu z Litvy, Lotyšska a Estonska a přijal usnesení na podporu myšlenky obnovení svrchovanosti těchto tří okupovaných pobaltských národů. Rád bych poděkoval dřívějším i současným poslancům Evropského parlamentu, kteří tak odvážně projevili solidaritu s těmito třemi pobaltskými národy.
<SPEAKER ID="042" NAME="Neena Gill" AFFILIATION="PSE">
Pane předsedo, v době příprav na olympijské hry v Pekingu se pozornost mezinárodního společenství zaměřuje na porušování lidských práv v Číně. Nesmíme však zapomínat, že kromě lidí i jiné živočišné druhy, především tygři, trpí rovněž. Jejich počet klesá v důsledku poptávky - zejména z Číny - po výrobcích souvisejících s tygry.
<P>
Důvodem hrozícího vyhubení je nezákonné pytlačení tygrů v Indii. Došlo i k případům, kdy byli kvůli tygrům zastřeleni hlídači rezervací. Tito tygři jsou pak nezákonně přepravováni do Číny. Podle odhadů je každý den zastřelen jeden tygr. Při této rychlosti hrozí tygrům do pěti (let) vyhubení.
<P>
Vítám rozhodnutí indické vlády z minulého týdne, která plánuje zřízení osmi nových rezervací na ochranu zmenšujících se populací tygrů. Vytvoření nových rezervací však potrvá pět let, přičemž za posledních pět let populace tygrů poklesla o 50 %. Pokud proto Evropská unie a mezinárodní společenství nepřijmou co nejrychleji opatření na omezení poptávky a potlačení nezákonného pytláctví a pašování, stejně jako ke změně přístupu Číny k výrobkům souvisejícím s tygry, budou nové rezervace "příliš málo, příliš pozdě".
<P>
Závěrem doufám, že mě podpoříte při mezinárodním dni ochrany tygrů.
<P>
(Předsedající řečnici přerušil)
<SPEAKER ID="043" NAME="Viktória Mohácsi" AFFILIATION="ALDE">
(HU) Děkuji vám, pane předsedo. Dámy a pánové, nehorázné rasistické poznámky, které minulý týden pronesl pan Silvio Berlusconi, když požadoval nulovou toleranci vůči Romům, nezákonným přistěhovalcům a zločincům, jsou skandální a nepřijatelné.
<P>
Ve svém včerejším prohlášení mluvil pan Francesco Storace, který kandiduje na úřad starosty italského hlavního města, o potřebě zbavit Řím kočovníků, čímž dal jasně najevo, že pro Romy není ve věčném městě místo. Je možné, aby se takováto prohlášení objevovala pouhých 18 dní poté, co Evropský parlament přijal usnesení o evropské strategii pro romskou menšinu?
<P>
Ráda bych požádala své italské spoluposlance, aby vysvětlili kolegům doma, proč jsme podpořili toto usnesení, jaké jsou cíle, které jsme formulovali a proč je nadávka cikán ve 21. století nepřijatelná. Otevřený dopis, který jsem zveřejnila v souvislosti s těmito protiromskými prohlášeními, podepsalo celkem 72 romských nevládních organizací, z toho 33 v Itálii, 12 v Maďarsku, 9 v Makedonii, 4 v Rumunsku, 3 v Turecku, 2 v Moldavsku, 5 v Bulharsku a 2 ve Francii. Děkuji vám.
<SPEAKER ID="044" NAME="Hanna Foltyn-Kubicka" AFFILIATION="UEN">
(PL) Pane předsedo, pan Alexander Milinkiewicz, vůdce běloruské opozice, byl dnes v Minsku opět zatčen. Pan Milinkiewicz je nositelem ceny A. Sacharova, kterou mu udělil Evropský parlament v roce 2006. Rovněž byla zatčena paní Olga Kazulinová. Je to žena pana Alexandera Kazulina, předního odpůrce pana Lukašenka.
<P>
Pan Milinkiewicz se účastnil demonstrace organizované soukromými podnikateli, jejichž svobodné podnikání ztížilo nové zvýšení daňové zátěže a omezení svobody zaměstnávat pracovníky. Nebyla to první demonstrace, v níž tato sociální skupina vyjádřila svůj nesouhlas. Organizátoři pochodu byli rovněž zatčeni a vyslýcháni spolu s panem Milinkiewiczem a panem Kazulinem, kteří se pochodu účastnili. Kolikrát Evropa pasivně přihlížela, zatímco byl jeden z jejich laureátů zatýkán? Kolikrát byla beztrestně porušována lidská práva hned za východní hranicí Unie?
<SPEAKER ID="045" NAME="Urszula Gacek" AFFILIATION="PPE-DE">
(PL) Pane předsedo, polské sdělovací prostředky představily minulý týden příběh Karoliny, mladé dívky, které ničí život její bývalý přítel. Její přítel bez jejího vědomí či souhlasu zaznamenával jejich společné soukromé zážitky a po rozpadu jejich vztahu zpřístupnil tyto záznamy na internetu. Karolinina rodina a přátelé obdrželi e-maily obsahující pornografické materiály. Jelikož není nezletilá, není Karolina podle polské právní úpravy chráněna a pachatel zůstane nepotrestán. Polské orgány se zavázaly ke zlepšení právní úpravy při nejbližší příležitosti tak, aby chránila jednotlivce, jejichž soukromí a důstojnost byly tímto způsobem porušeny. Internet však přesahuje vnitrostátní hranice, a přitom neexistuje žádná společná právní úprava Unie, která by odradila potenciální pachatele a postihovala ty, kdo se dopustí podobných činů.
<P>
Obracím se na Komisi a členské státy se žádostí, aby bojovaly proti takovému jednání, které lze popsat jako znásilnění prostřednictvím internetu.
<SPEAKER ID="046" NAME="Jörg Leichtfried" AFFILIATION="PSE">
(DE) Pane předsedo, dámy a pánové, příliš mnoho zvířecích útulků v Evropě slouží v podstatě k jedinému účelu a tím je odstranění zatoulaných koček a psů. To zní samo o sobě krutě, avšak skutečnou krutost odhalí až metody, používané k tomuto účelu, zahrnující veškeré myslitelné formy barbarství od trávení po vyhladovění a ubití k smrti. Nejhorším aspektem tohoto scénáře je však skutečnost, že k těmto krutostem nedochází někde daleko ve vzdálených zemích; nikoli, jak mi sdělil jeden odhodlaný aktivista z Rakouska, dochází k nim přímo pod našimi okny. Příklady krutého zacházení se zvířaty vyšly například nedávno najevo v České republice.
<P>
Za varující rovněž považuji krátké a strohé prohlášení Komise, že ochrana domácích zvířat nadále spadá do pravomoci členských států. Zdá se, že Komise často jedná tam, kde nemá, ale činí velmi málo tam, kde by měla. Tento stav se musí změnit, protože vnitrostátní pravomoci neznamenají, že EU by se měla od určité otázky zcela distancovat.
<P>
Žádám proto všechny poslance, aby svým mlčením nezmařili otázku stanic na zabíjení zvířat ve vlastních zemích. Rovněž vyzývám Komisi a Radu, aby tyto krutosti odsoudily.
<SPEAKER ID="047" NAME="Toomas Savi" AFFILIATION="ALDE">
Pane předsedo, jsem vážně znepokojen mylnými výklady, které šířila moje kolegyně Sahra Wagenknechtová v rozhovoru s ruskou zpravodajskou agenturou Regnum ze 7. února tohoto roku. Obvinila estonskou vládu z porušování lidských práv a Evropskou unii ze snahy zamaskovat tzv. bronzovou noc a procesy, které v Estonsku následovaly.
<P>
Ujišťuji vás, že procesy, které probíhají s organizátory nepokojů, jsou prováděny v souladu se zásadami právního státu a s dodržováním lidských práv. Rovněž bych rád své kolegyni připomenul, že jedním z účelů státu je chránit nedotknutelnost soukromého vlastnictví.
<P>
Drancování v Tallinu v loňském roce nemělo nic společného se svobodou projevu nebo právem na demonstraci. Došlo ke spáchání trestných činů a to je důvod, proč stát musel zasáhnout. Ospravedlňování trestných činů neslouží žádnému politikovi ke cti a o názorech Sahry Wagenknechtové nelze naštěstí říci, že by vyjadřovaly mínění celé politické levice.
<SPEAKER ID="048" NAME="Bogusław Rogalski" AFFILIATION="UEN">
(PL) Pane předsedo, Parlament v Kosovu vyhlásil včera nezávislost. Srbsko tak již podruhé v dějinách přišlo o kolébku svého národa. Rád bych této sněmovně připomněl, že poprvé Srby o tuto provincii připravili ve středověku Turci. V naší době, za podpory členských států Evropské unie a našeho mlčení, utrpělo Srbsko opět ztrátu svého území, které je mu tak drahé. Dámy a pánové, vyhlášení nezávislosti Kosova je porušením mezinárodního práva o neporušitelnosti a celistvosti hranic a států. Vyhlášení nezávislosti Kosova rovněž otevírá Pandořinu skříňku, protože bude napomáhat rozvoji extremismu a nacionalismu a může podněcovat extremismus všeho druhu v Evropě i jinde. Už nyní se potýkáme mimo jiné s podobnými nároky v Osetii, Náhorním Karabachu a v Baskicku. Je to velmi neuvážený krok z hlediska jednoho členského státu, a tím je Kypr. Jak má tato země reagovat? Kypr usiluje o znovusjednocení a zároveň podporuje separatistická hnutí. Neměli bychom přijímat nezávislost Kosova, protože představuje ohrožení bezpečnosti Evropy a především vnitřní bezpečnosti Srbska.
<SPEAKER ID="049" NAME="Milan Horáček" AFFILIATION="Verts/ALE">
(DE) Pane předsedo, v Rusku se mají v březnu konat prezidentské volby, není však mnoho známek, že přinesou pozitivní výsledky. K čemu dochází během příprav na tyto volby? Opozice je systematicky brzděna a umlčována, svobody tisku je zcela omezená a přípravy na volby narušovány.
<P>
Dovolte, abych uvedl jeden příklad: ruský opoziční vůdce Garry Kasparov, který je velmi kritický vůči Kremlu, byl opět minulý týden policií zatčen na základě zcela nepodložených obvinění. Co se bude dít během voleb? V průběhu voleb nebude zaručena žádná transparentnost, protože Rusko vytváří překážky pro sledování voleb ze strany OBSE. Co se bude dít po volbách? Je velmi nepravděpodobné, že pod vedením prezidenta Dmitrije Medveděva dosazeného do úřadu Putinem, se situace lidských práv zlepší. EU nesmí zůstat nečinná. Ruské obyvatelstvo by nemělo být ponecháno v boji samotné.
<P>
(potlesk)
<SPEAKER ID="050" NAME="Zsolt László Becsey" AFFILIATION="PPE-DE">
(HU) Pane předsedo, nezávislost Kosova představuje pro Balkán významnou změnu. Tento krok, i když bolestný, se jeví jako další nutný příspěvek na cestě k urovnání na Balkáně.
<P>
Pokud jde o budoucnost Kosova, je zapotřebí takové řešení, které zajistí kolektivní práva i práva jednotlivců původní menšiny srbského obyvatelstva, a rovněž zajistí, že budou moci nadále žít jako národnost v místě historického zrodu svého národa. Pokud si však budou přát opustit Kosovo, je třeba předejít tomu, aby se přesunuli do oblastí Srbska osídlených jinými etnickými skupinami, jako např. Albánci obývaných jižních oblastí nebo Maďary obývaných regionů na severu. Takovýto hromadný příliv by vytvářel nová napětí mezi Srby, kteří jsou v současnosti z pochopitelných důvodů podráždění, a těmito menšinami.
<P>
Pokud budeme předcházet tomuto riziku, můžeme usnadnit mírové uspořádání, jež by zahrnovalo dlouhodobé, a nikoli pouze povrchní, uspořádání vztahů mezi Bělehradem a Novim Sadem, a mezi původními menšinami ve Vojvodině a státem; rovněž by to mohlo pomoci prolomit mrtvý bod a umožnit vytvoření fungujícího státu v Bosně. Tento žádoucí vývoj by mohl podpořit systém etnických práv a tolerance, který má být nyní zaveden v Kosovu. Děkuji vám, pane předsedo.
<SPEAKER ID="051" NAME="Proinsias De Rossa" AFFILIATION="PSE">
Pane předsedo, rád bych zdůraznil, že mezi odbory v řadě členských států zavládlo vážné znepokojení ohledně nedávného rozsudku Evropského soudního dvora v případě Laval. Komise musí bezodkladně zveřejnit své stanovisko k tomu, jaký bude mít toto rozhodnutí dopad na systém pracovních vztahů a na systém kolektivního vyjednávání v každém z našich členských států. Vím, že dopad ve Švédsku je značný, a tím spíše v Irsku. Přesto je zapotřebí podniknout kroky, které dají jasně najevo, že EU neschvaluje žádný sociální dumping nikde.
<P>
Je zejména důležité, aby Komise a členské státy přijaly opatření, která zabrání tomu, aby se katastrofické předpovědi euroskeptiků staly obecným stanoviskem k tomuto případu. Evropský parlament a vnitrostátní parlamenty musí v rámci evropských a legislativních iniciativ tyto vážné obavy řešit a zacelit veškeré skuliny, jichž by mohl někdo bezohledně zneužívat. Naléhavě vás žádám, pane předsedo, abyste tuto záležitost předal komisaři Špidlovi a komisaři McCreevyovi, jichž obou se týká.
<SPEAKER ID="052" NAME="Csaba Sógor" AFFILIATION="PPE-DE">
(HU) Děkuji vám, pane předsedo. Ve svém předchozím příspěvku jsem uvedl, že zde mohu mluvit svým mateřským jazykem, ale doma nikoli. Pojmem "zde" jsem samozřejmě označoval Evropský parlament a "doma" pochopitelně označuje slovenský vnitrostátní parlament.
<P>
Mimo parlament můžeme samozřejmě mluvit svým mateřským jazykem; můžeme jej dokonce používat v některých institucích vyššího vzdělávání, třebaže v mnohem menší míře, než by si vzhledem k podílu maďarsky mluvícího obyvatelstva zasloužil. Z 6,4 % etnických Maďarů jsou pouze 4 % zastoupena ve vyšším vzdělávání a pouze 1,6 % z nich studuje ve své mateřštině. Poprvé za zhruba 50 let se mohou maďarsky mluvící děti v Csángó na východě Rumunska učit opět maďarsky, i když v některých vesnicích pouze mimo půdu školy.
<P>
Přesto bylo prohlášení komisaře Orbana o tzv. "druhém mateřském jazyce" povzbudivé. Jsme si jisti, že od nynějška budou většinové etnické skupiny v evropských zemích přikládat váhu nejen osvojení úředního jazyka státu, ale i k zajištění toho, aby ostatní skupiny, které s nimi žijí, mohly zachovávat svůj mateřský jazyk a učit se mu na všech úrovních ve vlastních vzdělávacích zařízeních a aby mohly používat svou mateřštinu ve veřejné správě, u soudu a v zákonodárném sboru.
<P>
Rok 2008 je rokem mezikulturního dialogu. Nechť svému názvu dostojí. Děkuji vám.
<SPEAKER ID="053" NAME="Marusya Ivanova Lyubcheva" AFFILIATION="PSE">
(BG) Pane předsedo, problém výchovy dětí ve znevýhodněném postavení postihuje všechny země. Práva dětí a jejich ochrana vyžaduje jednotnou politiku.
<P>
Omezení počtu dětí umístěných v ústavech je krásný cíl, ale ve všech zemích budou vždy děti, které budou vyžadovat péči ze strany společnosti, protože nemají rodiče nebo jsou z jiných důvodů sociálně znevýhodněné. Tyto děti a tyto země potřebují solidaritu a nikoli okázalá slova, která snižují jejich důstojnost.
<P>
Žádám Evropskou komisi, aby vytvořila zvláštní programy pro znevýhodněné děti a zohlednila přitom vše, čeho členské státy dosáhly, a zabránila tak pokusům o pošpinění jejich dobrého jména.
<P>
Šíření neobjektivních informací, jako se to stalo v případě jednoho domova v Bulharsku, by nemělo být podporováno. Dotýká se to obrazu mé země. Není to pozitivní příspěvek ke společné evropské politice.
<P>
Potřebujeme programy přínosného vzdělávání sociálně znevýhodněných dětí bez ohledu na druh a místo jejich výchovy, prevenci zneužívání dětské práce a činností, které negativně ovlivňují jejich chování.
<SPEAKER ID="054" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, ráda bych připomněla, že 13. prosince 2006 ratifikovala Organizace spojených národů na svém plenárním zasedání Úmluvu o právech osob se zdravotním postižením. Od března 2007 probíhá ratifikace této úmluvy, ale doposud ji ratifikovalo pouze 16 zemí, z nichž dvě jsou členy Evropské unie.
<P>
Vzhledem k tomu, že EU prosazuje politiku podpory práv osob se zdravotním postižením v kultuře lidské důstojnosti, měly by tuto úmluvu ratifikovat všechny členské státy. 50 článků této úmluvy podrobně popisuje práva osob se zvláštními potřebami ve všech oblastech lidské činnosti (zdraví, spravedlnost, rodina) a požaduje jejich účast na rozhodování.
<SPEAKER ID="055" NAME="Magor Imre Csibi" AFFILIATION="ALDE">
(RO) Evropské občanství poskytuje řadu práv a svobod na celém území EU. Proto se při podpisu Smlouvy o založení Evropského společenství členský stát zavazuje bránit diskriminaci.
<P>
Byl jsem však informován, že před několika dny nebylo jednomu rumunskému občanovi dovoleno pronajmout si vůz v Bruselu z důvodu jeho rumunského občanství. Toto odmítnutí ze strany zaměstnance se opíralo pouze o vnitřní předpis dané půjčovny vozidel. V posledních dnech jsem se od řady občanů své země doslechl o mnoha jiných případech diskriminace na základě rumunského občanství.
<P>
Vážení kolegové, je naší povinností, jakožto zástupců více než 490 000 000 Evropanů, bít na poplach. Abychom do budoucna předešli podobným případům, musíme zahájit aktivní dialog s našimi spoluobčany. Domnívám se, že je povinností Evropské unie jakožto demokratického subjektu podporovat respektování práv všech občanů Unie prostřednictvím evropských vzdělávacích a informačních programů proti diskriminaci.
<P>
Žádám rovněž Evropskou komisi, aby prověřila, zda členské státy plní povinnosti v oblasti diskriminace z důvodu občanství, k nimž se zavázala dohodami.
<SPEAKER ID="056" NAME="Jaromír Kohlíček" AFFILIATION="GUE/NGL">
(CS) Ve Vašem projevu jste řekl: "Je nezbytné zajistit, aby mezinárodní protektorát Kosovo byl podle rezoluce 1244 a podle mezinárodního práva i nadále součástí Srbska.". Nevím, jak to souvisí s vyhlášením Kosova, se kterým zřejmě souhlasíte. Máte rovněž pravdu v tom, že je naší povinností, aby Kosovo bylo opět multietnické a demokratické.
<P>
Jednostranné vyhlášení nezávislosti je bezprecedentním porušením mezinárodního práva. Je neuvěřitelné, že okupační mocnosti do dnešního dne neudělaly nic pro to, aby několik set tisíc obyvatel tohoto území z osmi národů, kteří byli s tichým souhlasem okupantů vyhnáni, se opět vrátili. Dnes místo vytvoření podmínek souhlasíte s jednostranným vyhlášením druhého albánského státu. Jeho ekonomika podle všeho je založena na distribuci opia po Evropě. To Vám nevadí, pane předsedající?
<P>
Poslanecká sněmovna Parlamentu České republiky a jiné parlamenty žádají o řešení formou jednání na základě mezinárodního práva. Uvědomte si, že neexistují jednorázová řešení, jak jste tady říkal. Každé řešení je precedentem. Nepřipusťme porušení suverenity Srbska.
<SPEAKER ID="057" NAME="Předseda">
Pane Kohlíčku, rád bych vám doporučil, abyste si moje stanovisko přečetl ještě jednou. Domnívám se, že se tím mnohá nedorozumění vyjasní.
<SPEAKER ID="058" NAME="László Tőkés" AFFILIATION="NI">
(HU) Pane předsedo, rád bych poblahopřál albánskému obyvatelstvu Kosova k dosažení nezávislosti a vzdal úctu památce albánského vůdce Ibrahima Rugovy.
<P>
Všechny plány mírového urovnání tragické historie jugoslávského regionu předložené v posledních patnácti letech byly formulovány z hlediska sebeurčení národů, autonomií a sdílení moci. Realizace Ahtisaariho plánu, posledního v řadě plánů, mezi nimiž jsou Carringtonský plán, Daytonská dohoda, jednání z Rambouillet a Dohoda z Ochridu, rovněž ukazuje, že ještě dlouho potrvá, než budeme moci považovat vztahy mezi jednotlivými skupinami a národnostmi v našem regionu za urovnané. To také ukazuje, že v budoucnosti bude možné nalézt řešení každé krize pomocí mezinárodní spolupráce.
<P>
V tomto smyslu je Kosovské řešení pro nás příkladem a řešením. Věříme v úspěšný výsledek mírového úsilí o autonomii etnických Maďarů v Rumunsku a územní nezávislost země Szekler s podílem Evropské unie.
<SPEAKER ID="059" NAME="Anna Záborská" AFFILIATION="PPE-DE">
(SK) 25. února 1948 došlo ke státnímu převratu, jehož prostřednictvím se dostali k moci komunisté, kteří v mé zemi nastolili totalitní režim. Ten však byl výsledkem událostí, k nimž u nás docházelo od roku 1946. V demokratickém prostředí obnoveného státu se Československo postupně stávalo nesvobodným. To je mimořádně závažné. Nejen porážka nacismu, ale i porážka komunismu patří k dědictví sjednocené a mírové Evropy. Díky tomu tu dnes mohou sedět zástupci desíti členských států.
<P>
Ráda bych připomněla tři věci. Rehabilitace symbolů komunismu a nacismu zasluhují stejné odsouzení. Na komunismus a nacismus je třeba pohlížet stejně, zejména kvůli obětím, za které jsou odpovědné. Komunistická, stejně jako nacistická totalita byly nastoleny v demokratických státech prostřednictvím zneužití demokracie. To je důvod k ostražitosti i dnes v Evropské unii. I oběti komunismu by si v této sněmovně zasloužili minutu ticha.
<SPEAKER ID="060" NAME="Ioannis Gklavakis" AFFILIATION="PPE-DE">
(EL) Pane předsedo, podle ustanovení společné organizace trhu s tabákem se od roku 2009 zdroje, které jsou nyní poskytovány jako přímá podpora pěstitelům v rámci pilíře 1, přesouvají do pilíře 2, kam spadají strukturální opatření.
<P>
V mé zemi, v Řecku, pěstují tabák obvykle v polopustých oblastech chudí farmáři, kteří nemají žádnou jinou možnost. Bude-li proto pěstování tabáku zastaveno, způsobí to v některých oblastech sociální, hospodářské a ekologické problémy.
<P>
Rovněž jsem si všiml, že cílem tohoto opatření je pěstování tabáku a nikoli kouření. Proto, pokud zastavíme pěstování tabáku spolu s kouřením, všichni se shodneme, a tak by tomu také mělo být. Avšak tak tomu není. Evropský cigaretový průmysl bude nadále vyrábět cigarety, pouze tabák se bude dovážet ze třetích zemí.
<P>
Měli bychom proto využít příležitosti, kterou nabízí přezkum SZP, k nápravě chyb; musíme ukázat, že Evropská unie je místem rovnosti, spravedlnosti a solidarity. Z tohoto důvodu by měl být stávající režim zachován i po 2009 a pěstitelům tabáku by mělo být nadále umožněno...
<P>
(Předsedající řečníka přerušil)
<SPEAKER ID="061" NAME="Silvia-Adriana Ţicău" AFFILIATION="PSE">
(RO) 4. února 2008 ratifikoval rumunský parlament reformní smlouvu EU. Vítáme tuto ratifikaci v rumunském parlamentu.
<P>
Reformní smlouva opětovně potvrzuje zásadu rovnosti občanů, dává právní platnost Chartě základních práv Evropské unie, zavádí kontrolu subsidiarity ze strany vnitrostátních parlamentů, uznává všeobecný přístup ke službám obecného hospodářského zájmu, zdůrazňuje důležitost energetické bezpečnosti a posiluje ducha solidarity mezi členskými státy v této oblasti a ukládá zvláštní opatření pro boj proti změnám klimatu.
<P>
V důsledku zavedení pojmu územní soudržnosti a jeho uznání jakožto jednoho z cílů zvýšily po ratifikaci smlouvy výbory Evropského parlamentu, které sehrávají významnou úlohu při určování strukturální politiky a politiky soudržnosti, svou činnost.
<P>
Z hlediska Výboru pro dopravu a cestovní ruch reformní smlouva uzákoňuje postup spolurozhodování, který je již uplatňován v oblasti námořní dopravy a vzdušné navigace a vytváří právní základ umožňující Evropskému parlamentu navrhovat podpůrná opatření na posílení identity odvětví cestovního ruchu.
<SPEAKER ID="063" NAME="Péter Olajos" AFFILIATION="PPE-DE">
(HU) Děkuji vám, pane předsedající. Již několikrát jsem v tomto Parlamentu mluvil o znečištění řeky Ráby, k němuž dochází v posledních sedmi letech. Obdrželi jsme řadu příslibů ze strany dotčených rakouských agentur a rakouské a maďarské orgány dokonce vypracovaly plán opatření. Evropská unie tento proces důkladně sleduje a říční výbor, který obě země ustanovily, podává pravidelná hlášení - naposledy tento týden.
<P>
Zdá se, že politici přispívají svým dílem, problémem však je, že řeka mezitím umírá. Nyní navíc už neumírá jen na maďarské straně, ale i na straně rakouské. Doposud vyhynulo jedenáct druhů ryb a 13 je vážně ohroženo. Organizace Greenpeace provedla při řadě příležitostí namátkové kontroly vodních vzorků a odhalila rakouské firmy, které řeku nezákonně znečišťují a mnohokrát překračují povolené normy. Na řece se zatím dělá mnohem více pěny než kdy dříve.
<P>
Řeka, o níž mluvím, není, pane předsedající, žádnou stokou, ale jednou z lokalit Natury 2000, skutečný říční mokřad. Lidé, kteří zde žijí, se obávají, že buď není v pořádku právní úprava EU, nebo není dostatečně plněna. Domnívám se, že bychom měli tuto záležitost uchovat na pořadu jednání této sněmovny, dokud nebude jednou provždy vyřešena. Já se o to rozhodně budu zasazovat.
<SPEAKER ID="064" NAME="Iuliu Winkler" AFFILIATION="PPE-DE">
(RO) Pane předsedající, vážení kolegové, finanční nástroje související s politikou soudržnosti Evropské unie sehrávají významnou úlohu při odstranění nerovností mezi jednotlivými regiony Evropy.
<P>
V případě nejnovějších členských států Evropské unie představují prostředky přidělené v rámci politiky soudržnosti zásadní příspěvek zajišťující budoucí rozvoj méně prosperujících regionů těchto zemí. Míra využití těchto fondů v nových členských státech se stále zvyšuje. Unie musí přizpůsobit prostředky vyčleněné na nástroje politiky soudržnosti realitě rozšířené Evropy.
<P>
Po přistoupení Rumunska a Bulharska je zapotřebí zaručit zvýšení finančních prostředků na politiku soudržnosti po roce 2013. Navýšení fondu soudržnosti je logickým důsledkem rozšíření Evropské unie a stane se dokladem důslednosti politiky Evropské unie vůči méně rozvinutým evropským regionům a vyšle silný politický signál novým členským státům.
<SPEAKER ID="065" NAME="Milan Gaľa" AFFILIATION="PPE-DE">
(SK) V uplynulém období jsme hodně diskutovali o energetické účinnosti a v praxi se ukazuje, že současné označování domácích spotřebičů informující spotřebitele o energetické náročnosti nemá dobrou vypovídací schopnost. Většina prodávaných spotřebičů se nachází v kategorii A, čímž se vytrácí jasný signál o energetické úspoře spotřebiče a pro výrobce mizí motivace vyrábět spotřebiče se sníženou spotřebou energie.
<P>
Pokud chceme spotřebitele a výrobce motivovat, je zapotřebí upravit třídění domácích spotřebičů do nových energetických tříd. Původní třídění totiž funguje od roku 1994. Vyzývám proto Evropskou komisi, aby urychlila přípravu nového systému označování spotřebičů štítky a též připravované zařazení dalších spotřebičů do tohoto systému.
<SPEAKER ID="066" NAME="Colm Burke" AFFILIATION="PPE-DE">
Pane předsedající, rád bych položil otázku týkající se plateb v rámci programu pro ochranu životního prostředí venkova (REPS) zemědělcům. V posledních 14 letech byly platby v rámci REPS vypláceny hned na počátku, jakmile byla předána vyplněná dokumentace Komisi nebo ministerstvu zemědělství Irska. Mám zato, že nyní budou platby zpožděny a více než 6 000 zemědělců doposud neobdrželo své platby včas. Podle mých informací se toto číslo zvedne v příštích měsících na 60 000.
<P>
Jde o to, že zemědělci plánují své finanční záležitosti na 12 měsíců dopředu a mají dohody se svými bankami, a mnozí z nich nemohou nyní v důsledku uvedené změny zaplatit bankám splátky.
<P>
Rád bych požádal, aby bylo mé stanovisko předáno příslušnému komisaři a aby byla tato záležitost vyřešena tak, aby mohly být obnoveny staré postupy, které byly uplatňovány 14 let.
<SPEAKER ID="067" NAME="Jean-Claude Martinez" AFFILIATION="NI">
(FR) Pane předsedající, mezinárodní právo mluví v této věci jednoznačně. Pokud jde o Kosovo, může stát existovat, pokud má za prvé obyvatelstvo, za druhé území a za třetí veřejné služby. V Kosovu nejsou veřejné služby, což si Komise může ověřit, pokud se tam vypraví. Jediná služba, která zde funguje, je mafie.
<P>
Stát je svrchovaný, pokud plně vykonává své pravomoci. Doklady však ukazují, jak nám právě řekl předsedající Parlamentu, že výkon pravomoci v Kosovu je ve stavu svrchovanosti pod dohledem.
<P>
Stát je svrchovaný, pokud je jeho pravomoc nezávislá, řecky autonomos, to znamená, pokud sám může rozhodovat o tom, co učiní. V Kosovu rozhoduje NATO a Spojené státy.
<P>
Stát je svrchovaný, pokud je jeho pravomoc výlučná. Na území Kosova však působí mnoho sil, nikoli jedna.
<P>
Stát je svrchovaný, pokud respektuje zásadu uti possidetis, neporušitelnosti hranic.
<P>
Jinými slovy, Kosovo neplní žádné z kritérií svrchovaného státu podle mezinárodního práva. A proč? Protože po zakládání zločineckých a gangsterských států nyní vymýšlíme laboratorní státy, v nichž Evropská komise testuje a vynalézá federalismus prostřednictvím rozdělování zemí.
<SPEAKER ID="068" NAME="Ján Hudacký" AFFILIATION="PPE-DE">
(SK) Včerejší vyhlášení nezávislosti Kosova je zřejmě nebezpečným a bude zřejmě nebezpečným precedentem pro vývoj ve vícerých zemích a regionech světa. Tento akt je o to problematičtější, že se odehrál za vydatné politické a diplomatické podpory USA a většiny velkých zemí Evropské unie, přičemž bylo od začátku jasné, že se porušuje mezinárodní právo.
<P>
Rozhodně lepším řešením pro Balkán by byla intenzivnější demokratizace poměrů v Srbsku za pomoci Evropské unie, což by následně vytvářelo příznivější ovzduší pro konsolidaci vztahů mezi Srby a albánskou menšinou na společném území. I když by se jednalo zřejmě o dlouhodobou záležitost. Rovněž je naivní se domnívat, že tímto precedentem rozšířené právo menšin o území autonomií se nestane i pro samotné členské státy Evropské unie v blízké budoucnosti neřešitelným problémem.
<SPEAKER ID="069" NAME="Avril Doyle" AFFILIATION="PPE-DE">
Pane předsedající, mohla bych podpořit svého kolegu a naléhavě vyzvat Komisi, aby přestala v příštích měsících vyhledávat konflikty s různými irskými orgány, protože mám před sebou poměrně důležitou práci? Musím připomínat, co přesně se očekává od Irů ve vztahu k Lisabonské smlouvě?
<P>
Zejména se chci ohradit proti způsobu, jakým se úředníci zaměřili na systém plateb REPS v Irsku. 14 let orgány ministerstva zemědělství v Irsku - se souhlasem Komise - plánovaly platby v rámci programu pro ochranu životního prostředí venkova tisícům zemědělců a jejich rodinám. Letos v posledním měsíci Komise rozhodla, že platby nemohou být vyplaceny nyní, ale že musí být vyplaceny až na konci roku. Nevyhledávejte prosím - letos spíše než v kterémkoli jiném roce - spory s irskými zemědělci ani žádnou jinou skupinou irského obyvatelstva a nebraňte jim v přístupu k penězům, na které mají nárok, způsobem, který se uplatňuje už 14 let. Toto není čas na vyhledávání sporů. Vyslyšte nás prosím.
<SPEAKER ID="070" NAME="Předsedající">
Tím je tento bod uzavřen.
