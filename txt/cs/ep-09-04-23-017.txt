<CHAPTER ID="017">
Nešíření jaderných zbraní a budoucnost Smlouvy o nešíření jaderných zbraní (rozprava) 
<SPEAKER ID="411" NAME="Předsedající">
Dalším bodem je zpráva paní Beerové předložená jménem Výboru pro zahraniční věci, která obsahuje:
<P>
návrh doporučení Evropského parlamentu Radě týkající se nešíření jaderných zbraní a budoucnosti Smlouvy o nešíření jaderných zbraní (NPT).
<SPEAKER ID="412" NAME="Angelika Beer">
zpravodajka. - (DE) Pane předsedající, dámy a pánové, existence tisíců jaderných zbraní je nejnebezpečnější dědictví studené války. To nejsou moje slova; vypůjčila jsem si je z projevu prezidenta Obamy předneseného nedávno v Praze, který se týkal největších hrozeb, kterým čelíme. Žádná jiná otázka není pro bezpečnost 21. století důležitější.
<P>
Podobná slova už zde zazněla v minulých letech, například z úst amerických stratégů Kissingera a Sama Nunna, kteří vytvořili specifickou cestu ke světu bez jaderných zbraní. Vysoce postavení evropští politici se k nim přidali a generální tajemník OSN přišel s pětibodovým plánem odzbrojení. Nikdy nebyla lepší doba pro to, abychom znovu začali mluvit o jaderném odzbrojení.
<P>
Nezapomínejme, že v minulých letech docházelo vždy pouze ke krokům zpět. Jednání na konferenci o jaderném odzbrojení v roce 2005 skončila katastroficky. To se příští rok nesmí opakovat. My Evropané musíme nyní ukázat, že to s odzbrojením myslíme vážně. Pokud se Evropská unie posune vpřed, může nastavit normy a to je důvod, proč nechápu, proč většina poslanců v této sněmovně zjevně nechce tento ambiciózní cíl snížení zbraní hromadného ničení podpořit.
<P>
Množství pozměňovacích návrhů předložených skupinou konzervativců ve Výboru pro zahraniční věci mou zprávu a její cíl, kterým je odzbrojení a předložení doporučení Radě, zcela postavilo na hlavu a změnilo ji v cár papíru. Jako Parlament máme nyní určitou zodpovědnost a nemůžeme ji odsunovat či delegovat na jiné parlamenty.
<P>
Zasazujeme se o podpoření úmluvy o jaderném odzbrojení a Protokolu Hirošima-Nagasaki, protože odzbrojení je možné. Není to hloupá a odtažitá iluze. Můžeme toho dosáhnout, pokud se o to budeme pevně zasazovat. Dokumenty, které chceme přijmout, nejsou v rozporu s touto úmluvou; vyplňují mezery v úmluvě a tím ji posilují. Potřebujeme jasné politické prohlášení a to je moje výzva všem skupinám týkající se zítřejšího hlasování: zvažte dnes, jaká je správná cesta vpřed.
<P>
Vím, že smlouva o nešíření jaderných zbraní obsahuje také zmínku o civilním využívání, ale my zde dnes nehovoříme o renesanci jaderné energie; hovoříme o jaderném odzbrojení. Jako předsedkyně delegace pro vztahy s Íránem a mluvčí pro zahraniční politiku bych chtěla také říci, že každý, kdo se nepoučil z Íránské krize za poslední léta, která často zvyšuje riziko vojenské eskalace, a z toho, že civilní využívání jaderné energie nelze zcela oddělit od jejího vojenského zneužití, vůbec nepochopil zahraniční politiku posledních let, nebezpečí ani problematiku jaderného odzbrojení.
<P>
Všichni víme, že našeho cíle nelze dosáhnout přes noc, ale musíme začít. Nemůžeme po desetiletí žádat jednomyslně po Američanech jaderné odzbrojení a pak, když prezident Obama řekne, že je k němu připraven, když prezident Medveděv řekne, že je k němu připraven, konzervativní většina v tomto Parlamentu to odmítne. Proto bych vás chtěla ještě jednou ve vší vážnosti požádat, jak to učinil Výbor pro zahraniční věci, abyste nezaměňovali otázku civilního využití jaderné energie s obnovením potenciálu jaderného odzbrojení. Každý, kdo zavře dveře před jaderným odzbrojením, nebude moci říct, kdy se tato možnost znovu objeví. Chtěla bych požádat všechny, kteří zítra budou hlasovat proti tomuto usnesení a našim pozměňovacím návrhům, aby při volební kampani svým voličům vysvětlili, proč považují jaderné zbraně v Evropě za dobrou věc.
<SPEAKER ID="413" NAME="Petr Nečas">
úřadující předseda Rady. - (CS) Vážený pane předsedo, vážené paní poslankyně, vážení páni poslanci, jsem velice rád, že se dnes mohu zúčastnit této rozpravy. Zejména bych chtěl poděkovat Evropskému parlamentu za zájem o tuto otázku a paní Angelice Beer za práci, kterou jako zpravodajka vykonala při vypracování této zajímavé zprávy. Doporučení, která jsou v ní uvedena, Rada zajisté pečlivě prostuduje.
<P>
Jak jasně uvádí zpráva, je důležité dosáhnout v oblasti nešíření dalšího pokroku. Jednou z hlavních priorit je zajistit kladný a konkrétní výsledek hodnotící konference Smlouvy o nešíření jaderných zbraní, která se má konat příští rok. Blížící se květnové zasedání přípravného výboru Smlouvy o nešíření jaderných zbraní je důležitým krokem v přípravě na tuto konferenci. Evropská unie bude i nadále pozitivně přispívat k procesu přezkumu, a to v souladu se svou strategií proti šíření zbraní hromadného ničení a v souladu s nedávným prohlášením o posílení mezinárodní bezpečnosti přijatým Radou v prosinci 2008.
<P>
Máme zájem na vyváženém přezkumu, který za účelem zachování celkové rovnováhy, jež je základem režimu nešíření jaderných zbraní, přikládá stejnou důležitost všem třem pilířům Smlouvy o nešíření, tzn. nešíření, odzbrojení a mírové využívání. Jsme názoru, že právě jen vyvážený přístup může vést k úspěchu hodnotící konference.
<P>
Evropská unie si je vědoma nových příležitostí pro Smlouvu o nešíření, zvláště v souvislosti s obnoveným dialogem USA-Rusko, obnoveným závazkem zajistit vstup v platnost Smlouvy o všeobecném zákazu jaderných zkoušek a zahájit mezinárodní rozhovory o ověřitelné smlouvě, která zamezí výrobě štěpných materiálů pro jaderné zbraně. Evropská unie také se zájmem vnímá obnovenou veřejnou debatu o způsobech, jak dosáhnout cílů vytyčených Smlouvou o nešíření.
<P>
Jedním z důvodů, proč je proces přezkumu tak důležitý, je skutečnost, že se režim Smlouvy o nešíření potýká s vážnými problémy. Tyto problémy přichází zejména ze strany KLDR, Íránu a Sýrie. Je třeba se jimi zabývat a řešit je posílením mechanismu kontroly dodržování. Jak všichni víme, Evropská unie je v této oblasti aktivní a spolu s partnery hraje i nadále vedoucí roli, zejména pokud jde o úsilí o nalezení diplomatického řešení íránské jaderné otázky.
<P>
Jak je uvedeno ve zprávě, kromě problematiky nešíření se musíme věnovat i otázce jaderného odzbrojení. Jsme odhodláni hrát v této důležité oblasti klíčovou úlohu. Evropská unie je vskutku oddána prosazování jaderného odzbrojení, a tedy dosažení cíle článku 6 Smlouvy o nešíření. Toto téma má pro Evropskou unii, jejíž dva členské státy mají jaderné zbraně, zvláštní důležitost. Vyzýváme mezinárodní společenství, aby se připojilo k prosazování konkrétních, realistických odzbrojovacích iniciativ, které Evropská unie předložila Valnému shromáždění OSN v roce 2008.
<P>
Rovněž se musíme zabývat otázkou jaderné energie. Je důležité, aby rozvoj jaderné energetiky pro mírové účely probíhal za podmínek maximální bezpečnosti, zabezpečení a standardů nešíření. Evropská unie je připravena k posílení mezinárodní spolupráce v této oblasti jak v kontextu příští hodnotící konference Smlouvy o nešíření, tak i na jiných fórech. Zejména mnohostranné přístupy k dodávkám jaderného paliva mohou nabídnout důvěryhodnou alternativu k vývoji vlastních národních programů v oblasti citlivých jaderných technologií. Je zapotřebí zvýšit atraktivitu mnohostranných mechanismů dodávek jaderného paliva, zejména pro rozvojové země. Rostoucí řada těchto zemí v současné době totiž uvažuje o zahájení programů na výrobu jaderné energie.
<P>
Ve zprávě je správně zdůrazněn význam ratifikace Smlouvy o všeobecném zákazu jaderných zkoušek. Evropská unie přikládá pokroku v ratifikaci zvláštní význam a bude usilovat o pokrok za účelem dosažení tohoto cíle. Předsednictví provedlo demarše na vysoké úrovni k devíti zemím, jejichž ratifikace je ještě nezbytná pro vstup smlouvy v platnost. Vyvíjíme úsilí pro úspěch konference, která bude podle článku 14 smlouvy pořádána v září 2009 v New Yorku na podporu vstupu smlouvy v platnost. Evropská unie je důležitým přispěvatelem k budování monitorovacího systému smlouvy a posiluje tak věrohodnost budoucího verifikačního systému smlouvy. Také se domníváme, že by bylo velmi prospěšné vyvinout věrohodné úsilí o zahájení jednání o ověřitelné Smlouvě o zákazu výroby štěpných materiálů.
<P>
Pozitivní přístup, který USA nedávno zaujaly ke Smlouvě o všeobecném zákazu jaderných zkoušek a Smlouvě o zákazu výroby štěpných materiálů, jakož i v oblasti jaderného odzbrojení, je velmi povzbudivý. Opravdu věříme, že tento přístup povede v blízké budoucnosti k určitým velmi konkrétním opatřením. Obecněji řečeno, tato nově vzniklá příležitost může hrát významnou roli v zaměření procesu přezkumu Smlouvy o nešíření správným směrem.
<SPEAKER ID="414" NAME="Olli Rehn">
člen Komise. - Pane předsedající, šíření zbraní hromadného ničení se stalo v posledních letech závažným problémem a mezinárodní společenství musí být na tento problém připraveno a rozhodně jej řešit.
<P>
Podle našeho názoru došlo v souvislosti s jednáními o Smlouvě o nešíření jaderných zbraní u nové administrativy USA a v jednáních mezi Ruskem a Spojenými státy o kontrole zbraní k určitému pokroku, což by mohlo znamenat novou cestu v jaderných otázkách.
<P>
Pro Evropskou unii je Smlouva o nešíření jaderných zbraní založena na třech vzájemně se podporujících pilířích: nešíření, odzbrojení a mírové využívání jaderné energie. Zpráva paní Beerové o nešíření jaderných zbraní mi dala vítanou příležitost popsat odpovědnost a činnost Společenství podle těchto tří pilířů.
<P>
Podle Smlouvy o Euratomu nese Komise odpovědnost za to, že štěpné jaderné materiály, například plutonium, uran a thorium, nebudou použity jinak než k účelům zamýšleným uživateli ve Společenství, ať již v jaderném průmyslu či jinde, například ve výzkumných střediscích a lékařských ústavech.
<P>
Komise nyní pracuje na akčním plánu, jak nejlépe čelit chemickým, biologickým, radiologickým a jaderným teroristickým hrozbám. Tuto politiku představíme v polovině tohoto roku spolu s doporučeními k dalšímu posílení kultury bezpečnosti mezi 27 členskými státy. Další klíčovou složkou naší politiky k zabránění šíření zbraní hromadného ničení je dále systém kontroly vývozu.
<P>
Akční plán Komise o nešíření a odzbrojení se nezastaví u hranic Unie. S novým nástrojem pro stabilitu a jadernou bezpečnost - spolu s téměř 1 miliardou EUR podle finančního výhledu - dostala Komise příležitost přispět po celém světě k nešíření jaderných zbraní a posílení bezpečnosti v následujících letech.
<P>
Účelem nástrojů Společenství je vyvinout komplexní programy snížení hrozeb, které třetím zemím poskytnou široké možnosti spolupráce v oblasti kontroly vývozu, sledování hranic a moří, využití výsledků vědců, biovědy a jaderné bezpečnosti. Logika těchto programů je zcela v souladu s cíli globálního partnerství G8 definovanými v roce 2002, kdy Komise vyčlenila 1 miliardu EUR na 10leté období let 2002 až 2013.
<P>
Závěrem bych chtěl uvést, že je třeba také podporovat iniciativy na vybudování modelu jaderné spolupráce pro civilní účely, aby země získaly přístup k jaderné energii bez toho, že by se zvyšovalo riziko šíření těchto zbraní. Mezinárodní palivová banka IAEA, které má Komise v plánu přispět 20 miliony EUR, je krokem správným směrem za předpokladu, že vysvětlíme důvody pro podporu takového programu.
<P>
Závěrem bych chtěl uvést, že Komise tvrdě pracuje na podpoře všech tří pilířů smlouvy o nešíření jaderných zbraní a dozrál čas i mezinárodní klima pro změnu přístupu k jaderným otázkám. Komise je připravena spolupracovat s ostatními a využít velkou příležitost, která před námi stojí, aby tak vytvořila bezpečnější svět i v tomto ohledu.
<SPEAKER ID="415" NAME="Josef Zieleniec">
jménem skupiny PPE-DE. - (CS) Jméno amerického prezidenta Obamy bude dnes hodně skloňováno zejména v souvislosti s jeho pražským projevem z 5. dubna. Naším úkolem však není hodnotit přístup nové americké administrativy, ale dát dnes doporučení Radě, která připraví pozici Evropské unie k budoucnosti režimu nešíření jaderných zbraní. Náš Parlament bude v této debatě brán vážně, jen pokud bude prosazovat jednoznačné, ale ve všech směrech realistické řešení. Receptem naší politické skupiny proto je využití všech dostupných mezinárodních nástrojů místo vytváření nových. Posílení všech tří úzce provázaných pilířů Smlouvy o nešíření, tedy jaderného odzbrojení, nešíření jaderných zbraní a mírové spolupráce v oblasti jaderných technologií. Proto je důležitá podpora realistických odzbrojovacích iniciativ, u kterých je jasně stanoven postup kontroly a verifikace jak zničení stávajících zbraní, tak i prostředků pro jejich výrobu. V souvislosti s posílením pilíře spolupráce v oblasti mírového využívání jaderných technologií také jednoznačně podporujeme internacionalizaci obohacovacího cyklu uranu zejména formou vytvoření Mezinárodní palivové banky.
<P>
Jsem velmi rád, že výsledek hlasování ve výboru jasně odráží naše postoje. Jsem přesvědčen, že po projevu prezidenta Obamy na výsledku z výboru není co měnit. Americký prezident potvrdil, že cesta, která je před námi, bude dlouhá, že se pro ni hodí více realismus než naivita a že není nic důležitějšího než konkrétní, realizovatelné kroky. V jednáních s novou americkou administrativou nás ale čeká důležitý a přitom složitý úkol. Musíme prosadit, aby o těchto otázkách nebylo rozhodováno jen mezi největšími jadernými mocnostmi nad hlavami Evropské unie. Je to velká výzva pro evropskou diplomacii.
<SPEAKER ID="416" NAME="Ana Maria Gomes">
jménem skupiny PSE. - Pane předsedající, chtěla bych poblahopřát paní Beerové k výborné a dobře načasované zprávě. Tento rok je rokem rozprav o jaderné energii. USA připravují revizi svého postoje k jaderné energii, NATO přehodnocuje svou strategii a svět se připravuje na konferenci o revizi úmluvy o nešíření jaderných zbraní v roce 2010.
<P>
To vše se děje ve zvláštních souvislostech. Spojené státy jsou vedeny prezidentem Barackem Obamou, který má vizi světa bez jaderných zbraní. Není čas na strach či váhání. Naši voliči by nepochopili, proč Parlament vypracoval zprávu ke Smlouvě o nešíření jaderných zbraní, která je méně ambiciózní než současná administrativa USA.
<P>
Vůdčí úlohu USA v této otázce samozřejmě vítáme. USA a Rusko jsou koneckonců nepochybně jadernými velmocemi. Evropa však nemůže nečinně přihlížet strategickým diskusím Moskvy a Washingtonu o budoucnosti. Musíme představit vlastní iniciativu v oblasti nešíření jaderných zbraní založenou na přísné rovnováze mezi nešířením a odzbrojením. To je to, o čem je tato zpráva, což je v souladu s duchem pozměňovacích návrhů předložených v plénu socialisty.
<P>
Proč nepodpořit Vzorovou úmluvu o jaderných zbraních a Protokol Hirošima-Nagasaki, které jsou oba po celém světě podporovány civilními organizacemi a politickými vůdci? Je to naše role poslanců, nezatížených omezeními výkonné moci, ukázat v této oblasti našim vládám, a tedy Radě, cestu. Doufám, že tato sněmovna pozměňovací návrhy skupiny socialistů podpoří.
<SPEAKER ID="417" NAME="Janusz Onyszkiewicz" LANGUAGE="PL">
Pane předsedající, je poněkud paradoxní, že jaderné zbraně značně přispěly k tomu, že se studená válka nezvrhla ve třetí světovou válku. Bylo tomu tak proto, že obě strany byly přesvědčeny, že použití jaderných zbraní by způsobilo úplné zničení obou stran.
<P>
Dnes je situace jiná. Samozřejmě bychom se na jaderné zbraně neměli nyní takto dívat, ale musíme mít na paměti, že se mnoho zemí dívá na jaderné zbraně jako na něco velmi důležitého. Pro mnoho zemí jsou jaderné zbraně symbolem moci, pro jiné jsou nejlepším odstrašujícím prostředkem, jako je tomu v případě Izraele, a pro mnoho dalších zemí jsou náhražkou za slabé konvenční zbraně, což je případ Ruska.
<P>
V této souvislosti nemůže být jaderné odzbrojení, o které bychom samozřejmě měli usilovat, rychlý proces a prezident Obama to dobře chápe. Nejdůležitější věcí je nyní nešíření jaderných zbraní a uvědomění si nebezpečí, které představují některé skupiny. Bin Ládin to jasně ukázal, když řekl, že získání zbraní hromadného ničení je náboženská povinnost. Nešíření je naprosto zásadní.
<SPEAKER ID="418" NAME="Rebecca Harms">
jménem skupiny Verts/ALE. - (DE) Pane předsedající, dámy a pánové, program, který umožnil Iráku, Íránu a Severní Koreji získat jaderné technologie, se jmenoval Atom pro mír. Východ i Západ se na tomto programu podílely. Viděli jsme, kam to vedlo v Iráku, kde došlo po atomovém vyzbrojení určeném původně k rozvíjení civilních technologií k hrozné válce. Kam to povede v Íránu, nejsem nyní schopná říci. Korea společenství pro nešíření jaderných zbraní opustila.
<P>
Ve stejném týdnu, kdy Severní Korea agresivně oznámila své plány a s konečnou platností vykázala ze země mezinárodní odborníky, IAEA oznámila, že zahájí rozhovory s 30 až 50 rozvojovými zeměmi o civilním vyzbrojení; nazývá se to vybavení, ale já tomu říkám vyzbrojení. Je to ďábelský cyklus. Pokud nezastavíme vyzbrojování civilistů, nikdy nebudeme moci plně využít šíření jaderných technologií, ani vojenských technologií.
<SPEAKER ID="419" NAME="Tobias Pflüger">
jménem skupiny GUE/NGL. - (DE) Pane předsedající, dámy a pánové, nyní je opravdu na čase skončit na této planetě s jadernými zbraněmi a dodržet závazek odzbrojení uvedený ve Smlouvě o nešíření jaderných zbraní, zejména v jejím článku 6. Nový prezident USA Barack Obama uvedl, že chce jaderné odzbrojení. Nyní jsou to vlády zemí Evropské unie, které jsou vyzývány k tomu, aby se podílely na určitých akcích jaderného odzbrojení.
<P>
To ve skutečnosti znamená, že se jedná o odzbrojení, a ne o modernizaci britských a francouzských jaderných zbraní. Také to znamená stop německé jaderné účasti, což znamená stažení jaderných zbraní USA z Evropy, například z Büchelu v Porýní-Falcku. Většina v Evropském parlamentu, zatím dosažená ve Výboru pro zahraniční věci, by neměla marnit čas hlasováním o nic neříkajících zprávách a měla by nadále usilovat o odzbrojení, které bylo původně ve zprávě obsaženo. Začínám mít pocit, že skupina Evropské strany lidové (Křesťanských demokratů) a Evropských demokratů stále žije v minulosti. To, co potřebujeme, je další odzbrojování ve Smlouvě o nešíření jaderných zbraní a pro to bychom měli zítra hlasovat.
<SPEAKER ID="420" NAME="Philip Claeys" AFFILIATION="NI">
(NL) Zpráva paní Beerové je jen velmi obecná, což je docela pochopitelné, protože Smlouva o nešíření zbraní je zbytečná, pokud není dodržována všemi státy. Na druhou stranu si však myslím, že tato zpráva mohla jasně poukázat na dva konkrétní případy, a to na Severní Koreu a Írán, protože je naprosto jasné, že hlavní hrozbu představují právě tyto dva státy.
<P>
Evropská unie spolu s ostatními mezinárodními organizacemi, například NATO a - bude-li to možné - s Radou bezpečnosti Organizace spojených národů musí dát totalitním režimům, jakými jsou Severní Korea či Írán, jasně najevo, že další vyvíjení jaderných zbraní nelze tolerovat. V této souvislosti je nesmírně důležité, aby země jako Rusko a Čína byly vyzývány k ukončení veškeré spolupráce s těmito zeměmi při vyvíjení jaderných zbraní, případně aby byla přijata jasná opatření. Pokud Severní Korea a Írán nejsou schopny samy změnit své postoje, musí být v každém případě odříznuty od všech možných kanálů, které by jim mohly pomáhat při vyvíjení jaderných zbraní.
<SPEAKER ID="421" NAME="Karl von Wogau" AFFILIATION="PPE-DE">
(DE) Pane předsedající, dámy a pánové, když zanikl Sovětský svaz, mnozí se domnívali, že to povede ke konci jaderné hrozby, ale stalo se to, že v určitých regionech globální jaderná hrozba stále existuje; zmíním jen Írán, Severní Koreu, Indii a Pákistán. Bohužel ani Smlouva o nešíření jaderných zbraní tomu nebyla schopna zabránit. Skutečné nebezpečí spočívá v tom, že teroristé či jiní pachatelé či nezodpovědné režimy se mohou dostat k jaderným zbraním.
<P>
Iniciativa panů Kissingera a Shultze a projev prezidenta Obamy v Praze nyní do této otázky vnesly nový jev. Je to obrovsky důležité. Jasně se zde ukazuje, že i jaderné velmoci jsou nyní připraveny snížit svůj arzenál a prohlášení prezidenta Obamy je novým krokem. Nyní je důležité, aby Evropa, jaderné velmoci i jiní hovořili jedním hlasem.
<P>
Prvním krokem na této cestě je skutečnost, že pan Solana vede jednání s Íránem jménem všech evropských i mimoevropských zemí. Věřím, že bychom na to měli navázat. Nesmíme na této cestě očekávat rychlé zázraky jako paní Beerová, ale pokud máme dnes příležitost opravdu tuto hrozbu krok za krokem snížit, měli bychom ji využít.
<SPEAKER ID="422" NAME="Petr Nečas">
úřadující předseda Rady. - (CS) Vážený pane předsedo, vážené paní poslankyně, vážení páni poslanci, chtěl bych velmi ocenit tuto diskusi. Jak jsem uvedl na začátku této rozpravy, začal zlomový okamžik v existenci Smlouvy o nešíření a procesu kontroly zbraní. Všem, kteří tady vystoupili, bych chtěl poděkovat za jejich připomínky. Chtěl bych jednoznačně vyjádřit souhlas s tím, že má být vyjádřena podpora ověřitelným, konkrétním a realistickým kroků v této oblasti tak, jak ji vyjádřil pan poslanec Zieleniec, a také se ztotožnit s prohlášením pana poslance Onyszkiewicze, který řekl, že odzbrojení je pomalý proces a o to důležitější je podpora právě oněch realistických kroků. Současně se musím ztotožnit s tím, že je nezbytné upozornit na zneužití případného mírového programu pro výrobu štěpných materiálů, jak na to upozornila paní poslankyně Harms, a také s tím, že vůči těm zemím, které zneužívají mírového programu k potenciálnímu zbrojení, je nezbytné zaujmout rázný postup a v tomto se ztotožňuji s panem poslancem Claeysem. Chtěl bych také zdůraznit, že Evropská unie se bude i nadále účastnit přezkumu Smlouvy o nešíření a aktivně přispěje k úspěchu celého procesu.
<P>
Na nadcházející přípravný výbor v květnu v New Yorku přichází Unie s konkrétními návrhy pro budoucí akční plán hodnotící konference konající se v roce 2010 v rámci všech tří pilířů Smlouvy. Předložíme naše návrhy ve formě společných prohlášení k jednotlivým pilířům a ve formě pracovních dokumentů. V rámci příprav hodnotící konference konající se v roce 2010 má Rada v úmyslu vypracovat revidovaný a aktualizovaný společný postoj. Evropská unie bude usilovat o úspěšný výsledek a před zasedáním přípravného výboru bude společně pracovat s klíčovými partnery s cílem zajistit našim cílům širokou podporu.
<P>
Je třeba rovněž využít nové příležitosti v oblasti jaderného odzbrojení a Evropská unie je odhodlána nezůstat pasivním divákem. Evropská unie je tvořena členskými státy, které mají jaderné zbraně, členskými státy, které tyto zbraně nemají, členskými státy využívajícími jadernou energii a členskými státy, které jsou proti využití této energie. Jako celek může a je odhodlána hrát významnou úlohu. Rada je odhodlána Evropský parlament pravidelně informovat o budoucím vývoji, jak pokud jde o výsledek jednání přípravného výboru, tak i obecněji v rámci příprav na konferenci, která se bude konat v příštím roce.
<SPEAKER ID="423" NAME="Olli Rehn">
člen Komise. - Pane předsedající, všem, kteří se zúčastnili této konstruktivní rozpravy, bych chtěl poděkovat. Jedná se opravdu o velmi významné téma. Z naší strany bude Komise pokračovat ve své práci na podpoře Smlouvy o nešíření jaderných zbraní a ověří správné využívání štěpných jaderných materiálů podle Smlouvy o Euratomu.
<P>
Pracuje na tom, aby zhatila pokusy teroristických skupin získat přístup k chemickým, radiologickým a jaderným materiálům pomocí zpřísněného režimu Společenství pro vývoz a podporuje úsilí IAEA o zabezpečení citlivých jaderných materiálů a zabránění pašování jaderných materiálů - což je velmi důležité - dále podporuje jadernou bezpečnost a kulturu bezpečnosti po celém světě a využívá značné zdroje, které má k dispozici podle nástrojů pro stabilitu a jadernou bezpečnost.
<P>
Těším se na další spolupráci s Parlamentem při cestě k těmto cílům a spoléhám na vaši spolupráci v budoucnu.
<SPEAKER ID="424" NAME="Angelika Beer">
zpravodajka. - (DE) Pane předsedající, pane komisaři, dámy a pánové, toto zde není ideologická rozprava. Po vojenských zásazích vedených USA proti Iráku, Afghánistánu a dalším oblastem jsme se ocitli v době stále se stupňující krize a nikdo se ani neodvažoval mluvit o jaderném odzbrojení či v něj doufat. Nyní máme jedinečnou příležitost. Nevím, jak dlouho bude tato příležitost trvat, ale je naší povinností zajistit pro budoucí generace mírový svět.
<P>
Mezi základní předpoklady úspěchu v oblastech, které právě zmínil pan komisař Rehn, patří i nepřijatelnost dvojích norem v Evropské unii. To znamená, že i my jako Evropané máme povinnost prosazovat jaderné odzbrojení. Ráda bych vám připomněla naši rozpravu v prosinci minulého roku, kdy zde byl Javier Solana a hovořili jsme o revizi bezpečnostní strategie. Poukázal na jedno hlavní nebezpečí - a s tím tato sněmovna souhlasila - nebezpečí šíření zbraní hromadného ničení.
<P>
Proto na vás ještě jednou apeluji. Podívejte se znovu na tři pozměňovací návrhy, které předložila Skupina socialistů v Evropském parlamentu a Skupina Zelených/Evropské svobodné aliance, aby se dal do pohybu proces odzbrojení a kontroly a aby byly přijaty některé nástroje, například Úmluva o jaderných zbraních, která má doplnit Smlouvu o nešíření jaderných zbraní. Ještě jednou zvažte, zda pro tyto návrhy nemůžete hlasovat, protože pokud bude přijat pozměňovací návrh skupiny PPE, nebude moci moje skupina pro tuto zprávu hlasovat.
<P>
Závěrem bych chtěla poděkovat mezinárodním organizacím, jakými jsou například Starostové pro mír, Lékaři za bezpečný život na Zemi a ICAN (mezinárodní kampaň za zrušení jaderných zbraní). ICAN existoval jako mezinárodní kampaň za zrušení jaderných zbraní již dávno před Obamou.
<SPEAKER ID="425" NAME="Předsedající">
Rozprava je ukončena.
<P>
Hlasování se bude konat v pátek 24. dubna 2009.
<P>
Písemná prohlášení (článek 142)
<SPEAKER ID="426" NAME="Pedro Guerreiro  " LANGUAGE="PT">
Navzdory některým pozitivním aspektům chybí tomuto návrhu usnesení Evropského parlamentu základní požadavek na jaderné odzbrojení a soustředí se pouze na nešíření.
<P>
To, co potřebujeme a žádáme, je však přijetí programu, který zakáže použití a výrobu jaderných zbraní, podpoří jejich úplné zničení, vytvoří oblasti bez jaderných zbraní a obnoví jednání o jaderném odzbrojení a přísné uplatňování Smlouvy o nešíření jaderných zbraní i ze strany současných jaderných mocností.
<P>
Potřebujeme program jaderného odzbrojení doprovázený demilitarizací mezinárodních vztahů, dodržováním Charty Organizace Spojených národů, ukončením kolonialismu, zásadou nevměšování se a mírovým řešením mezinárodních konfliktů.
<P>
Potřebujeme program požadující: zákaz militarizace vesmíru; omezení konvenčních zbraní a výdajů na zbrojení (a nikoliv jejich zvyšování, jak to nedávno žádala administrativa USA na summitu NATO); uzavření cizích vojenských základen; odmítnutí militarizace Evropské unie a její přeměny v politický a vojenský blok; podřízení NATO OSN v otázkách bezpečnosti; a rozpuštění politických a vojenských bloků.
