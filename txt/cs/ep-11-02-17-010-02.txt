<CHAPTER ID="010-02">
2. Jemen: odsuzování nezletilých pachatelů k trestu smrti, zejména případ Muhammada Táhira Tábita Samúma
<SPEAKER ID="421" NAME="Předsedající">
Dalším bodem je rozprava o šesti návrzích usnesení o Jemenu - odsuzování nezletilých pachatelů k trestu smrti, zejména případ Muhammada Táhira Tábita Samúma .
<SPEAKER ID="422" NAME="Marietje Schaake">
autorka. - Pane předsedající, s velkým obdivem se dívám na odvahu občanů, kteří vzdorují útlaku a násilí ze strany svých vlád. Viděli jsme to v lidových povstáních v Tunisku, Egyptě, Íránu, Alžírsku, Bahrajnu a také v Jemenu. Mladá generace chce, aby naděje nahradila cynismus, příležitosti nahradily chudobu, spravedlnost nahradila beztrestnost a svoboda internetu nahradila represi a cenzuru.
<P>
Máme dlouhý seznam vážných obav z vývoje v Jemenu v souvislosti s demokracií, lidskými právy a nezávislostí soudnictví i stíháním novinářů, bloggerů a obhájců lidských práv. Zejména jsme znepokojeni atmosférou strachu, která je způsobena popravami nezletilých, navzdory závazku Jemenu vůči mezinárodnímu společenství nepopravovat nezletilé pachatele a odrazu tohoto závazku ve vlastním trestním řádu.
<P>
S ohledem na nedostatek přiměřených prostředků k určení věku obžalovaných je obtížné, aby se lidé bránili. Vyzýváme prezidenta Jemenu a úřady, aby alespoň respektovaly vlastní zákony Jemenu a závazky vůči mezinárodnímu společenství a zastavily popravy nezletilých. Také zdůrazňujeme potřebu reforem v Jemenu, o něž žádá množství demonstrantů v ulicích a chceme, aby se zlepšily jejich životní podmínky a jejich práva.
<SPEAKER ID="423" NAME="Marie-Christine Vergiat" LANGUAGE="FR">
Pane předsedající, arabské země jsou zmítány vlnou lidových povstání, která se postupně šíří do všech těchto zemí a já doufám, že to bude pokračovat.
<P>
Bezprecedentní vlna protestů proti diktaturám, které jsou v těchto zemích u moci, získává na popularitě. Tyto diktatury existují často s podporou nebo v lepším případě za mlčení všech západních režimů. Zdá se, že vůči lidovým povstáním není žádná země imunní, a to je dobře. Příliš dlouho nám - příliš dlouho vám - trvalo si uvědomit, co se v těch zemích děje a i nyní to odkládáte. Evropskému parlamentu to trvalo do 2. února, než přijal usnesení o Tunisku a teprve nyní na tomto dílčím zasedání jsme přijali usnesení o Egyptě.
<P>
V souvislosti s těmito mimořádnými situacemi jsme žádali usnesení o Alžírsku. Náš požadavek byl opět zamítnut, stejně tak jako když jste několik měsíců - nebo alespoň většina z vás - odmítali vidět, co se děje v Tunisku.
<P>
Dnes se i v průběhu tohoto zasedání formují protestní hnutí v Íránu, v Libyi, a v souvislosti s nimi jste nyní poskytli svou podporu - podmíněnou podporu, ale přesto podporu - dohodám o partnerství, a také v Bahrajnu a v Jemenu, abych jmenovala pouze ty, o nichž toho víme nejvíce. Ano, správně, v Jemenu, kde je prezident Ali Abdullah Saleh u moci téměř 33 let. Povídejte mi o řízené demokracii! Samozřejmě je to daleko lepší situace než v Libyi, protože pan Kaddáfí byl u moci 42 let!
<P>
Byli jsme jedni z mála, kdo řekl, že jsme dnes nemohli hlasovat o usnesení o Jemenu, aniž bychom zohlednili to, co se v této zemi děje. Muži a ženy tam bojují za svobodu. Propuká násilí mezi zastánci a odpůrci režimu.
<P>
Od počátků shromáždění koncem ledna byly zraněny stovky lidí. Včera v Adenu byl zastřelen mladý demonstrant, a to v průběhu střetů s policií, která zahájila palbu, aby shromáždění rozehnala. Právě nyní jsou studenti v Saadě zabarikádovaní uvnitř areálu školy, kde jsou i nadále obklíčeni policií a my mlčíme.
<P>
Když myslíme na Jemen, máme na mysli jen problém trestu smrti nezletilých. Naprosto nemám v úmyslu naznačovat, že by se mělo upustit od zrušení trestu smrti - vždy jsem byla neochvějným zastáncem jeho zrušení, a jsem přesvědčena o tom, že jakákoliv domněle demokratická země, která není schopna takový trest zrušit, je zločinecká a neměla by ostatním kázat o demokracii a lidských právech, i kdyby to byla světová velmoc.
<P>
Ano, tento trest smrti je ještě o to více nepřijatelný, když se uplatňuje na nezletilé, zejména v zemi, v níž je nemožné najisto určit, kdy se osoba narodila a v níž je tato nemožnost použita pro vynesení rozsudku trestu smrti, a odvažuji si říci, že je využito právě pochybnosti a neschopnosti stanovit datum jejich narození, a tak dokázat, že byli v době provinění nezletilými.
<P>
A vy byste chtěli, abychom přijali usnesení zaměřené jen na jedno téma, usnesení, které jen v odstavci sedm zdůrazňuje potřebu reforem, po nichž volá, cituji, "tolik demonstrantů"? To je poněkud slabé.
<P>
Proto jsme s kolegy ze skupiny Zelených/Evropské svobodné aliance předložili tři pozměňovací návrhy, které toto usnesení zaktualizují, a doufám, že spolu budeme schopni přijmout usnesení hodné toho jména.
<SPEAKER ID="424" NAME="Cristian Dan Preda" LANGUAGE="RO">
Pane předsedající, chci ujistit paní Vergiatovou, že jak může každý vidět, diskutujeme nejen o trestu smrti, ale také o událostech, které se nedávno odehrávaly v ulicích Jemenu. Jsem přesvědčen, že když půjde o hlasování, také pochopí, jaké stanovisko naše skupina k těmto otázkám zaujímá.
<P>
Nesmíme ale zapomenout, že tématem urgentního usnesení, které bylo dnes přijato k prodiskutování, je stíhání nezletilých zločinců a v tomto případě uložení trestu smrti. Jak víte, my, Evropané považujeme trest smrti za nepřijatelný a barbarský, avšak je ještě hroznější a strašnější, pokud se týká nezletilých. Pointou je, že použití trestu smrti za zločiny spáchané pachatelem mladším 18 let dokonce porušuje jemenské právní předpisy, i když úřady v této zemi i nadále takové popravy provádějí.
<SPEAKER ID="425" NAME="Raül Romeva i Rueda">
autor. - Pane předsedající, téma urgentního usnesení je samo o sobě důležité. Také chci vyzvat prezidenta Jemenu, aby zastavil popravu Tábita Samúma a zároveň vyzvat jeho i úřady, aby vynesený trest smrti změnili jak u něj tak u ostatních nezletilých, jako je Ali Abdulla.
<P>
Jak ale bylo řečeno, bylo by nešťastné promarnit tuto příležitost a nevznést některá ze základních a důležitějších témat, která se v té zemi vynořují.
<P>
Proto bych byl rád, kdyby Parlament přidal na konec usnesení, o němž budeme hlasovat, prohlášení, že si všímá toho, že v Jemenu jako i v jiných arabských zemích, zejména v Tunisku a v Egyptě, v posledních týdnech vyšli do ulic demonstranti, aby požadovali více demokracie a reformy státu.
<P>
"vzhledem k tomu, že mnoho protestujících bylo napadeno nebo vzato do vazby bezpečnostními sílami": to je náš první pozměňovací návrh. Zadruhé: "vyjadřuje hluboké znepokojení nad dlouhotrvajícími politickými a socio-ekonomickými problémy v Jemenu a vyzývá ke značnému úsilí ze strany mezinárodního společenství, aby se zabránilo eskalaci současné krize". A konečně náš třetí pozměňovací návrh: "vyjadřuje svou solidaritu s demonstranty, kteří požadují demokratické reformy a zlepšení životních podmínek; vítá v této souvislosti oznámení prezidenta Saleha, že odstoupí v roce 2013, a vyzývá orgány, aby ukončily násilí proti pokojným demonstrantům a propustily všechny demonstranty, kteří pokojně vyjadřují svůj nesouhlas".
<P>
Pokud budou začleněny všechny tři pozměňovací návrhy, usnesení bude opravdu velmi dobré.
<SPEAKER ID="426" NAME="Corina Creţu" LANGUAGE="RO">
Pane předsedající, trest smrti je skutečně tím nejnehumánnějším možným trestem a při mnoha příležitostech jsem proti němu apelovala. Evropský parlament několikrát na jeho zrušení v zemích, které stále tuto barbarskou praktiku udržují, apeloval.
<P>
Popravy v Jemenu, na něž odkazuje naše usnesení, jsou ale obzvláště pobuřující, protože se týkají nezletilých. Ještě předtím, než byl spáchán zločin, jsou oběťmi děti. Proto se jedná o porušení základního práva na život, stejně jako mezinárodních úmluv, jichž je Jemen smluvní stranou, a konečně i trestního řádu této země, jenž výslovně zakazuje použití trestu smrti v případě nezletilých pachatelů. Potíže při určování přesného věku odsouzených kvůli nedostatku rodných listů je okolností, která zvyšuje libovolnou povahu udělování tohoto druhu trestu.
<P>
Nemůžeme o tomto konkrétním problému diskutovat, aniž bychom nepřihlédli k situaci v Jemenu. Jemenské orgány porušují lidská právy. Novináři a aktivisté jsou nezákonně vězněni. Ženy jsou diskriminovány v účasti na veřejném životě a v přístupu ke vzdělání, zatímco soudní systém je všechno, jen ne nezávislý. Nedávné nepokoje nejsou motivovány jen ekonomickými a sociálními obavami, ale vyjadřují také silnou touhu demokratizovat jemenskou společnost.
<SPEAKER ID="427" NAME="Charles Tannock">
autor. - Pane předsedající, Jemen je smluvní stranou Úmluvy o právech dítěte a Mezinárodního paktu o občanských a politických právech, kdy oba dokumenty výslovně zakazují popravu nezletilých pachatelů - odsouzených pachatelů za zločiny, které spáchali, když byli mladší 18 let.
<P>
Hrozící poprava Muhammada Samúma, a zadržování několika dalších nezletilých pachatelů v celách smrti, je urážkou mezinárodního práva. Uplatňováním takovýchto politik s bizarními výmluvami, že obžalovaní nemají řádné rodné listy nebo že panuje nejistota o jejich věku, se Jemen staví do řady vedle brutální teokracie v Íránu. Rozdíl mezi těmito dvěma zeměmi je ale v tom, že Jemen přijímá masivní pomoc ze Západu, včetně EU, aby vykořenil teroristy z Al-Kajdy, zatímco Írán je mezinárodním vyvrhelem.
<P>
Proto v EU máme na prezidenta Ali Abdullaha Saleha značný vliv. Apeluji na vysokou představitelku, aby podnikla veškeré možné kroky k tomu, aby ho v tomto případě přesvědčila k udělení milosti. Vzhledem k tomu, že oznámil, že se svého postu brzy vzdá, prezident Saleh má nyní reálnou naději zanechat pozitivní a osvícené dědictví v zemi, která byla tak dlouho týraná konflikty a terorismem a nyní sní o demokratické budoucnosti.
<SPEAKER ID="428" NAME="Filip Kaczmarek" LANGUAGE="PL">
Pane předsedající, použití trestu smrti na nezletilých mladších 15 let bylo v Jemenu zakázáno v roce 1991. Od roku 1994 se tento zákaz vztahuje na lidi mladší 18 let. Naneštěstí zákaz nebývá vždy v praxi respektován, například v případě lidí, kteří nemají žádné dokumenty, jimiž by bylo možné potvrdit jejich věk, jak již v této sněmovně bylo zmíněno. V Jemenu se dějí i jiné nebezpečné věci. Je to země, kde počet zbraní již dlouho převyšuje počet lidí, kde jsou brutální kmenové boje na denním pořádku a kde teenageři se zbraněmi nepůsobí rozruch. V Jemenu je dokonce úsloví, že "pokud jsi dost starý na to, abys používal nůž, jsi dost starý i na to, abys mohl bojovat za svůj kmen". Kromě toho každý, kdo byl v Jemenu ví, že téměř každý nosí u sebe nůž a že ani teenager s kalašnikovem není nic neobvyklého. Jemenská společnost je také velmi mladou společností - téměř polovina Jemenců je mladší 14 let. Různé milice rekrutují mladé vojáky, a proti tomu bychom také měli bojovat.
<SPEAKER ID="429" NAME="Anneli Jäätteenmäki">
jménem skupiny ALDE . - Pane předsedající, trest smrti je stále používán v 58 zemích a jednou z těchto zemí je i Jemen. Má skupina odsuzuje trest smrti obecně a plánovanou popravu Muhammada Táhira Tábita Samúma obzvláště.
<P>
Chceme jemenské vládě připomenout její mezinárodní závazky týkající se Úmluvy o právech dítěte a Mezinárodního paktu o občanských a politických právech. Obě úmluvy zakazují popravy lidí mladších 18 let.
<P>
V pondělí Amnesty International podala zprávu o akcích jemenských bezpečnostní složek. Podle Amnesty v průběhu poklidných protestů v Saná bezpečnostní složky demonstranty bijí tyčemi a dávají jim rány elektrickými obušky. Má skupina tyto násilnosti odsuzuje a naléhá na jemenskou vládu, aby veškeré násilí proti vlastním lidem ukončila.
<SPEAKER ID="430" NAME="Ryszard Czarnecki" LANGUAGE="PL">
Pane předsedající, slibuji, že nebudu číst rychle, protože mám v úmyslu mluvit pomalu. Je mi ctí promluvit hned po bývalé předsedkyni vlády Finska. Rád bych řekl, že výzva Jemenu, aby neprováděl trest smrti na nezletilých, je ukázkou charakteristického minimalistického přístupu Evropské unie. Jsem proti trestu smrti, přestože vím, že v této sněmovně jsou lidé, kteří ho podporují, i když to neřeknou veřejně. Jsem proti trestu smrti bez ohledu na to, zda se týká nezletilé osoby nebo dospělého. V této konkrétní otázce ale doufám, že se povzneseme nad naše národní a politické rozdíly a budeme od orgánů v Jemenu jednoznačně vyžadovat, aby v tomto případě prezident Jemenu použil své právo udělit milost. Je to opravdu otázkou skutečně jednotného boje.
<SPEAKER ID="431" NAME="Jaroslav Paška" LANGUAGE="SK">
Pane předsedající, Úmluva OSN o právech dítěte stejně jako Mezinárodní pakt o občanských a politických právech jsou dokumenty, jejichž uplatňování se jemenská vláda zavázala přijmout. Oba případy odsouzených mladistvých delikventů podléhají režimu podle těchto dokumentů, a proto není možné, aby nějaký justiční orgán v Jemenu mohl legálně vydat rozhodnutí, které by zpochybnilo práva a ochranu vyplývající z uvedených dokumentů.
<P>
Tresty uložené v rozporu s platnými závazky země, a tedy i s platným právem, není možné akceptovat. Pokud jemenská vláda o sobě tvrdí, že její moc spočívá na civilizovaných demokratických principech, pak nemůže používat barbarské způsoby vládnutí založené na svévoli a bezpráví. Myslím si, že tuto skutečnost dnes musíme dát jemenské vládě jasně najevo.
<SPEAKER ID="432" NAME="Csanád Szegedi" AFFILIATION="NI">
(HU) Pane předsedající, dámy a pánové, přirozeně jsem přesvědčen, že je důležité, abychom zde v Evropském parlamentu odsoudili diktátorské prostředky, abychom odsoudili diktátory a diktatury, jsem ale také přesvědčen, že je důležité, abychom Jemen obecně pobízeli k demokratickým strukturám. Myslím si ale také, že i když byla tato jemenská otázka zde v Evropském parlamentu nadnesena, není úkolem Evropského parlamentu přijímat k tomuto stanovisko. Tato záležitost je zcela nepřehledná. Jsou v ní naprosto neobjasněné okolnosti. Dokonce ani podrobnosti o trestné činnosti nelze uspokojivě dovodit. Především ani nevíme, jak starý ten obviněný a obžalovaný mladík v době spáchání trestného činu byl. Je možné, že nebyl nezletilý. Do tohoto případu jasně nevidíme. Nic neilustruje ohromující zaostalost Jemenu lépe, než skutečnost, že se neobjevil ani rodný list Muhammada Táhira Tábita Samúma. Do dnešního dne ani nebylo dokázáno, zda jsou doklady ze školy, které předložil jeho právník, pravé nebo zda se jedná o falešné školní doklady. K tomu bych vás ještě rád upozornil na skutečnost, že se nejedná o případ ukradené slepice, ale že se jedná o případ vraždy, a tak v tomto případě bych byl raději trochu zdrženlivější a odměřenější, než byli doposud ostatní řečníci.
<P>
Evropská unie musí brát v úvahu, podobně jako jiné demokratické země ve světě jako jsou Spojené státy americké, možnost trestu smrti pro některé mimořádně závažné trestné činy, které jsou prokázané nade vší pochybnost.
<SPEAKER ID="433" NAME="Sari Essayah" AFFILIATION="PPE">
(FI) Pane předsedající, Samúmův případ není v Jemenu ojedinělou událostí: alespoň osm dalších nezletilých pachatelů je ve vazbě a čekají na trest smrti. To je obzvláště náročné v zemi, kde neexistují žádné záznamy o narození, a tak je nemožné s nějakou jistotou říkat, zda někdo byl nezletilý v situaci, kdy byl trestný čin spáchán.
<P>
Je ale důležité mít na paměti, že stát Jemen je smluvní stranou Úmluvy o právech dítěte a Mezinárodního paktu o občanských a politických právech, a oba dokumenty výslovně zakazují trest smrti u nezletilých pachatelů a obecně pak u takových lidí i tvrdé tresty. Poprava nezletilých je navíc zakázána v trestním řádu samotného Jemenu.
<P>
Na rozdíl od předchozího řečníka bych ráda řekla, že je trest smrti vždy krutý, nelidský a je to trest, který osobu zbavuje lidské důstojnosti. Z tohoto důvodu bude EU proti trestu smrti za všech okolností bojovat a i my zde ve sněmovně na to budeme apelovat.
<SPEAKER ID="434" NAME="Elena Băsescu" AFFILIATION="PPE">
(RO) Pane předsedající, odsoudit dítě k trestu smrti je ve světě, ve kterém žijeme, nepřijatelné. Udělat z této praktiky obyčej, je samo o sobě zločin. Proto chci vyjádřit svůj nesouhlas s rozhodnutím, které učinily jemenské úřady, v těchto praktikách pokračovat. Vláda porušuje v této záležitosti jak mezinárodní úmluvy, tak trestní řád, který zakazuje používání trestu smrti u nezletilých. Navíc způsob, jakým se soudy snaží zjistit věk těch, kteří jsou před ně postaveni, zůstává nejasný. Tento případ je smutnou ukázkou toho, co se v Jemenu děje.
<P>
Jako poslankyně Evropského parlamentu a občanka EU jsem přesvědčena o zásadním významu práva osob na život, a děti musejí být chráněny jako první. Apeluji na vysokou představitelku EU, aby zastavila sérii těchto krvavých poprav.
<SPEAKER ID="435" NAME="Monica Luisa Macovei" AFFILIATION="PPE">
(RO) Pane předsedající, Tábit Samúm a Fuad Ahmed Ali Abdulla byli pravděpodobně nezletilými, jak tvrdí, když spáchali trestný čin, za který byli odsouzeni k smrti. Trest dostali před lety a může být vykonán kdykoliv. Jsou vystaveni obrovskému psychologickému tlaku, který je nelidský a sám o sobě ponižující. Vyzýváme úřady, aby ustoupily od provádění těchto trestů.
<P>
Navíc ani pachatelé nemohou dokázat, že jim ještě nebylo 18 let, protože nemají rodné listy. Získat rodný list je v Jemenu vážný problém, jelikož podle UNICEF je tam oficiálně registrovaných pouze 22 % porodů. Část fondů, které používáme na pomoc této zemi, by možná tento problém vyřešila. Veřejná diskuse o těchto případech musí v Jemenu vést ke zrušení trestu smrti a k tomu, že bude trest smrti pro stovky lidí, kteří k němu byli odsouzeni, zmírněn. Vyzývám Evropskou komisi a Radu, aby při dialogu s vládou trvaly na dosažení tohoto cíle.
<SPEAKER ID="436" NAME="Róża, Gräfin von Thun und Hohenstein" AFFILIATION="PPE">
(PL) Pane předsedající, dospělí a nezletilí - trest smrti je tématem, kterému bychom měli věnovat mnoho času. Poté, co jsme v návaznosti na noční můry, které postihly Evropu, dokázali vytvořit náš etický kodex, měli bychom ho propagovat i v dalších zemích - v zemích, s nimiž máme jakýkoliv hospodářský vztah, ale mám na mysli i země v Evropě. V Bělorusku je trest smrti stále možný, je ukládán a stále se používá.
<P>
To, co se děje v Jemenu musí přitahovat naší pozornost a musíme směrem k jemenské vládě vysílat ty nejhlasitější výzvy, aby s těmito strašnými praktikami okamžitě skoncovala, a podívat se i na skutečnost - jak má kolegyně před chvílí řekla - že je ve věznicích stále řada nezletilých, kteří čekají na popravu. Apeluji také na nás všechny: měli bychom úžeji pracovat s organizacemi jako jsou Amnesty International a Helsinská nadace pro lidská práva, aby byl náš hlas lépe slyšet a měl ve světě větší sílu.
<SPEAKER ID="437" NAME="Franz Obermayr" AFFILIATION="NI">
(DE) Pane předsedající, rozsudek trestu smrti, který padl v Jemenu, nad někým, kdo byl v době spáchání trestného činu nezletilý, je šokující. Jemen v tomto případě evidentně jednal nezákonně, protože, jako téměř každá země na světě, i Jemen je signatářem Úmluvy OSN o právech dítěte. Podle článku 37 Úmluvy nelze uložit trest smrti ani doživotního vězení v případech, kdy osoby v době spáchání trestných činů ještě nedovršily 18 narozenin. Rozsudek byl ospravedlněn tvrzením, že věk obžalovaných je nejistý.
<P>
Rozsudky trestů smrti nad nezletilými bývají vynesené i v jiných částech islámského světa. Soudy podle práva šaría například vynáší rozsudky trestu smrti nad mladistvými v Somálsku. Spolu s OSN musí EU jednat rozhodněji a rychleji, aby se předešlo porušování mezinárodního práva s takovými vážnými následky. Dialog je dobrý, ale realistická politika a ekonomický tlak jsou lepším způsobem, jak prosazovat naše důvody. V každém případě mají tendenci uvést věci do pohybu výrazně rychleji.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Pane předsedající, dámy a pánové, zrovna v této chvíli jsou stovky vězňů namačkány v jemenských věznicích a čekají na to, až budou jejich tresty smrti provedeny. Jsem přesvědčen, že by tato rozprava měla vyzvat k větší pozornosti a rychlejšímu závazku ze strany evropských institucí.
<P>
Pokračující porušování Mezinárodní úmluvy o lidských právech je tématem, k němuž Evropa nesmí mlčet a ani u něj nesmí chybět, a už vůbec ne v případě země jako je Jemen, s nímž udržujeme hospodářské vztahy. Nevyhnutelně proto musíme také věnovat větší pozornost podobným záležitostem.
<P>
V Evropě a v západním světě je rehabilitace důležitým, základním hlediskem rozsudku. Trest smrti neposkytuje naprosto žádný záměr rehabilitace, a proto musíme zasáhnout pevně a s největší rozhodností a náš hlas v tomto směru musí být slyšet.
<SPEAKER ID="439" NAME="Siim Kallas">
místopředseda Komise. - Pane předsedající, Evropská unie je, s pomocí dobře stanovených pokynů ve věci trestu smrti, již dlouho v boji proti trestu smrti v Jemenu aktivní, a to jak obecně tak se zaměřením na individuální případy.
<P>
K vynášení trestu smrti nad nezletilými pachateli v Jemenu vždy docházelo. V dřívějších dobách se ale o případech tolik nevědělo a občanská společnost nebyla tak aktivní. Programy soudnictví nad mládeží financované EU a prováděné UNICEF významně přispěly k větší informovanosti jak v Jemenu, tak v rámci mezinárodního společenství. Tento program byl realizován v koalici s organizacemi občanské společnosti a Vyšší radou pro mateřství a dětství.
<P>
Zvyšovat informovanost ale nestačí. Musíme navázat opatřeními. Jako poslední možnost delegace EU aktivně podniká diplomatické kroky, aby popravy zastavila. Poslední dva případy se týkají Fuada Ahmeda Ali Abdulla z prosince 2010 a Muhammada Táhira Tábita Samúma z ledna 2011. V obou případech byla poprava odložena - po intervenci EU - aby bylo možné doložit věk. Záležitost Muhammada Táhira Tábita Samúma byla znovu projednávána minulý týden. Nyní se zdá, že jedinou nadějí na zrušení trestu bude prezidentská milost. EU a UNICEF opět kontaktovaly prezidenta Saleha a nyní, podle naší vlastní zpětné vazby ze Saná, je výkon trestu opět v pořadí.
<P>
Jemen je vázán mezinárodními závazky, i vlastní legislativou týkající se soudnictví nad nezletilými a trestního řádu, nezletilé nepopravovat. Důvody, proč jsou nezletilí v celách smrti, jsou nejčastěji připisovány nedostatečné schopnosti určit věk. Proto nyní spolu s organizací UNICEF zkoumáme možnosti, jak pomoci Jemenu vybudovat odborné kapacity, aby se problém podchytil u kořene. V nejbližší době EU podnítí ustanovení nezávislého orgánu, který by znovu přezkoumal věk nezletilých pachatelů. Naším cílem bude i podpořit odbornou zdatnost právníků, kteří nezletilým poskytují právní pomoc. Ve střednědobém horizontu zvažujeme ze strany EU podporu vytvoření efektivního matričního úřadu.
<P>
Bereme tedy toto nesmírně závažné téma vážně a využíváme všech dostupných prostředků. Jemenská vláda ukázala vůči našim diplomatickým krokům vnímavost. EU je i nadále připravena jim pomáhat, nyní i v budoucnu, abychom dosáhli našeho cíle a zcela vymýtili trest smrti.
<SPEAKER ID="440" NAME="Předsedající">
Rozprava je uzavřena.
<P>
Hlasování se bude konat na konci závěrečné rozpravy.
<P>
Písemná prohlášení (článek 149 jednacího řádu)
<SPEAKER ID="441" NAME="Eija-Riitta Korhola" AFFILIATION="PPE">
písemně. - (FI) Často jsme se v našich usneseních zabývali tématem trestu smrti. Odsouzení nezletilých k smrti je výjimečné, ale Jemen je jednou z těch zemí, v nichž k němu dochází. I když Jemen ve svém úsilí zakázat trest smrti na nezletilých dosáhl určitého pokroku, soudy tento trest i nadále ukládají. Případ Muhammada Táhira Tábita Samúma není jediný.
<P>
Obecně řečeno, v souvislosti s mezikulturním dialogem, je třeba pečlivě zvážit, co radikalizuje mladé lidí, co je nutí k páchání trestné činnosti, dokonce i vražd, a jak nejlépe předcházet tomu, aby se vydali na cestu zločinu. Jak je známo, trest smrti zločinnost nesnižuje.
<P>
Prodemokratické demonstrace, které začaly v Tunisku a v Egyptě, získaly velkou podporu ze strany místní mládeže. Nedostatek perspektivy a příležitostí, kromě touhy po demokracii, vyvolaly odpor. Tato vlna odporu se také minulý týden rozšířila do Jemenu.
<P>
Sdílím obavy svých kolegů poslanců a požadavky ohledně Samúma a dalších, kteří dostali trest smrti. Ačkoliv nyní se zájmem a nadějí čekáme, k jakým politickým změnám tyto demonstrace v arabském světě povedou, ani na chvíli nemůžeme zavírat oči před násilím, které porušuje mezinárodní smlouvy o lidských právech, jako je trest smrti nad nezletilými.
