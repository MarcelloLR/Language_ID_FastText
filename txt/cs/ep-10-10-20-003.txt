<CHAPTER ID="003">
Příprava zasedání Evropské rady (28.-29. října) - Přípravy summitu G20 (11.-12. listopadu) - Finanční, hospodářská a sociální krize: doporučení ohledně vhodných opatření a iniciativ (přezkum v polovině období) - Zlepšení rámce správy ekonomických záležitostí a stability v Unii, zejména v eurozóně (rozprava)
<SPEAKER ID="009" NAME="Předseda">
Dalším bodem je společná rozprava k následujícím otázkám:
<P>
prohlášení Rady a Komise k přípravám summitu G20 (11.-12. listopadu),
<P>
prohlášení Rady a Komise k přípravě zasedání Evropské rady (28.-29. října),
<P>
zpráva, kterou předkládá paní poslankyně Berèsová, o finanční, hospodářské a sociální krizi: doporučení ohledně vhodných opatření a iniciativ (přezkum v polovině období) a
<P>
zpráva, kterou předkládá pan poslanec Feio, obsahující doporučení Komisi ke zlepšení rámce správy ekonomických záležitostí a stability v Unii, zejména v eurozóně.
<SPEAKER ID="010" NAME="Olivier Chastel" LANGUAGE="FR">
Pane předsedo, pane komisaři Barroso, dámy a pánové, jménem Rady bych rád poděkoval panu předsedovi za příležitost hovořit o přípravných pracích, které jsou v Radě prováděny s ohledem na příští zasedání Evropské rady.
<P>
Tato Evropská rada bude mít nabitý program. Jejím ústředním bodem bezpochyby bude správa ekonomických záležitostí. Jak víte, pracovní skupina pod vedením pana předsedy Van Rompuye, se sešla v pondělí a schválila svoji konečnou zprávu.
<P>
Tato zpráva obsahuje důležitá a konkrétní doporučení a návrhy, které by nám měly umožnit učinit kvalitativní skok v evropské správě ekonomických záležitostí. Její doporučení usilují zejména o zlepšení fiskální kázně, rozšíření hospodářského dohledu, rozvinutí a rozšíření koordinace, posílení rámce řízení krizí a posílení institucí.
<P>
Všechna tato doporučení lze rychle provést prostřednictvím právních předpisů. Samozřejmě doufáme, že Evropská rada je bude moci podpořit, aby umožnila Komisi, Parlamentu a Radě učinit pohotový pokrok v těchto velice významných záležitostech. V každém případě by to vyslalo pozitivní signál, pokud jde o náš záměr přijmout opatření nezbytná pro zvládání významné hospodářské výzvy, která je před námi.
<P>
Je pravda, že někteří vznesli otázku využití dalších možností, které zacházejí dále než tato doporučení a přesahují oblast působnosti smluv. Mluvím zde o otázkách, jako je pozastavení hlasovacích práv nebo zavedení nových pravidel hlasování, jako je obrácená většina.
<P>
Je jasné, že tyto otázky nejsou jednoduché jak z hlediska technického, tak politického. Budou prodiskutovány příští týden na zasedání na Evropské rady.
<P>
Dalším důležitým bodem na programu Evropské rady jsou přípravy summitu G20. Evropská rada musí vymezit postoj Unie na základě přípravných prací, které včera provedla Rada pro hospodářské a finanční věci (ECOFIN). Obecně řečeno je pro summit G20 v Soulu důležité, aby pozornost byla věnována urychlení úsilí na provedení rámce stanoveného pro prosazování silnějšího, udržitelnějšího a vyrovnanějšího růstu. Musíme se zaměřit především na hlavní globální hospodářské nerovnováhy, které mohou ohrozit růst.
<P>
Od roku 2008, kdy vypukla krize a byla přijata opatřeními pro její řešení - jinými slovy, od dlouho očekávaného vzestupu důležitosti skupiny G20 - se situace radikálně změnila. Důvod je velmi jednoduchý: závažnost. Povaha mnoha rozhodnutí, která mají přímé důsledky pro naše spoluobčany, se v rozmezí několika měsíců posunula z místní nebo vnitrostátní úrovně na mezinárodní úroveň. Globalizace znamená, že nyní musíme ve většině otázek jednat současně na evropské úrovni a na úrovni mezinárodní.
<P>
Všichni víme, že Evropská unie potřebovala čas, aby dosáhla dohody ohledně nové smlouvy, která rovněž měla posílit úlohu Unie na mezinárodní scéně. Trvalo nám téměř celých posledních deset let, než byla tato smlouva předložena, ale stačilo pouze deset měsíců, abychom si uvědomili, jak je důležitá.
<P>
Skupina G20 od svého počátku prokázala, že je určitým způsobem úspěšná, ale domnívám se, že nejtěžší a nejvýznamnější zkouška je ta, která ji čeká v několika příštích týdnech a měsících, kdy budeme muset čelit vážnému riziku ztráty toho, čemu se anglicky říká momentum.
<P>
Evropská unie v současnosti připravuje dvě významná zasedání, obě se uskuteční v Koreji a k prvnímu dojde za dva dny. Jedná se o schůzku ministrů financí a guvernérů centrálních bank skupiny G20, druhým zasedáním je summit G20 v polovině listopadu.
<P>
Pokud jde o podstatu, přispění Unie k silnému, udržitelnému a vyváženému růstu je založeno na: 1) diferencovaných plánech fiskální konsolidace podporujících růst; 2) strategii Evropa 2020 pro strukturální reformy nezbytné mimo jiné k podpoře tvorby pracovních míst; 3) programu reformy finančního odvětví a trhů a 4) posilování správy ekonomických záležitostí Unie. K tomuto poslednímu bodu budeme moci na listopadovém summitu představit zjištění pracovní skupiny, jakmile budou přijata Evropskou radou.
<P>
Chtěl bych dodat, že Evropská unie se velice zajímá o postup vzájemného hodnocení typu peer review v rámci G20. Jako Evropané jsme zvyklí na takovou činnost a víme, jak zajímavá a užitečná může být. Každý musí samozřejmě hrát svoji úlohu a projevit opravdovou ochotu přispět k rámci pro růst.
<P>
Boj proti protekcionismu se nevyhrává v jediné bitvě, obecný stav pohotovosti musí být zachováván den co den. Pokud jde o ostatní věci, ačkoli činnost technických subjektů, jako je Rada pro finanční stabilitu, jíž předsedá Mario Draghi, činí dobré pokroky a celkové začlenění, zejména v některých oblastech, postupuje podle mého názoru správným směrem, je také důležité provést dlouhodobou reformu Mezinárodního měnového fondu (MMF).
<P>
Evropané jsou připraveni respektovat minulé závazky, zejména pak závazky učiněné v loňském roce v Pittsburghu, aby se zajistilo, že nový MMF bude lépe reprezentovat novou mezinárodní hospodářskou realitu a tedy že rozvíjející se ekonomiky hrají větší úlohu a mají větší význam. Dovolte mi však, abych to řekl jasně: nelze očekávat, že všechny ústupky v tomto ohledu učiní pouze samotná Evropa.
<P>
Musí k tomu přispět všechny rozvinuté země. Již jsme oznámili, o čem konkrétně jsme ochotni jednat, pokud jde o zastoupení, správu a podíl na hlasování. Domníváme se, že je to dobrý základ pro dosažení kompromisu. Ať tedy nikdo neobviňuje Evropu, jestliže se v tomto ohledu nic nezmění.
<P>
Jako Unie jsme mezi sebou o tomto všem jednali a jednali jsme též o několika klíčových otázkách a mandátu, pokud jde o schůzku ministrů financí G20, která se má uskutečnit tento týden. Učinili jsme tak, aby bylo zajištěno, že Evropané jsou nejen jednotní, ale také že se zaměřují na ochranu a prosazování toho, co představuje jejich nejvýznamnější zájmy. Předsednictví a Komise učiní vše, co je v jejich moci, aby hájily a podporovaly tyto zájmy, jež vycházejí z našeho společného postoje, který je plodem několikaměsíční práce všech členských států.
<P>
Co se týče změny klimatu, záměrem teoreticky není vést v Evropské radě podrobnou diskusi, protože Rada pro životní prostředí již dne 14. října přijala velmi obsáhlý dokument se závěry, které stanoví evropský postoj. Je stále více naléhavé pokročit s prováděním ambiciózního režimu boje proti změně klimatu po roce 2012 a za tímto účelem Evropská unie nadále hájí přístup postupných kroků, který je založený na Kjótském protokolu a výsledcích kodaňské konference a jenž připravuje cestu pro komplexní a právně závazný globální rámec s tím, že budou zohledněny hlavní politické směry stanovené v konečném kodaňském dokumentu.
<P>
Na konferenci v Cancúnu je nutné dosáhnout vyváženého výsledku, který zohlední obavy smluvních stran a umožní nám určit, jakého pokroku bylo doposud dosaženo. Unie vyjádřila, že upřednostňuje jeden právně závazný nástroj, který bude obsahovat hlavní prvky Kjótského protokolu. Mohla by však počítat s druhým obdobím závazku podle Kjótského protokolu, jestliže bude splněno několik podmínek. K tomu by mělo dojít v souvislosti s širší dohodou, již by podepsaly všechny velké ekonomiky a která by představovala úsilí a účinnost mezinárodní činnosti a naplňovala naléhavou potřebu chránit ekologickou vyváženost.
<P>
Rád bych krátce zmínil přípravu postoje Evropské unie s ohledem na summity se Spojenými státy, Ruskem a Ukrajinou. Bude to poprvé, kdy budou o přípravách na summity s klíčovými partnery Unie diskutovat hlavy států či vlád v souladu se závěry Evropské rady ze dne 16. září. Myšlenkou je to, že hlavy států či vlád mohou vést otevřenou diskusi o hlavních výzvách v našich vztazích s našimi partnery. Aniž bych chtěl předbíhat této diskusi, dovolte mi krátce rozvést klíčové otázky těchto blížících se summitů.
<P>
Summit se Spojenými státy bude jistě důležité zaměřit na několik klíčových otázek. Obecně řečeno bude nutné věnovat se posilování transatlantické spolupráce, která je podstatným prostředkem pro nalézání účinných řešení na společné výzvy, které jsou před námi. Den po konání summitu G20 bude navíc summit mezi Evropou a Spojenými státy představovat významnou příležitost, jak tyto výsledky zohlednit a rozvíjet společný přístup k několika aktuálním hospodářským otázkám. Měli bychom rovněž usilovat o rozvíjení společného přístupu ve vztahu k rozvíjejícím se ekonomikám.
<P>
Summit by rovněž měl - alespoň doufáme - umožnit obnovení Transatlantické hospodářské rady tím, že z ní bude učiněno hospodářské fórum, které přesahuje čistě regulační otázky. Rada by mohla užitečně přešetřit způsoby, jak se vypořádat s krizí a podpořit růst a zaměstnanost, a to na základě posíleného mandátu.
<P>
Máme rovněž v úmyslu využít summit k přípravě na summit v Cancúnu a od našich partnerů z USA samozřejmě očekáváme významný pozitivní signál.
<P>
Na programu budou rovněž důležité otázky zahraniční politiky, zejména pak s ohledem na Súdán a Írán.
<P>
Co se týče summitu s Ukrajinou, na dnešní odpoledne se plánuje další rozprava s vysokou představitelkou, takže mi jistě prominete, že se k této záležitosti dnes dopoledne více nevyjádřím.
<P>
Na summitu s Ruskem Evropská unie hodlá vyjádřit svoji plnou podporu partnerství pro modernizaci, které nám umožní posílit naši spolupráci ve všech oblastech, zejména v klíčových oblastech, jako jsou inovace a energie.
<P>
To jsou, pane předsedo, pane Barroso, dámy a pánové, hlavní body, jež je třeba prodiskutovat příští týden na zasedání Evropské rady: jedná se o opravdu nabitý a důležitý program.
<SPEAKER ID="011" NAME="José Manuel Barroso">
předseda Komise. - Pane předsedo, dnes diskutujeme především o otázkách, kterými se bude příští týden zabývat Evropská rada. Zaměřím se na témata, která považuji za nejdůležitější: samozřejmě na správu ekonomických záležitostí v Evropské unii, a pokud jde o vnější úroveň - kromě velmi důležitého summitu s USA a také summitu s Ruskem - na dle mého názoru rozhodující summity: summit G20 v Soulu a také konferenci o změně klimatu v Cancúnu.
<P>
Reforma naší správy ekonomických záležitostí je základní kamenem naší udržitelné obnovy a důvěryhodnosti. Proto Komise od začátku těchto diskusí zaujímá velmi ambiciózní přístup. Návrhy předložené Komisí minulý měsíc se snaží převést naléhavost vycházející z krize do ambiciózní právní reality. Řeší hlavní otázky týkající se toho, jak pro Evropskou unii zajistit skutečnou výhodu v oblasti hospodářské politiky prostřednictvím odpovídajícího koordinovaného fiskálního dohledu a zaměřují se na makroekonomické nerovnováhy, takže, jak velmi často říkáme, nyní vytváří skutečnou hospodářskou Unii v Evropě.
<P>
Velmi vítám pozornost, kterou těmto návrhům Parlament věnuje. Dohoda dosažená již v prvním čtení by dokazovala, že Evropská unie je zavázána uvést tuto novou vizi v činy. Měli bychom usilovat o to, abychom tato pravidla zavedli do poloviny příštího roku. Proto vyzývám členské státy, aby všemi způsoby usilovaly o splnění těchto důležitých cílů a naléhavě tento plán sledovaly.
<P>
V současné době se nám podařilo dosáhnout většího konsensu ohledně klíčových oblastí činnosti, přičemž byl posílen Pakt o stabilitě a růstu, a zabývali jsme se makroekonomickými nerovnováhami, a to rovněž díky jednání pracovní skupiny, které předsedá Herman Van Rompuy.
<P>
Jakmile budou ukončeny všechny diskuse a budou přijata veškerá rozhodnutí, měly by výsledky tohoto kombinovaného postupu představovat vizi pro správu ekonomických záležitostí, která bude mnohem komplexnější, více přizpůsobená potřebě v první řadě předcházet problémům a bude mít mnohem pevnější základy díky využívání sankcí.
<P>
Dovolte mi však, abych se vyjádřil jasně. Celkový výsledek musí představovat skutečnou změnu stávající situace. Našim občanům musíme ukázat, že Evropská unie z krize vyvodila veškeré závěry a poučila se z ní.
<P>
Je třeba vyřešit ještě některé další záležitosti. Jednou zvláště důležitou otázkou je, jak nahradit současný krizový mechanismus dohodnutý v květnu mechanismem, který bude mít trvalejší povahu, až v roce 2013 platnost současného mechanismu skončí. Vynasnažíme se, abychom se v budoucnu takových krizí vyvarovali, ale činíme rovněž vše pro to, abychom byli lépe připraveni na kritické situace, než jak tomu bylo v minulosti. Připravenost a existence silného a stálého krizového mechanismu může takovému vývoji v budoucnosti zabránit.
<P>
Komise si dobře všímá názorů vyjádřených členskými státy, které jsou nakloněny změně smlouvy, k níž je, jak každý ví, potřeba jednomyslnost členských států. V této fázi se Komise zaměří na podstatu. Tím myslíme návrh stálého mechanismu, který může poskytovat ochranu v kritických momentech a mezitím minimalizovat morální hazard a zajistit, že bude takový nástroj využíván pouze jako nejzazší řešení, a to ve společném zájmu.
<P>
Bude-li to v plném rozsahu uskutečněno, bude výsledek veškeré této práce takový, jaký potřebujeme: půjde o systém, který členské státy pobídne, aby prováděly zdravé hospodářské a fiskální politiky, a systém, který pobídne investory, aby dodržovali odpovědné úvěrové postupy.
<P>
Celkově se domnívám, že jsme na dobré cestě. Z krize získáváme ponaučení. Evropská unie v zájmu svých občanů zavádí systém správy, který je naprosto renovovaný, srovnáme-li ho se stavem před krizí, a celý tento systém nyní pokládáme na mnohem zdravější základy.
<P>
Naše výsledky v oblasti správy ekonomických záležitostí, ale také v případě strategie Evropa 2020 a finanční regulace nám poskytnou správnou základnu, jak pokračovat na summitu G20 v Soulu. Tento summit přichází v rozhodující době. Bude skutečnou zkouškou toho, zda G20 dokáže koordinovat potřeby světové ekonomiky prostřednictvím spolupráce na celosvětové úrovni. Domnívám se, že to dokáže, a domnívám se, že Evropská unie bude mít klíčovou úlohu při dosahování úspěchu na soulském summitu.
<P>
Čeho chceme v Soulu dosáhnout? Zaprvé si musíme připomenout, že G20 skutečně hrála významnou roli při řešení krize. Činila tak prostřednictvím společného postupu, a protože se přesouváme do nové fáze, musíme postupovat i nadále společně a na základě spolupráce. Znamená to připustit, že globální nerovnováhy představují obavu pro všechny a že všechny velké ekonomiky musí hrát svoji úlohu při hledání řešení. A opravdu nemůžeme přehlížet skutečnost, že významným faktorem jsou zde směnné kurzy.
<P>
Zadruhé musíme učinit kroky rovněž ohledně mezinárodních finančních institucí. Zejména reforma MMF je již dlouho očekávaná. Potřebujeme, aby se i ostatní přizpůsobili pružnosti, kterou Evropská unie již ukázala.
<P>
Zatřetí, s podporou tohoto Parlamentu se nyní nacházíme v procesu podstatné reformy našeho vlastního finančního systému a ještě jednou bych vám rád poděkoval za to, jaký důraz kladete na co nejvčasnější dosažení tohoto cíle.
<P>
Musíme také zachovat dynamiku skupiny G20. Pokrok je dobrý, nyní si však musíme být jisti, že zůstane zachován i při provádění.
<P>
Rád bych, aby v tom hrál roli finanční sektor. Proto by Evropská unie měla nadále usilovat o prosazení daně z finančních transakcí na celosvětové úrovni. Komise chce mezitím hledat další způsoby, jak zajistit, aby finanční sektor na evropské úrovni spravedlivě přispíval, například daní z finančních činností.
<P>
Na příštím setkání G20 bude poprvé do programu jednání zahrnut pokrok. Bude přijat víceletý akční plán, který bude řídit naše společné úsilí v této oblasti. Komise od začátku tuto myšlenku silně podporuje společně s korejským předsednictvím. Musíme ukázat, že program růstu G20 zahrnuje rovněž rozvojové země a je jim ku prospěchu. Zároveň chceme rozvíjející se ekonomiky zapojit do mezinárodního rozvojového rámce, který je v souladu s klíčovými zásadami rozvojové politiky a umožňuje větší koordinaci.
<P>
Když jsem včera zde ve Štrasburku hovořil s generálním tajemníkem OSN Ban Ki-moonem, konkrétně se zmínil o tomto bodu a velmi ho těšilo, že Evropská unie tento program podporuje.
<P>
G20 se musí ujmout vedení v otázce prosazování obchodního programu. Zdaleka se nejedná o alternativu Světové obchodní organizace (WTO); naše dohoda s Koreou by měla inspirovat naše partnery, aby usilovali o rychlé uzavření jednacího kola z Dohá, a využili tedy vhodné příležitosti.
<P>
S ohledem na blížící se konferenci v Cancúnu bych rád k této velmi důležité události řekl několik slov. I zde se musíme nadále zaměřovat na naše cíle, být ambiciózní ve prospěch Evropy a také ve prospěch světa. Mezinárodní proces musíme posunout kupředu. Není to snadné. Víme, že u některých našich klíčových partnerů tempo změny spíše zpomaluje, než zrychluje.
<P>
Mezitím nesmíme zapomínat, že zavádíme nejkonkrétnější a nejúčinnější systém pro snížení emisí na světě. To je naše nejvyšší karta a čím více se přiblížíme provádění nového systému pro obchodování s emisemi, tím větší sílu bude tato karta mít. Těšíme se bezkonkurenční věrohodnosti založené na silném konsensu mezi Parlamentem, členskými státy a Komisí, ohledně toho, co musíme učinit.
<P>
Až budeme v Cancúnu, nenechme se vyvést z míry argumenty ohledně formy. Do procesu OSN bychom měli vstoupit se spoustou sebedůvěry a odhodlání. Cancún neznamená konec příběhu či konečný průlom, ale může být velmi významným krokem vpřed. EU musí předat jasné a důsledné poselství, aby jednání pokročila. Měli bychom usilovat o soubor konkrétních opatření orientovaných na činnost, která mohou zajistit důvěru v tento proces a přiblížit nás našemu konečnému cíli.
<P>
Proto jsem minulý týden napsal členům Evropské rady. Uvedl jsem, co považuji za vyrovnaný a reálný postoj - takový, který nás neustále pohání vpřed, aniž by vytvářel nereálná očekávání. Pro Evropu nastal čas, aby zaujala vedoucí postavení tak, že určí, jak může konference v Cancúnu učinit soubor významných kroků vpřed, splnit důležité závazky, jako je financování rychlého startu, a především tak, že dá jasně najevo, že půjdeme i nadále příkladem.
<P>
Hospodářství Evropské unie v tomto roce poroste více, než se původně předpokládalo, ale obnovy ještě není rozhodně dosaženo; není zde prostor pro samolibost, jak jsme již několikrát uvedli, a to zejména pokud se podíváme na stále vysoké údaje ohledně nezaměstnanosti.
<P>
Všichni víme, že v minulých měsících jsme čelili skutečným výzvám, což je jasně vyjádřeno ve zprávě paní Berèsové, kterou nyní budete projednávat. Vítám ambice a široký konsensus Parlamentu ohledně těchto významných otázek, ale všichni víme, že nyní se nacházíme v době, která je charakterizována vysokou nezaměstnaností a zeštíhlováním veřejných výdajů. Naši občané vyjadřují své obavy a my je musíme brát v úvahu.
<P>
Také však víme, že jsme jako Evropská unie dokázali najít odpovědi. Navrhli jsme několik významných právních předpisů o správě ekonomických záležitostí. Předložili jsme strategii Evropa 2020. Jedná se, chci vám připomenout tento bod, o strategii růstu, protože růst - inteligentní a udržitelný růst podporující začlenění - představuje odpověď. Tyto věci se opakují rovněž ve vynikající zprávě pana Feia.
<P>
Navrhli jsme širokou řadu opatření na regulaci finančního trhu. Dovolte, abych uvítal dohodu tvůrce právních předpisů ohledně našich návrhů na finanční dohled. Realita je taková, že pokud by byla většina pozorovatelů před dvěma roky dotázána, zda je Evropská unie připravena na to, aby měla evropský systém dohledu, většina by řekla: "Ne, to není možné." Nyní jsme ukázali, že to možné je.
<P>
Zaujímáme holistický přístup k pokrytí různých úhlů pohledu. Dovolte mi tedy rovněž zdůraznit dohodu, jíž Rada včera dosáhla ohledně návrhů Komise o hedgeových fondech. Doufám, že tento postoj nyní může vést k závěrečnému jednání v Evropském parlamentu, aby Evropská unie konečně mohla využívat této dlouho očekávané regulace, a ještě jednou opakuji, že v této záležitosti budeme v Soulu zaujímat vedoucí postavení.
<P>
Pokroku dosahujeme rovněž v dalších oblastech, protože musíme brát v potaz reálnou ekonomiku. Dovolte, abych rovněž poblahopřál Parlamentu k práci, již odvedl ve prospěch nové směrnice o postupu proti opožděným platbám v obchodních transakcích. Směrnice bude lépe chránit věřitele, ve většině případů malé a střední podniky, a zároveň respektuje smluvní svobodu. Veřejné orgány budou muset platit do 30 dnů, jinak musí uhradit úrokovou sazbu ve výši 8 %. Dobře víte, jak moc je tento předpis očekáván malými a středními podniky, které nadále představují nejdůležitější odvětví našeho hospodářství.
<P>
Naše práce ještě není dokončena. Všechny návrhy musí být provedeny až do konce, začínají ale ukazovat své výsledky. Cílem je dostat se z krize a dosáhnout obnovy, znovu dospět k tempu růstu, které vytváří pracovní místa a zajistit, aby bylo naše sociálně tržní hospodářství připraveno na 21. století. Velice děkuji za vaši pozornost.
<SPEAKER ID="013" NAME="Pervenche Berès" LANGUAGE="FR">
Pane předsedající, pane Chasteli, pane Barroso, finanční, hospodářská a sociální krize, v níž se svět nyní již několik let nachází, bude v celosvětovém měřítku stát 60 bilionů USD, což odpovídá jednomu procentnímu bodu ročního růstu. S tím musíme něco udělat. V Evropské unii to do konce roku povede k 11% míře nezaměstnanosti. Tato situace se rozvíjí na pozadí nové měnové války zapříčiněné rizikem dvojité recese, řeknu-li to slovy našich ekonomů.
<P>
Vzhledem k této situaci jsem zde v Parlamentu získala pocit, že je naší povinností vyslat jasnou zprávu ostatním orgánům, Komisi a Radě, a sdělit, že musíme opět spojit naše síly ohledně přidané hodnoty evropského projektu, a že daný problém lze shrnout několika slovy: neseme společnou odpovědnost a musíme provést celoevropskou strategii, která nám umožní být v oblasti energií silnější uvnitř, a tedy být silnější i navenek. Musíme se spoléhat na naši vlastní sílu, a abychom tak mohli učinit, potřebujeme evropskou úroveň.
<P>
Pro nás však, pane Barroso, není správa ekonomických záležitostí vizí. Je prostředkem, jak podpořit tuto strategii a právě na základě této strategie rozhodujeme, jaké zdroje jsou potřeba. Jedná se v první řadě o finanční zdroje. Vyskytuje se zde výzva přizpůsobit revizi finančního výhledu tomuto záměru, jenž se týká strategie evropského energetického společenství. Je třeba využít návrh, který odmítáte: zdanění finančních transakcí. Je třeba poskytnout významnou evropskou půjčku na financování dlouhodobých investic. Je třeba znovu dosáhnout rovnováhy v oblasti zdanění v Evropě, aby podporovalo práci a pracovní místa namísto kapitálu a bylo příznivé pro životní prostředí. Je třeba koordinovat rozpočty členských států s evropským projektem, aby vyvíjená úsilí směrovala stejným směrem.
<P>
Pokud jde o správu, navrhujeme, aby byla vytvořena pozice, která by odpovídala za euro, s cílem zajistit harmonickou a vyváženou správu ekonomických záležitostí. Navrhujeme rovněž, abychom se nezaměřovali výhradně na situaci zadlužených zemí, ale také na vyvážení této situace s ohledem na země s přebytkem. Navíc navrhujeme, že v měnové unii by měl být dluh spravován společně a že bychom mohli uvážit sdruženou emisi dluhu. Byli bychom rádi, kdyby se finanční reforma, na níž tak usilovně pracujete, pane Barroso, zaměřovala na potřeby Evropanů, a nikoli pouze na cíle finanční stability. Přejeme si, aby byly finanční trhy reformovány takovým způsobem, který oživí koncept etických a morálních hodnot a který napomůže tvorbě pracovních míst a dlouhodobým investicím.
<P>
Žádný evropský projekt nemůže uspět, jestliže jej nepodporují členské státy. Jediným způsobem, jak může Evropská unie ukázat to nejlepší, co umí, je přesvědčit členské státy, že ji chtějí podpořit. Diskuse, která se zaměřuje pouze na rutinu stanovování sankcí, nepřiměje Evropany, aby se na tomto projektu se svými členskými státy chtěli opět podílet. To, co žádáme, jsou důrazné kroky založené na přidané hodnotě evropského projektu, abychom mohli Evropany vyvést z této recese a zajistit, že v budoucnosti bude mít každý v Evropě práci, nebude žít v chudobě a bude mít znovu důvěru v evropský projekt.
<P>
To je naší ambicí. Doufám, pane Barroso, že ji budete moci sdílet a budete moci převzít mnoho návrhů, které zde činíme za celý Parlament.
<P>
(Potlesk)
<SPEAKER ID="014" NAME="Diogo Feio" LANGUAGE="PT">
Pane předsedající, pane Barroso, pane Rehne, rád bych vám poblahopřál zejména k pozitivnímu dialogu, který Parlament vedl s Komisí. Vážení zástupci Rady, rád bych nejprve poděkoval každému, kdo pracoval na této zprávě a umožnil její vznik, zejména děkuji všem stínovým zpravodajům, s nimiž jsem si mohl vyměňovat názory a vytvářet konsensus. Budování konsensu bylo často složité, v Parlamentu vládly určité tendence: zleva doprava zde jsou ti, kdo obhajují více svrchovanosti nebo modernější druh svrchovanosti a ti, kdo obhajují určité instituce. Bylo zde tedy mnoho názorů, ale jejich cíl byl společný: najít řešení současné krize.
<P>
Krize ukázala, že Evropa nereagovala včas a často nereagovala správně. Krize ukázala, že mnoho vlád v rámci Evropské unie stále prosazuje politiku, která se nezakládá na pravdivých skutečnostech. Právě z tohoto důvodu jsou taková řešení nezbytná a Evropský parlament musí tato řešení předložit odpovídajícím a důrazným hlasem. Některá z těchto řešení budou krátkodobá a jiná dlouhodobá.
<P>
V podstatě předkládáme osm doporučení. Myšlenka mnohostranného dohledu na makroekonomický vývoj v Unii a členských státech je předložena, aby bylo možné lépe dosahovat cílů strategie Evropa 2020, dospět k Evropě růstu a posílit pakt, který se týká stability, ale také růstu.
<P>
Další návrhy se týkají posílení Paktu o stabilitě a růstu, které se zabývají také konkrétními podrobnostmi situace týkající se dluhu, dále návrhy na zlepšení správy ekonomických záležitostí v eurozóně Euroskupinou a na zřízení solidního a důvěryhodného mechanismu pro předcházení nadměrnému zadlužení a pro jeho řešení v eurozóně, což by mohlo zahrnovat zřízení Evropského měnového fondu. Byly představeny rovněž záměry přezkumu rozpočtových, finančních a fiskálních nástrojů EU, regulace finančních trhů a dohledu nad nimi s jasným makroekonomickým rozměrem a záměry zvýšit spolehlivosti statistik EU.
<P>
Na závěr bylo navrženo lepší zastupování Unie v oblasti hospodářských a měnových záležitostí. Ve všech těchto otázkách Parlament ukazuje nebo by mohl ukázat svůj pevný postoj. Usilujeme o lepší institucionální koordinaci mezi Evropským parlamentem a vnitrostátními parlamenty. Můžeme se podílet na tomto řešení a poskytnout lepší řešení budoucích krizových situací nebo potíží. Od nynějška Evropa disponuje nástroji, jak lépe reagovat v oblasti ekonomiky; Parlament k tomu značně přispěl a bude tak činit i nadále.
<P>
V současnosti zahajujeme legislativní rozpravu o šesti návrzích, které předložila Komise a u nichž se domnívám, že si Parlament zachová svůj vlastní postoj. Právě z tohoto důvodu bych chtěl vyjádřit údiv nad tím, že o postoji Parlamentu a dialogu, který Parlament vedl s Radou, není žádná zmínka v posledním dokumentu Rady, jenž byl předložen teprve včera.
<P>
Na závěr bych však chtěl říci jednu věc: Evropský parlament má vlastní postoje bez ohledu na naše odlišnosti. Evropský parlament je oddán myšlence silné Evropy a lepší správy ekonomických záležitostí s větším růstem a lepší prosperitou.
<SPEAKER ID="015" NAME="Marta Andreasen">
navrhovatelka stanoviska Rozpočtového výboru. - Pane předsedající, v mém stanovisku ke zprávě pana poslance Feia o rámci správy a stability jsem zdůraznila tři body.
<P>
Prvním byla nutnost vážně přistupovat k ukládání sankcí členským státům, které porušují Pakt o stabilitě a růstu. Před pouhými několika dny se francouzský předseda vlády a německá kancléřka dokonce dohodli na změně smlouvy, aby bylo možné zavést přísnější sankce proti zemím, které ohrožují stabilitu eura. Zdůraznila jsem rovněž nutnost seřadit podle důležitosti výdaje v rozpočtu v případě, že je třeba použít pro členský stát záchranná opatření. Závěrem jsem upozornila na nutnost posoudit dopad na úvěrové hodnocení Evropské unie, protože Unie vystupuje jako garant evropského mechanismu finanční stabilizace.
<P>
Příslušné odstavce byly změněny a již netvoří součást mého stanoviska. Za těchto okolností cítím povinnost zříci se svého stanoviska.
<SPEAKER ID="016" NAME="David Casa" LANGUAGE="MT">
Je nepochybné, že Evropská unie se zachovala příkladně ve způsobu, jakým se rozhodla přistupovat k opatřením ohledně regulací a dohledu. To se odráží v novém souboru opatření pro dohled, který umožňuje, aby byla určitá systémová rizika identifikována a aby tak bylo učiněno včas.
<P>
Na druhou stranu, pokud jde o pojetí správy ekonomických záležitostí, nikdo nemůže popírat, že je před námi ještě daleká cesta. Jakýkoli členský stát, který nedbá na své závazky a povinnosti, zejména s ohledem na Pakt stability a růstu, způsobuje závažné problémy ostatním členským státům. Proto jsme nuceni vyvinout veškeré úsilí, abychom podpořili seriózní dodržování pravidel, která byla dohodnuta s cílem zaručit stabilitu v členských státech, a to jak z finančního hlediska, tak z hlediska fiskálního.
<P>
Jsem velmi spokojen s doporučeními tohoto stanoviska, která jsem předložil Výboru pro zaměstnanost, a těší mě, že byla zohledněna. Domnívám se, že zpráva bude sloužit k lepšímu dohledu nad pracovními místy v Evropské unii a přispěje k posílení Výboru pro zaměstnanost.
<SPEAKER ID="017" NAME="António Fernando Correia De Campos" LANGUAGE="PT">
Pane předsedající, dámy a pánové, všichni uznáváme, že sledování krátkodobých a dlouhodobých makroekonomických ukazatelů v Evropské unii selhalo v neposlední řadě s ohledem na rozpočtové rámce a nahromadění státního dluhu. Krize ještě více zdůraznila potřebu posílit jednotný trh, vezmeme-li v úvahu návrhy pana Montiho a pana Grecha. Je zásadní rozvíjet elektronický a mezinárodní obchod, zjednodušit postupy on-line plateb, standardizovat výrobky a služby a harmonizovat fiskální nástroje, aby bylo možné posílit důvěru spotřebitelů a stimulovat hospodářství.
<P>
Unie musí vyjít z krize udržitelným způsobem, který zaručuje silný růst a odpovědné rozpočty, ale také cíle týkající se zaměstnanosti. Mělo by být povinné, aby ukazatele, jako je míra nezaměstnanosti a míra zaměstnanosti aktivní populace, byly součástí systému dohledu.
<P>
Ukazatele, které budou měřit pokrok strategie 2020, rovněž nelze opomíjet. Studie proveditelnosti k vydávání společných evropských dluhopisů by mohla představovat příležitost, jak podrobněji přezkoumat finanční nástroje na ochranu před spekulací a uvést je do praxe.
<P>
Byli bychom rádi, kdyby šlo o více než pouhou studii. Zřízení Evropského měnového fondu si zaslouží naši podporu a nepovažujeme jej pouze za disciplinární nástroj, ale především za prostředek pro omezení spekulativní manipulace na trzích se státními dluhy. Naše spolupráce se zpravodajem, panem Feiem, byla přínosná a umožnila dospět k textu, který je komplexní, vyvážený a cenný.
<SPEAKER ID="018" NAME="Martin Schulz">
jménem skupiny S&D. - (DE) Pane předsedající, pokud se podíváte na váš seznam řečníků, uvidíte, že příštím řečníkem je můj kolega, pan Jáuregui Atondo. Než se ujme slova, dovolte mi prosím, abych jako předseda naší skupiny informoval Parlament, že dnes dopoledne jmenovala španělská vláda pana Jáureguie Atonda ministrem pro předsednictví. Jak si můžete představit, pro naši skupinu je to velká čest. Upřímně mu blahopřeji.
<P>
(Potlesk)
<SPEAKER ID="019" NAME="Ramón Jáuregui Atondo" LANGUAGE="ES">
Pane předsedající, rád bych velmi poděkoval mému příteli, panu Schulzovi. Mám pouze minutu na to, abych vám řekl, že se domnívám, že v několika posledních měsících učinila Evropa mimořádný pokrok, co se týče správy ekonomických záležitostí.
<P>
Je zajímavé, že summit mezi Francií a Německem předevčírem také otevřel dveře nové naději: možnosti revidovat naše rámce a smlouvy o správě ekonomických záležitostí.
<P>
Jsem si vědom, že se jedná o otázku, která členské státy trochu polekala. Domnívám se však, že s naším proevropským postojem víme, že aby bylo možné dosáhnout správy ekonomických záležitostí, kterou potřebujeme vytvořit, bude pravděpodobně nutné přistoupit k reformám, jež budou muset být dohodnutými reformami.
<P>
Upřímně však věřím, že tato dohoda mezi Francií a Německem přináší možnost, aby zpráva poslance Feia, kterou budeme později přijímat - jak navrhuje Výbor pro ústavní záležitosti - uvážila potřebu přizpůsobit náš ústavní rámec s ohledem na správu, která nepředstavuje pouze pakt o stabilitě. Tato správa je hloubková a jejím cílem je přivést ekonomiky na cestu, která směřuje ke konkurenceschopnosti, tvorbě pracovních míst a přerozdělování, o což jsme jako sociální demokraté vždy usilovali.
<P>
(Potlesk)
<SPEAKER ID="020" NAME="Joseph Daul" LANGUAGE="FR">
Pane předsedající, dámy a pánové, zasedání Evropské rady a skupiny G20 by mělo mít společný bod týkající se potřeby učinit nezbytné úpravy po finanční krizi.
<P>
Pro Evropskou unii tyto úpravy znamenají dát do pořádku naše jednotlivé vnitrostátní veřejné finance a veřejné finance EU a chránit naši měnu, euro, tím, že ji upevníme na vnitřní úrovni a budeme chránit její hodnotu před ostatními velkými měnami. V Evropské radě budou převládat diskuse o správě ekonomických záležitostí a o finanční správě. Skupina Evropské lidové strany (Křesťanských demokratů) vítá úvodní směry, které přijala pracovní skupina pod vedením pana Van Rompuye, včetně plánů sankčních systémů proti členským státům, které nesplňují kritéria paktu o stabilitě.
<P>
Je však třeba učinit ještě více práce, a to s intenzivnějším využitím metody Společenství a menším využitím mezivládní metody. Vítám práci, kterou v tomto směru odvedla Komise. Chtěl bych požádat Radu, aby nezapomínala, že Parlament je nyní spolutvůrcem právních předpisů a při vymezování blížících se reforem bude hrát plnohodnotnou roli. Čím více bude Parlament do činností zapojován v počátečních fázích, tím větší máme šanci, že dosáhneme uspokojivého a včasného výsledku. Vyzývám předsedu pana Van Rompuye, aby vzal tuto zprávu na zřetel.
<P>
Dámy a pánové, v diskusi o relativní hodnotě měny Evropa musí nahlas vyslovit svůj názor a Evropská rada musí příští týden, před summitem G20 v Soulu, stanovit náš postoj k této věci. Evropa se musí spojit se svými partnery, zejména se Spojenými státy, a rozvíjejícím se zemím musí připomenout jejich povinnosti. Měnový dumping a sociální důsledky, které z něj vyplývají, již nemohou být tolerovány.
<P>
Na summitu v Soulu budou předložena tři hlavní témata: samozřejmě reforma mezinárodního měnového systému, ale také stabilita komodit - zejména potravin a energie - a celosvětová správa. Evropa má ke každému tématu co říci, ale bude při tom působit věrohodně pouze tehdy, zavedeme-li účinné vnitřní nástroje Společenství, které budou řídit a spravovat naše veřejné finance.
<P>
Dámy a pánové, nebudeme moci ovlivňovat celosvětovou správu a ve skutečnosti nebudeme mít místo na mezinárodní scéně, pokud nedokážeme vyvinout často nepopulární úsilí o ozdravení našich financí a pokud nebudeme trvat na našich prioritách ohledně boje proti změně klimatu a ohledně rozvojové politiky.
<P>
(Potlesk)
<SPEAKER ID="021" NAME="Martin Schulz" LANGUAGE="DE">
Pane předsedající, chtěl bych citovat pasáž z prohlášení, které učinily hlavy států a vlád na summitu G20 v Pittsburghu, konaném ve dnech 24.-25. září 2009 - tedy před rokem. Předsedové vlád se na tomto summitu zavázali k následujícímu: "Zahájit rámec, který stanoví politiky a způsoby, jakými budeme jednat společně, abychom dosáhli silného, udržitelného a vyváženého globálního růstu. Potřebujeme trvalé oživení, které povede k tvorbě dobrých pracovních míst, jež naši občané potřebují." Skvělé! Předpokládám, že obdobná pasáž bude napsána opět letos při dalším summitu a také na všech příštích summitech. To mě vede k otázce, co bylo mezitím učiněno, aby bylo dosaženo silného, udržitelného a vyváženého růstu, který přinese pracovní místa, jež naši občané potřebují. Popis je správný, ale to, co je prováděno, představuje filosofii na evropské úrovni - v Evropské radě - která říká, že všelékem na stabilizaci našeho kontinentu jsou jednostranné škrty v oblasti veřejných služeb prostřednictvím rozpočtových snížení, spíše než aby byla uvážena skutečnost, že investice, které stimulují růst, jsou základním předpokladem pro vytváření většího počtu pracovních míst a pro posílení státních příjmů prostřednictvím většího hospodářského růstu - protože je velmi důležité upevnit státní rozpočty a umožnit státům, aby plnily své povinnosti. V Evropě se v důsledku víceméně černobílého manichejského postupu, podle něhož jsou všechny výdaje špatné a všechny škrty dobré, nacházíme v situaci, kdy země nejvíce zasažené krizí - Irsko a Řecko - jsou v recesi nebo mají nulový růst. Současné činnosti vedou k opaku toho, co zde bylo popsáno jako cíl. Jedná se o dramatický vývoj. Je o to dramatičtější, když ti, kteří byli na počátku krize, kteří způsobili krizi - finanční sektor, ti, kteří se věnovali bezuzdné spekulaci - nebyli učiněni odpovědnými tak, že by museli přispívat do státních příjmů prostřednictvím opatření, jako je daň z finančních transakcí. Bylo možné obhajovat to na evropské úrovni, ale i v době, kdy to bylo obhajováno, to již bylo zamítnuto z důvodu, že: "Ve skupině G20 to nikdy nedokážeme prosadit." Je samozřejmé, že to ve skupině G20 nikdy nedokážeme prosadit, jestliže to nejprve nezkusíme alespoň na evropské úrovni!
<P>
Je to nespravedlnost, která je zvláště dramatická, protože nedostatečná aktivita ze strany hlav států či vlád - skutečnost, že nás vedou špatným směrem sociální nerovnováhy - se neustále posiluje. Lidé, kteří se bouří na ulicích, mají pravdu v tom, že proti sociální nerovnováze v Evropě se nebojuje, spíše je naopak dále prohlubována nesprávnými politikami. Úkolem tohoto Parlamentu je toto zviditelnit a vyvinout strategie, jak tuto situaci zvrátit. Proto trváme na dani z finančních transakcí. Zprávy paní poslankyně Berèsové a mojí kolegyně, paní Podimataové, nám ukážou, zda je Parlament připraven říci: "Víme, že to nebude jednoduché, ale trváme na tom, aby Evropská unie začala vybírat daně na nadnárodní úrovni, pokud jde o finanční sektor, jestliže mu daně nemohou být ukládány na úrovni vnitrostátní."
<P>
Dochází zde k dalšímu znepokojivému vývoji. To, k čemu došlo v Deauville mezi panem Sarkozym a paní Merkelovou, naprosto překrucuje institucionální strukturu Evropské unie. Ptám se sám sebe, kdy pan Van Rompuy dospěje k odpovídajícímu závěru. Byl požádán, aby se svou pracovní skupinou podrobně rozpracoval nezbytné reformy - to vlastně měla být vaše práce, takže bylo trochu drzé žádat pana Rompuye, aby to udělal - ale vrcholem toho všeho je, že tento nebohý člověk na tom pracuje v tajnosti a než bude moci vůbec cokoli představit, naše okouzlující dvojice v Deauville přitančí a oznámí: "Již jsme o všem rozhodli." To, co Nicolas a Angela udělali - tento samozvaný francouzsko-něměcký řídící výbor - je útokem na orgány Evropské unie.
<P>
(Potlesk)
<P>
Kdybych byl panem Van Rompuyem, řekl bych jim, co mohou s tou jejich prací udělat. Nemůžete být navždy rohožkou a snášet takové zneužívání. Je zde však ještě jedna věc: kdyby naše skvělá dvojice pohlédla z Deauville přes kanál, viděla by bělostné útesy britského pobřeží, kde je pro jejich změny ve smlouvě požadováno referendum - alespoň dá-li se panu Cameronovi věřit. Skutečně si někdo myslí, že pan Cameron by změnu přijal, aniž by byly do smlouvy začleněny další brzdy na zpomalení evropského práva? To by skutečně otevřelo Pandořinu skříňku. Opravdu doufám, že naše okouzlující dvojice neskončí pádem na zem.
<P>
Proto opakuji: Evropa je vedena špatným směrem jak institucionálně, tak obsahově.
<SPEAKER ID="022" NAME="Guy Verhofstadt">
jménem skupiny ALDE. - Pane předsedající, pravděpodobně začnu tam, kde pan Schulz skončil. Možná bychom nyní mohli požádat o svolání konventu, jestliže chtějí změnit smlouvu. Za běžné situace musíme požádat o svolání konventu. Je to první věc, již je třeba učinit, ale myslím, že situace ještě není tak pokročilá. V Evropské radě nyní musíme naléhavě projednat správu ekonomických záležitostí a posílení paktu o stabilitě.
<P>
Nyní je tomu téměř rok, co začala řecká dluhová krize. Začala v prosinci 2009 a teď nastal čas dospět k závěru, k dohodě ohledně této otázky. V současnosti jsou předloženy vlastně tři návrhy. Udělejme si v tom jasno. Obdrželi jsme návrh od Komise, návrh od pracovní skupiny a včera návrh, který nazýváme "dohoda z Deauville". To je třetí předložený návrh. A myslím, že je správné, že tento Parlament analyzuje rozdíly mezi těmito třemi návrhy, aby rozhodl, zda jsou vhodné.
<P>
Komise před několika týdny učinila podle mého názoru dobré, smělé a ucelené návrhy. Návrh pracovní skupiny se od nich liší v tom, že navrhuje, aby Rada jednala na základě doporučení a nikoli na základě návrhů Komise. To je velký rozdíl, protože doporučení lze změnit a návrhy Komise nikoli. Na návrh pracovní skupiny se navíc vztahuje zdlouhavější postup analýzy, což ho rovněž odlišuje od návrhu Komise.
<P>
Je však nutné uvést, že návrh pracovní skupiny zachovává poloautomatický charakter sankcí a pravidlo obrácené většiny, s nímž přišla Komise.
<P>
Pokud jde o včerejšek, máme zde třetí návrh, tedy "dohodu z Deauville". Musím říci, že dohoda mezi Francií a Německem může být pro činnost Rady mnohdy prospěšná, avšak tentokrát prospěšná není. Francouzsko-německý návrh z Deauville totiž jednoduše spoléhá na zastaralé hlasování kvalifikovanou většinou v rámci Rady, takže spíše než by jejich návrhy usilovaly o dosažení většiny pro zablokování automatických sankcí Komise, vyžadují, aby byla taková většina pro sankce navrhované Komisí zavedena. Myslím, že to je obrovský rozdíl, protože poloautomatický charakter sankcí, jenž je uveden v návrhu Komise, v návrhu z Deauville není.
<P>
Nevím, jestli znáte Deauville, ale kromě pláže a několika krásných hotelů je tam kasino. Možná bychom proto neměli hovořit o dohodě z Deauville, ale spíše o francouzsko-německém kompromisu z kasina, protože tento kompromis je hazardní. Podle tohoto návrhu je členským státům umožněno nadále si pohrávat s eurem a eurozónou.
<P>
Máte-li dostatečnou podporu v Radě, pusťte se do toho; můžete udělat přesně to samé, co udělalo Řecko. Máte-li dostatečnou podporu v Radě, pusťte se do toho. Vsaďte si! Můžete to zkusit.
<P>
První část dohody z Deauville neoslabuje pouze návrh pracovní skupiny, ale především balíček Komise. Považuji to za naprosto nepochopitelné, rozhodně ze strany Německa. Po deset měsíců žádali o odvážnější sankce a včera učinili pravý opak. Obnáší to oslabení smělých návrhů Komise. A přichází to právě v době, kdy pan Trichet, prezident Evropské centrální banky, žádá o odvážnější řešení, o odvážnější návrhy, dokonce smělejší než původní návrhy Komise.
<P>
Mým závěrem je, že Parlament má jediný úkol: odvrátit dohodu z Deauville, tedy kompromis z kasina. Držme se dobrých návrhů Komise a splňme potřebný legislativní úkol.
<SPEAKER ID="023" NAME="Daniel Cohn-Bendit" LANGUAGE="FR">
Pane předsedající, pane Chasteli, pane Barroso, dámy a pánové, pan Verhofstadt se dnes zcela vyčerpal! Jeho projev byl ale důležitý stejně jako projev pana Schulze. Rovněž já mám pro vás své vlastní myšlenky.
<P>
Znáte všichni film Jules a Jim? Hraje tam žena - paní Merkelová. Víme, kdo je Jules - je to pan Sarkozy. Problémem je, kdo je Jim? Je to pan Cameron nebo pan Barroso? To je pro Komisi dilema.
<P>
Myslím, že Parlament a Komise spolu nyní musí hovořit upřímně, protože politika Rady - pan Verhofstadt má v tomto bodě pravdu - a politika jejího francouzsko-německého představenstva je zaměřená proti Evropské unii. Jejich politika neodráží podstatu EU a naším úkolem dnes je překonat rozdíly, které nás vzájemně staví proti sobě - pan Daul má v tomto bodě pravdu - a zachránit Evropskou unii a metodu Společenství. Aby to bylo možné, Komise, Parlament a všichni z nás musí pochopit, že tato hra nebude mít vítěze, dokud nenajdeme společný přístup mezi Komisí a Parlamentem, Parlamentem a Komisí.
<P>
Pane Barroso, věřím vám, když říkáte, že chcete zavést daň z finančních transakcí nebo z finančních činností. To není problém; problém je, jak to vlastně hodláme udělat? Nestačí říct: "Já chci." Můj čtyřletý syn říká: "Já chci." Problém tkví v tom, že musíme vymyslet, jak dosáhnout našeho cíle, a myslím, že Komise by již neměla žádat o další studii, což včera učinila Rada pro životní prostředí, aby se zjistilo, zda je poškození klimatu skutečně tak špatné, že bychom měli zintenzívnit snižování emisí CO2 v Evropě - třebaže je naprosto směšné o novou studii žádat. Ne. Co by Evropě přinesla velká studie o finančních transakcích a co by přinesla daň z takových transakcí? Daň z finančních transakcí ve výši 0,01 % znamená 80 miliard EUR. Pokud vyčleníte 30 miliard EUR na snížení příspěvků členských států, a tedy na úsporu ve vnitrostátních rozpočtech, získáte 50 miliard navíc pro rozpočet EU. Rozdíl mezi 120 miliardami EUR a 30 miliardami činí 90 miliard, plus 50 činí 140 miliard. Je tedy možné provádět evropské politiky, které musíme uplatňovat v období po Lisabonské smlouvě, a členské státy a Evropa budou vítězi. Předpokladem toho ale je, abychom měli evropskou vizi.
<P>
Zadruhé, pane Barroso, co se týče schodků: podle mého názoru nejsou schodky a jako schodky. Je to jako cholesterol: existuje pozitivní ukazatel a negativní ukazatel. Schodek, který je investicí, a poskytuje tedy zemi nebo Evropě naděje, není negativní věcí. Budeme-li investovat, jak jsme to činili dříve, do odvětví minulosti, jež jsou neproduktivní - hovořím o uhlí - investujeme do něčeho, co znamená vyhazování peněz, protože je to marné, a nemůžeme tedy uspět. Budeme-li však investovat do energií budoucnosti a produkce budoucnosti, budeme na tom profitovat.
<P>
Co je tedy třeba udělat, a žádám o to i liberály, je nemluvit pouze o stabilitě a zase stabilitě, ale také rozlišovat mezi tím, co bychom měli dělat a co bychom již dělat neměli; nemluvit pouze o schodku, ale říci "toto je produktivní", nebo "toto není produktivní". Pokud se dohodneme, ačkoli to bude složité, pokud dokážeme dospět k dohodě, budeme se nacházet v postavení, abychom mohli oponovat neustálým manipulacím Rady.
<P>
Problémem dneška je, že mnoho vlád chce omezovat hledisko evropské politiky, zatímco naším úkolem je hledisko evropské politiky posilovat, protože bez ní nebudeme schopni dostat se z této situace.
<P>
Vidíte, pane Barroso, máme společný zájem, ale musíme ho dovést do konce. Neměli byste vyvíjet nátlak na Parlament, ale na Evropskou radu.
<SPEAKER ID="024" NAME="Předsedající">
Jistě můžete ocenit, že jsem byl velmi flexibilní, pokud jde o časové dispozice; částečně je to z důvodu, že všechny projevy byly velmi příjemné a také velmi silné - MMF, kasina a cholesterol - opravdu skvělé podněty pro tuto diskusi.
<SPEAKER ID="025" NAME="Michał Tomasz Kamiński" LANGUAGE="PL">
Během dnešní rozpravy všichni vypráví různé anekdoty, což mi také připomnělo jednu historickou asociaci. Osmnáct let svého života jsem žil v zemi reálného socialismu, kde byly při každém stranickém sjezdu stanovovány nové hospodářské cíle a občané mojí země - a totéž platí pro ostatní země reálného socialismu - od stranického sjezdu slyšeli, že situace se zlepší a jak by se měla zlepšit Navíc v mojí zemi v té době existovalo ministerstvo pro domácí obchod, třebaže tam žádný domácí obchod nebyl.
<P>
Když poslouchám některé z dnešních projevů, získávám dojem, že návrh, který jsme slyšeli od Evropské komise, je návrhem, který má obnovit prioritu ekonomického myšlení před politickým. Před způsobem politického myšlení, který by potlačil jakoukoli rozumnou hospodářskou činnost, protože politici na vnitrostátní úrovni a - jak slyšíme - kvůli populistickému uvažování, si dnes skutečně rádi ukazují prstem na Evropu. Říkají, že musíme Evropu omezit a že Evropa není řešením, protože je to do určité míry zachraňuje v očích voličů. Pokud neprovedeme něco, co země přiměje, aby si uvědomily, že je zasáhnou nevlídné důsledky, jestliže budou prosazovat hospodářsky neracionální politiky, nikam se nedostaneme. Potřebná je zde však také solidarita. Ve francouzsko-německém návrhu vidím reálné nebezpečí, že nastane situace, kdy budou mít silnější země větší prostor pro jednání a kde Řecko nebude schopné překonat určité limity. Řecko musí omezit výdaje, ale co se týče silnějších zemí, těm se to podaří a my náhle zjistíme, že budou moci porušovat tato pravidla z politických důvodů. Chci tím říci, že potřebujeme evropskou solidaritu, a toto je důvod, proč evropskou solidaritu potřebujeme.
<P>
Na závěr, pane předsedající, bych rád řekl, že vím, že dohlížíte na tuto evropskou solidaritu. Nedávné rozhodnutí Evropské komise o dohodě o plynu mezi Polskem a Ruskem - za něž bych vám chtěl poděkovat - je dobrým příkladem, že prvek Společenství je něčím, co funguje a funguje v zájmu zemí, jako je Polsko. Ještě jednou bych rád zopakoval, pane předsedající, že reality se nemůžeme zbavit mávnutím kouzelné hůlky. Pokud dosáhneme bodu, kde politická řešení smíchaná s dávkou populismu, který dnes existuje v některých částech Evropy, převládnou nad ekonomickým uvažováním, pak vaše ambiciózní plány na posílení trhu - což považuji za velmi dobrý plán (nedokončená věta). Domnívám se, že jako poslanci Evropského parlamentu si dobře uvědomujeme, jak jsme stále daleko od společného trhu, stačí, když se podíváme na účty za roaming, které dostáváme každý měsíc. Jestliže máme společný evropský trh, ale musíme stále platit účty za roaming, ukazuje to zcela jasně, že jsme ještě daleko od dosažení našeho cíle hospodářské integrace.
<SPEAKER ID="026" NAME="Patrick Le Hyaric" LANGUAGE="FR">
Pane předsedající, pane Chasteli, pane Barroso, pokud jsem vám správně rozuměl, pane Barroso, vycházíme z naprosto protikladných analýz, protože jste uvedl, že hospodářská krize je za námi, zatímco naše skupina konfederace Evropské sjednocené levice a Severské zelené levice se domnívá, že krize se zhoršuje. Pro vyřešení této krize navrhujete úspornost na základě paktu stability a nyní i posílení sankcí. Myslím, že bychom měli učinit opak: zlepšit odměny za práci, přijmout nový fiskální přístup na podporu práce a zavést daň z finančních transakcí, zlepšit sociální příspěvky, chránit veřejné služby a výraznou politiku zaměstnanosti.
<P>
Bohužel se obávám, že vaše strategie by mohla Evropskou unii přivést do velkých potíží. Vy jste nezaznamenali intenzitu protestů lidí po celé Evropské unii? Včera to byl již šestý den, kdy miliony občanů demonstrovaly po celé Francii, a to s podporou 70 % obyvatelstva. Vy nevidíte nebezpečí, které nás v současnosti ohrožuje? Evropská myšlenka je založena na hospodářské soutěži a politice naprosto volného obchodu, a proto u ní dochází ke střetu s penězi v těchto hospodářských válkách a nyní v těchto měnových válkách. Proč neuvažujeme o novém systému: o fondu lidského a sociálního rozvoje namísto paktu o stabilitě a ve spojení s Evropskou centrální bankou, který by mohl splatit dluhy členských států a národních bank prostřednictvím tvorby peněz na základě úrokových sazeb, které by byly příznivé pro sociální kritéria?
<P>
Podle mého názoru se musí Evropská unie chopit iniciativy při vytváření nového měnového řádu na světě, měla by začít na základě návrhu Číny ohledně společné mezinárodní obchodní měny. Proč Evropa stejně jako Thajsko a Brazílie nezačne zaváděním daně z cizí měny, aby zmírnila napětí související s měnou?
<P>
Vážený předsedo Komise, zástupci Rady, domnívám se, že nastal čas, abychom přemýšleli o nových iniciativách a naslouchali našim občanům.
<SPEAKER ID="027" NAME="Nigel Farage">
jménem skupiny EFD. - Pane předsedající, takže pane předsedo Barroso, jistě posilujete svaly za použití síly, kterou vám dává Lisabonská smlouva, jíž jste prosadili nelegitimními prostředky. Nyní děláte vše, co můžete, abyste na světové scéně a v EU získali všechny atributy státní suverenity.
<P>
Nikde to nemůže být patrnější než ve vašem nedávném návrhu ohledně vybírání přímých daní evropskými institucemi od obyvatel tohoto kontinentu .
<P>
V dřívější době zde samozřejmě bylo velmi úspěšné hnutí nezávislosti, které vedlo kampaně se sloganem "žádné zdanění bez zastoupení", a vy určitě nejste zástupcem. Nehlasovali jsme pro vás a nemůžeme vás sesadit, takže si myslím, že s touto přímou daní jste vlastně udělal chybu.
<P>
A stává se to opravdu nákladným spolkem. Pouze před dvěma lety dosahoval čistý příspěvek Británie 3 miliard GBP ročně. Tento rok je to 6 miliard GBP. Příští rok to bude 8 miliard GBP. Rok poté to má být 10 miliard GBP a nyní slyšíme, že chcete zrušit britskou slevu. Chcete se zbavit britské slevy, což bude znamenat, že do roku 2013 náš příspěvek dosáhne 13 miliard EUR. V průběhu šesti let se zčtyřnásobí.
<P>
Britští daňoví poplatníci si to vše uvědomují a s ohledem na vaši přímou daň jednoduše dospějí k závěru, že si Evropskou unii nemůžeme dovolit.
<P>
Vidím však záblesk naděje: dohodu z Deauville uzavřenou mezi paní Merkelovou a panem Sarkozym, věc, které se dnes všichni tolik děsíte. Doufám, že se to stane. Vypracujme novou smlouvu. Vypadá to, že vy sám ji téměř podporujete. Vypracujme novou evropskou smlouvu a předložme ji k referendu v mnoha zemích, zejména v Británii, a britští občané dospějí k závěru, že pro Británii je to velmi špatný obchod. Budou hlasovat pro to, abychom opustili Evropskou unii, a zahájí rozštěpení.
<P>
Děkuji. S radostí tak učiníme.
<P>
(Mluvčí souhlasil s tím, že odpoví na otázku položenou zvednutím modré karty podle čl. 149 odst. 8.)
<SPEAKER ID="028" NAME="Martin Schulz" AFFILIATION="S&amp;D">
(DE) Pane předsedající, rád bych vám položil otázku, pane Faragi. Byl byste tak laskavý a odpověděl nám na ni? Velmi se obáváte o britské daňové pokladny. Stejně jako já jste měl na začátku tohoto funkčního období možnost zvolit, z jakých pokladen budou hrazeny vaše denní příspěvky: z pokladen Spojeného království nebo z pokladen Evropské unie. Řekl byste, prosím, Parlamentu, zda jsou vaše denní příspěvky hrazeny z rozpočtu EU, nebo zda jste si zvolil vnitrostátní systém Spojeného království?
<SPEAKER ID="029" NAME="Nigel Farage" AFFILIATION="EFD">
Pane předsedající, myslím, že bychom měli skoncovat s tímto pojmem evropských peněz. Před přímou daní zde není, jak dnes říkáme, nic takového jako evropské peníze: jsou to naše peníze. Jsme velkým čistým přispěvatelem Evropské unie, aniž by to na oplátku znamenalo jakékoli hospodářské přínosy! Jsou to naše peníze!
<SPEAKER ID="030" NAME="José Manuel Barroso">
předseda Komise. - Pane předsedající, obvykle nezasahuji do rozpravy, ale rád bych učinil procesní námitku.
<P>
Není to poprvé, kdy se na mě pan Farage obrátil s prohlášením: "Nebyl jste zvolen." Jistě jste mě nezvolil vy, ale zvolil mě tento Parlament.
<P>
(Potlesk)
<P>
Byl jsem zvolen tímto Parlamentem v tajném hlasování a vy do tohoto Parlamentu patříte. Domnívám se, že pokud opakovaně říkáte, že já jsem nebyl zvolen nebo Komise nebyla zvolena, vyjadřujete tak nedostatek respektu vůči Komisi a vůči Parlamentu, k němuž patříte.
<P>
(Potlesk)
<SPEAKER ID="031" NAME="Francisco Sosa Wagner" AFFILIATION="NI">
(ES) Pane předsedající, uvidíme, zda dokáži vnést trochu klidu do této divoké rozpravy.
<P>
Je politováníhodné, že některé členské státy jsou zároveň součástí Evropské unie i skupiny G20. Navzdory této anomálii, která nepochybně oslabuje obraz Evropy ve světě, by bylo dobré, kdyby v tomto globálním fóru panoval souhrnný společný postoj.
<P>
Jak by měl podle mě takový společný postoj vypadat? Na základě mého skromného názoru si myslím, že zaprvé, přijetí celosvětové dohody na vypořádání se s následky krize nesmí být odloženo kvůli přijetí pouhé finanční dohody; zadruhé, Evropa si musí zachovat euro jako srovnávací měnu, nebo je-li to preferováno, jako záchrannou kotvu, která zabrání, abychom byli zasaženi neklidem na trhu a byli nuceni opakovat chyby, které jsme učinili v průběhu 20. století; zatřetí, euro musí být poslem toho, co má Evropa představovat ve světě demokratických hodnot a veřejných svobod.
<P>
Celkově si musíme uvědomovat, že v globálním světě, v této globální hře prohrávají ti, kdo hrají pouze s národními kartami.
<SPEAKER ID="032" NAME="Othmar Karas" AFFILIATION="PPE">
(DE) Pane předsedající, pane Barroso, dámy a pánové, tato rozprava ukazuje jednu věc: dohoda z Deauville nám brání v tom, abychom překonali krizi, dohoda z Deauville je pro Evropskou unii krokem zpět a dohoda z Deauville nám ukazuje, že ani jeden z této okouzlující dvojice se nepoučil z nevhodného chování Francie a Německa z let 2002 a 2005, kdy tyto země začaly oslabovat pakt o stabilitě. Místo toho nyní vidíme, že toto nevhodné chování pokračuje.
<P>
Chceme překonat chyby z minulosti. Chceme evropskou odpověď na nacionalismus a právo veta, které bylo zabudováno do většiny evropských předpisů. Učinili jsme tak v případě dohledu nad finančními trhy. Činíme tak ve zprávě, která je reakcí na krizi. Činíme tak ve zprávě poslance Feia a činíme tak při naší každodenní legislativní činnosti. Soustřeďme se na to a nedovolme, abychom byli nadále odsouváni na vedlejší kolej, a to i v případě této rozpravy. Musíme jít kupředu. Musíme najít odpovědi. Zpráva pěti skupin vysílá jasnou zprávu. Krizi jsme ještě nepřekonali. Fiskální a měnové politiky nejsou náhradou strukturálních reforem. Jasně uvádíme, že usilujeme o snížení schodků jakožto o předpoklad pro zajištění budoucnosti. Schodky nelze snížit pouze tím, že je ustřihneme. Musí k tomu dojít v důsledku reforem, investic, úspor a změn. Tato zpráva vysílá jasnou odpověď, že chceme, aby byla Evropa ve větší míře součástí tohoto řešení. Učiňme další krok v integraci - vytvoření hospodářské unie, vytvoření sociální unie, vytvoření obranné a bezpečnostní unie - a učiňme z vnitřního trhu domácí trh pro všechny naše občany. Společenství Evropy - iniciativa Evropské unie - je odpovědí. Pracovní skupina a deauvillská cesta selhaly.
<SPEAKER ID="033" NAME="Stephen Hughes" AFFILIATION="S&amp;D">
Pane předsedající, jak jsme slyšeli, pracovní skupina pod vedením Hermana Van Rompuye nyní vytvořila svoji zprávu. Obsahuje návrhy ohledně řešení krize a rozpočtové disciplíny: jinými slovy, zabývá se pouze částí problému.
<P>
Zdůraznil bych, že jsou to pouze návrhy. Jsem si jistý, že ministři Rady ECOFIN, kteří dominovali postupům pracovní skupiny, by byli rádi, kdyby to byl konečný bod, ale není. Je to začátek. Jsme právě na začátku legislativního procesu. Doufám, že si všechny orgány uvědomí, že práce Evropského parlamentu na legislativních návrzích Komise nyní bude muset být prováděna prostřednictvím naprosto demokratického postupu s Radou.
<P>
Pracovní skupina uvedla, že jejím cílem je dosáhnout kvantitativního skoku, pokud jde o účinnější správu ekonomických záležitostí. Domnívám se, že to, co navrhuje, je pro Evropu spíše možným krokem zpět, co se týče prosperity a blahobytu. Pracovní skupina navrhuje posílení nástrojů, ale pouze nástrojů, které se zaměřují na fiskální disciplínu. To je problém. Hospodářská koordinace znamená více než fiskální disciplínu a hospodářské unie nebude dosaženo, dokud tato rovnováha nebude řádně uznána. Nevyhnutelně to povede k deformovaným hospodářským politikám, které nedostatečně zohledňují ostatní hodnotné politické cíle v oblasti makroekonomické politiky, čímž myslím růst, investice a zaměstnanost.
<P>
Pane předsedo Barroso, nepotřebujeme další pracovní skupinu na vypracování vyváženého souboru politických opatření. Potřebujeme, aby Komise využila svého práva iniciativy a předložila návrhy, které se budou zabývat růstem, investicemi a zaměstnaností.
<P>
Co se týče současných předložených návrhů, domnívám se, že Parlament ponese v nadcházejících měsících obrovskou odpovědnost. Musíme udělat určité změny na základě zprávy poslance Feia, o níž se bude dnes hlasovat. Myslím, že je třeba provést tři hlavní změny: postup v případě nadměrných zůstatků musí být dostatečně široký, aby pokrýval trhy práce, včetně úrovní nezaměstnanosti, a Rada pro zaměstnanost tedy musí být zapojena vždy, je-li to vhodné; kvalitativní hodnocení úrovní veřejného dluhu a vývoje v korektivní složce Paktu o stabilitě a růstu by mělo též věnovat veškerou pozornost úrovním veřejných investic a jejich vývoji; a spojení se strategií 2020 napříč celým novým systémem musí být zřejmé a musí být realizováno v co nejvyšší míře.
<P>
Pokud jde o správu, zmínil bych v této počáteční fázi pouze dva body. Rada musí vést tento systém a převzít v celém jeho průběhu konečnou politickou odpovědnost a dále zajistit řádné zapojení Rady ve všech příslušných složeních - nejen Rady ECOFIN - vždy, když je to nezbytné.
<P>
Evropský parlament musí být plně zapojen do celého postupu, aby byla zajištěna nejvyšší úroveň demokratické legitimity. Podívejte se pouze na návrh evropského semestru a uvidíte, do jaké míry je zde role Parlamentu postrádána. Někteří z nás napříč politickými skupinami pracují na posílených návrzích o zapojení Parlamentu. Doufám, že ostatní orgány návrhy přijmou, aby tento postup získal demokratickou legitimitu, kterou potřebuje.
<SPEAKER ID="034" NAME="Olle Schmidt" AFFILIATION="ALDE">
(SV) Poslední rok ukázal, že EU dokáže přijímat významná rozhodnutí ve složitých situacích. Posledních několik dnů je však zklamáním. Když EU potřebuje jasná a přísná rozpočtová pravidla, Francie a Německo váhají. To nás znepokojuje. Naším vzkazem je: nechme pouze návrh pana Rehna!
<P>
Rád bych upřímně poděkoval paní Berèsové a kolegům ze zvláštního výboru pro finanční, hospodářskou a sociální krizi, kteří ukázali, že v Evropském parlamentu můžeme působit napříč jednotlivými skupinami a nalézat společná řešení v zájmu Evropy. Skupina Aliance liberálů a demokratů pro Evropu předložila pozměňovací návrh týkající se toho, že pokud bude daň z finančních transakcí zavedena, musí tak být nutně učiněno v celosvětovém měřítku. V tomto případě je důležité, aby to bylo učiněno na celosvětové úrovni.
<P>
V Evropě nesmí být znovu vytvořena základna nacionalismu. Evropa je tržním hospodářstvím s jasnými hranicemi a volným obchodem, který vytváří prosperitu. Potřebujeme sjednocenější Evropu, otevřenější Evropu, silnější Evropu - jednoduše potřebujeme více Evropy.
<P>
Navrhované pokuty se budou nejprve vztahovat pouze na země eurozóny. V tomto ohledu bychom upřednostnili znění zahrnující všech 27 členských států. Rád bych proto předložil ústní pozměňovací návrh ke zprávě poslance Feia a doufám, že Parlament ho bude moci podpořit. Pan zpravodaj a skupina Pokrokové aliance socialistů a demokratů v Evropském parlamentu uvedli, že jsou ochotni tak učinit. Znění přečtu v angličtině:
<P>
Pokud je to možné, všech 27 členských států uplatní v maximální míře všechny návrhy týkající se správy ekonomických záležitostí, přičemž členské státy mimo eurozónu tak učiní dobrovolně.
<P>
(SV) Dnes není vhodná doba na vytváření EU, které hrozí, že bude Unie rozpolcena.
<SPEAKER ID="037" NAME="Pascal Canfin" AFFILIATION="Verts/ALE">
(FR) Pane předsedající, pane Barroso, pane Rehne, opravdu doufám, že se budete zabývat prací, již vykonal Evropský parlament k tématům, o nichž dnes jednáme - jde o zprávu poslankyně Berèsové a zprávu poslance Feia - protože nyní jsme samozřejmě spolutvůrci právních předpisů o správě ekonomických záležitostí. Mohu vám říci, že společně alespoň se čtyřmi proevropskými skupinami v Parlamentu jsme vyvinuli skutečné úsilí, abychom dospěli ke kompromisům, které něčeho dosáhnou. Právě jsme dokončili diskuse, v nichž jsme se snažili s těmito problémy vypořádat.
<P>
Někteří hovoří o rozpočtu, někteří hovoří o daňových opatřeních a někteří hovoří o správě. V současnosti je třeba, aby Komise - a je vaším úkolem tak učinit, my se o to pokoušíme a vaším úkolem je udělat to také - navrhla souhrnný balíček: něco v duchu Montiho zprávy, co je rovněž v souladu s tím, o co usiluje Michel Barnier v souvislosti s vnitřním trhem. Čekám na souhrnný balíček od pana Barrosa, který by nám měl ukázat, jak překonat hospodářskou krizi. Nemělo by se jednat pouze o makroekonomickou správu, ale o výklad tří nebo čtyř souborů o makroekonomii, daních a rozpočtu a teprve poté je možné říci "zde je hotový balíček".
<P>
Jsem si jistý, že pokud to uděláte, získáte v Evropském parlamentu převážnou většinu, která tuto iniciativu podpoří. Pokud se podíváme např. pouze na otázku veřejných financí, Komise a její útvary před dvěma či třemi roky uváděly, že Španělsko nejvíce ze všech zemí dodržuje Pakt o stabilitě a růstu a že španělské veřejné finance jsou v pořádku. Problémem je, že nestabilita přišla odjinud a Španělsko se nyní nachází v hrozné situaci, stejně jako Irsko. Můžeme jasně vidět, že zaměříme-li se pouze na veřejné finance, nepomůže nám to krizi vyřešit.
<P>
Kompromisy, které jsme navrhli v různých zprávách, jež byly dnes předloženy a o nichž se bude zítra hlasovat, představují souhrn těchto otázek. Představují způsob, jakým říci, ano, skutečně musíme posílit rozpočtovou disciplínu. Samozřejmě že musíme. Aby se však zajistilo, že tato rozpočtová disciplína nepovede k sociálnímu úpadku, ale pouze ke snížení veřejných výdajů, potřebujeme zároveň evropský rozpočtový balíček, který bude financovat investice, a daňový balíček, který umožní členským státům ukládat určité daně.
<P>
Moje poslední otázka pro pana Rehna a zvláště pro pana Barrosa tedy zní: skutečně jste pro společný základ daně z příjmu právnických osob? Skutečně to podporujete? Komise tento návrh odkládá již deset let a po deset let jste se nedokázali s touto záležitostí vypořádat. Nyní nastal čas, abyste tak učinili.
<P>
(Potlesk)
<SPEAKER ID="038" NAME="Roberts Zīle" AFFILIATION="ECR">
(LV) Děkuji, pane předsedající, pane Barroso (který opustil sněmovnu).
<P>
Nejprve bych rád poděkoval zpravodaji, kolegům stínovým zpravodajům a předsedovi výboru, panu Klinzovi, za kompromis, kterého se nám nakonec podařilo dosáhnout. Budu hovořit pouze o dvou bodech zprávy, s nimiž nejsem spokojen a netýkají se ani Německa, ani Francie. Zaprvé, v důsledku agresivních přeshraničních investic vzrostlo od roku 2004 zadlužení domácností a zadlužení podniků v mnoha nových členských státech, a to dokonce až desetinásobně. Převážná většina těchto půjček byla sjednána za podmínek, které ponechávaly veškeré riziko směnných kurzů na dlužníkovi. To tedy znamená, že kromě snižování veřejných výdajů a zvyšování daní mají vlády těchto zemí v rámci svých makroekonomických politik malý manévrovací prostor. Primárním zájmem domácností je přitom pouze splacení půjčky v eurech. Zpráva na to bohužel neodkazuje dostatečně.
<P>
Můj druhý bod, který s tím prvním souvisí, je následující. Představme si takový nový členský stát, jehož HDP kleslo na úroveň před přistoupením, na úroveň před rokem 2004 pouze s desetkrát vyšším soukromým zadlužením a pětkrát vyšším veřejným zadlužením a tento členský stát si z této zprávy může odvodit, že i politika soudržnosti může být změněna, změněna takovým způsobem, že hlavním kritériem již nebude HDP na osobu, ale řízení krize na určitém území, což by mělo mimořádně významné politické důsledky. Děkuji.
<SPEAKER ID="039" NAME="Ilda Figueiredo" AFFILIATION="GUE/NGL">
(PT) Pane předsedající, prohlášení Německa a Francie v tzv. dohodě z Deauville jsou nepřijatelná a ukazují skutečnou tvář těch, kteří rozdávají příkazy na obranu hospodářských a finančních zájmových skupin. Tato prohlášení ukazují rovněž netrpělivost, aroganci a agresi vůči reakci pracovníků a obyvatel, kteří jsou zasaženi neoliberálními a protisociálními politikami - Paktem o stabilitě a růstu a politikou hospodářské soutěže - v Řecku, Francii, Španělsku či Portugalsku, kde je již na 24. listopadu naplánována generální stávka.
<P>
Je načase, aby vedoucí představitelé Evropské unie uznali selhání těchto neoliberálních politik - rostoucí nezaměstnanost, sociální nerovnosti a chudoba; tyto politiky způsobují recesi v zemích se slabšími ekonomikami, kde mohou povinnosti ukládané Evropskou unií způsobit skutečnou sociální katastrofu.
<P>
Bohužel se tak neděje. Všechny sliby o skoncování s daňovými ráji, o řádném zdanění finančních transakcí a ukončení spekulačních finančních produktů selhaly.
<P>
Proto zde vznášíme námitku: mluvíme hlasem mnoha milionů pracovníků ohrožených chudobou, hlasem nezaměstnaných, starších lidí s žalostnými důchody, mladých lidí bez práce a dětí ohrožených chudobou, kterým chtějí odepřít důstojnou budoucnost.
<P>
Nastal čas skoncovat s těmito politikami, abychom mohli mít skutečně sociální Evropu: Evropu pokroku a rozvoje.
<SPEAKER ID="040" NAME="Juozas Imbrasas" AFFILIATION="EFD">
(LT) Rád bych řekl několik slov k činnosti zvláštního výboru pro krizi. Odvedl opravdu skvělou práci a učinil dobrá doporučení a návrhy. V ideálním případě by všechny tyto návrhy samozřejmě bylo místo v dokumentech připravovaných Komisí. Je zásadní, aby Komise neopomíjela základní a nejvýznamnější otázky. Jednou z nich je vytvoření systému regulace a dohledu, který se bude vztahovat na všechny finanční trhy, finanční nástroje a finanční instituce. Komise by měla své kroky zacílit na tvorbu nových pracovních míst a spojit je s opatřeními na boj proti chudobě a sociálnímu vyloučení. Veškeré úsilí vyvinuté v tomto směru musí být zaměřeno především na zaměstnávání mladých lidí. Pro překonání krize jsou nezbytná mimořádná rozhodnutí ohledně infrastruktury v oblasti obnovitelných zdrojů energie, zelené energie, energetické účinnosti v dopravě a stavebnictví a ohledně evropské energetické sítě. Bylo by dobré, kdyby Komise mohla přesně rok po dnešním setkání prohlásit: "Ustanovení usnesení, které jste navrhli, nezůstaly pouze na papíře; tyto konkrétní návrhy zvláštního výboru pro krizi jsme přijali a již mají skutečný dopad."
<SPEAKER ID="041" NAME="Krisztina Morvai" AFFILIATION="NI">
(HU) Stejně jako tomu bylo v případě předchozí velké rozpravy tohoto týdne v Evropském parlamentu, konkrétně v případě rozpravy o chudobě, jsou politici Evropské unie opět překvapeni a zklamáni, že se situace evropských občanů nezlepšuje, ale spíše neustále zhoršuje. Chudoba soustavně narůstá a mnoho lidí se nachází v situaci bídy, nezaměstnanosti a bez domova. A je to tolik překvapuje, jako kdyby to byl důsledek politováníhodných přírodních katastrof nebo tsunami. Ne, je to výsledek rozhodnutí evropských politiků. Narůstající bída a chudoba přímo vyplývají z neoliberální politiky, kterou jste - mimo těch, kteří jsou proti - prosazovali, a tento trend bude pokračovat. Chudoba a bída budou nadále vzrůstat, pokud se nerozhodnete pro odlišný systém hodnot.
<P>
Tyto dvě zprávy lze připodobnit k situaci, kdy lékařský tým stanoví, že léčba, která byla u pacienta doposud používána, mu ubližuje a zhoršuje jeho stav, a poté prohlásí, že v léčbě předepsané na základě diagnózy je nutné pokračovat, že musí pokračovat v tom, co dělali předtím, ale s přísnějším dohledem a s tím, že pacient bude potrestán, nebude-li léčbu dodržovat, když např. nebude užívat léky. Jedná se zde o vědomou volbu mezi systémy hodnot. Evropská unie dosud vědomě volila hodnotový systém, kde se správná rozhodnutí vždy sledují z hlediska peněz a zisku, správné rozhodnutí z hlediska nadnárodních společností a bank, a nikdy z hlediska občanů a společnosti. Unie hledala správné řešení vždy z hlediska nespoutané hospodářské soutěže, která není omezena obavami o spravedlnost a mravnost, a nikdy podle toho, co je správné z hlediska sociální spravedlnosti a solidarity. To se musí změnit a od nynějška musí být přijímána dobrá rozhodnutí.
<SPEAKER ID="042" NAME="Corien Wortmann-Kool" AFFILIATION="PPE">
(NL) Pane předsedající, navzdory některým pozitivním signálům nebezpečí, že se krize zhorší, ještě nezmizelo. Bankovní systém je nadále nestabilní a mnoho členských států čelí vládním schodkům, které se mohou vymknout kontrole, pokud nebude nic učiněno. Naléhavě tedy potřebujeme hospodářskou unii.
<P>
Pane předsedající, pracovní skupina ještě musí předložit konkrétní výsledky, ale stejně jako zpravodaj Parlamentu k Paktu o stabilitě a růstu bych ráda řekla komisaři Rehnovi: jsme schopni pracovat rychle. Tato slova směřuji rovněž k Radě. Jsme schopni pracovat rychle, ale pouze na základě návrhů Komise. Je Rada připravena to akceptovat?
<P>
Ráda bych rovněž varovala před změnou smlouvy, která byla požadována, protože by to mohlo představovat návnadu, jež nás bude nutit pouze k tomu, abychom odkládali nezbytná opatření na příště. Nyní musíme učinit vše, co je v našich silách na základě Lisabonské smlouvy. Parlament má nyní novou roli spolutvůrce právních předpisů v otázce Paktu stability a růstu a této role plně využije, aby dosáhl cíle silné hospodářské unie se silným Paktem o stabilitě a růstu.
<SPEAKER ID="043" NAME="Sergio Gaetano Cofferati" AFFILIATION="S&amp;D">
(IT) Pane předsedající, dámy a pánové, krize má velmi závažný dopad na společnost ve všech evropských zemích. Podíváme-li se na důsledky ze sociálního hlediska, rychle dospějeme k závěru - k takovému, kterým se řídí velká část činnosti Komise - že to nejhorší ještě přijde. Nezaměstnanost se bude zvyšovat a slabé známky oživení, které se objevily v některých zemích, nejsou dostatečnou zárukou pro tvorbu nových pracovních příležitostí. Musíme tedy připustit, že zásadní bude postavit se nejnaléhavějšímu sociálnímu aspektu této krize, která vznikla ve finančním systému, ale rychle se rozšířila do hospodářské a sociální oblasti.
<P>
Z tohoto důvodu se musíme vyzbrojit dalšími nástroji, abychom mohli bránit občany, kteří jsou nejvíce zasaženi. Hodláme prodiskutovat návrh rámcové směrnice o minimálním zaručeném příjmu ve všech evropských zemích, což považuji za velmi důležité jednak pro boj proti chudobě a jednak jako způsob pomoci těm, kteří budou v následujících týdnech a měsících zasaženi neblahými následky této krize.
<P>
Nejlepším způsobem, jak bojovat proti krizi, je prostřednictvím politik růstu. Růst potřebuje zdroje, cílené investice a jasný program priorit, k nimž by měla směřovat podstatná část dostupných zdrojů. Rozpočet Unie nestačí. Z tohoto důvodu Komise jasně uvedla, že jsou potřebné další zdroje, které mají být vynaloženy na investice do infrastruktury a investice vyčleněné na kvalitu hospodářské soutěže a zaměstnání. Tato cesta vede k vytvoření evropských dluhopisů a daně z finančních transakcí. Neexistuje zde žádná alternativa. Z tohoto důvodu jsou řešení, která jsme představili - a doufám, že Parlament schválí jejich formulaci - významná a zároveň i inovativní.
<SPEAKER ID="044" NAME="Wolf Klinz" AFFILIATION="ALDE">
(DE) Pane předsedající, dámy a pánové, na vrcholu finanční krize slíbily země skupiny G20, že učiní společné kroky, aby stabilizovaly finanční trhy. Dnes, o dva roky později, jsme od globální odpovědi stále velmi daleko. Přijatá opatření v mnoha případech sledují národní zájmy a úvahy. Počáteční energie vyprchala a často se nacházíme zpět ve starých kolejích. Mervyn King z Bank of England to vyjádřil stručně: "Potřeba jednat ve společném zájmu se teprve musí objevit." Ve své průběžné zprávě zvláštní výbor pro finanční, hospodářskou a sociální krizi objasňuje, že Evropa se nachází na rozhodující křižovatce. Musíme zintenzívnit naši integraci, musíme více harmonizovat naše hospodářské a rozpočtové politiky, potřebujeme evropské projekty v oblasti energetické, dopravní a telekomunikační infrastruktury. Potřebujeme fungující vnitřní trh a trh práce a potřebujeme zdroje nezbytné pro dosažení náročných cílů v oblasti růstu, které jsou stanoveny ve strategii EU 2020. Potřebujeme inovační zdroje financování, máme-li být schopni využít potenciál odvětví malých a středních podniků. Potřebujeme silnější metodu Společenství a menší využití mezivládní metody. Pokud se zde zastavíme, bude to znamenat krok zpět; nepovede to k zachování současného stavu.
<P>
Dluhová krize v Evropě jasně ukazuje, že stability a důvěry nelze dosáhnout bez disciplíny. Návrhy komisaře Rehna a pracovní skupiny pana Van Rompuye mají zajistit, aby se členské státy chovaly disciplinovaně. S politováním konstatuji, že ministři financí nedávno v Lucembursku odhodili tyto návrhy na příkaz naší francouzsko-německé dvojice - znamená to ztracenou příležitost a špatný den pro naše občany, kteří zcela právem pociťují, že je politici opět zradili.
<SPEAKER ID="045" NAME="Kay Swinburne" AFFILIATION="ECR">
Pane předsedající, všechna témata dnešní dopolední rozpravy mají silný společný motiv, kterým je trvalá odpověď na finanční krizi a hledání způsobů, jak zefektivnit naše řízení rizik, ať se jedná o řízení rizik veřejného dluhu, řízení rizik našich finančních trhů a produktů nebo řízení rizik nerovností ve světě. Nezávisle na tom, zda se jedná o chování našich bank či chování státních pokladen členských států, musíme zajistit společný vysoký standard chování s ohledem na dodržování dohodnutého souboru pravidel.
<P>
Musí být prosazována přísnější finanční a fiskální disciplína jak soukromého, tak veřejného sektoru. Musíme zajistit, aby při hledání příležitostí růstu v EU byly finanční nástroje, které EU a jednotlivé členské státy používají, co nejkvalitnější a nejtransparentnější. K využívání inovativního financování se musí přistupovat s opatrností a je třeba vzít v úvahu kroky EU vedoucí k investování jejích vlastních rozpočtových prostředků, a to s ohledem na všechna rizika a možnost morálního hazardu.
<P>
Evropský fond finanční stability je významným podrozvahovým prostředkem závislým na úvěrovém hodnocení. Investování prostředků z rozpočtu EU do emise projektových dluhopisů Evropskou investiční bankou (EIB) musí podléhat intenzivnímu dohledu. Jak všichni víme, složité finanční nástroje a investice přináší vlastní riziko. Nejsou tu žádné volné finanční prostředky a žádná krácení.
<SPEAKER ID="046" NAME="Nikolaos Chountis" AFFILIATION="GUE/NGL">
(EL) Pane předsedající, pokud jde o zprávu poslankyně Berèsové o krizi, abych vysvětlil, proč nebudeme hlasovat, chci jménem skupiny konfederace Evropské sjednocené levice a Severské zelené levice říci, že vzhledem k přemíře historických odkazů dnešní znění vypadá ve srovnání s původním zněním, které zpravodajka předložila, jako starý papyrus, jako starý pergamen, z něhož bylo vyškrábáno původní znění a přepsáno novým zněním a přitom v něm byly zanechány stopy předchozího textu, což se nazývá palimpsest. Hrubé "vyškrabání" textu, jehož se dopustila skupina Pokrokové aliance socialistů a demokratů v Evropském parlamentu a evropská pravice na původním, čestném a úctyhodném pokusu zpravodajky zmapovat příčiny krize a předložit smělé návrhy, vedlo ke vzniku textu, který již není textem Evropského parlamentu, jediného demokratického orgánu v Evropské unii; je textem Komise, textem, který zatajuje příčiny krize a svěřuje politiku EU iniciativám paní Merkelové, pana Sarkozyho a iniciativám pracovní skupiny.
<P>
Učinili jsme návrhy na zlepšení tohoto textu. Kritizovali jsme pakt o stabilitě a fungování Evropské centrální banky. Předložili jsme pozměňovací návrhy, abychom zjistili, zda všichni, kteří dokonce i dnes mluví o tom, že Evropská unie postupuje špatně, tím myslí to samé. Náš návrh byl inspirován dnešními demonstracemi ve Francii, demonstracemi pracovníků v Německu, jejichž příjmy jsou snižovány proto, aby společnost Siemens měla peníze na úplatky, demonstracemi pracovníků v Řecku, se kterými se v současnosti zachází jako s pokusnými králíky. Jinými slovy se jedná o text, který má nakonec takovou podobu, kterou nemůžeme akceptovat.
<SPEAKER ID="047" NAME="Mario Borghezio" AFFILIATION="EFD">
(IT) Pane předsedající, dámy a pánové, měli jsme uposlechnout rady nositele Nobelovy ceny Maurice Allaise, který vyzýval k jasnému oddělení obchodních, úvěrových a spekulativních bank v souladu se zásadami zákona Glass-Steagall Act, o němž tato zpráva nepojednává.
<P>
Co se týče návrhu ukládat daně evropským daňovým poplatníkům, moje odpověď zní: "Žádné daně v Evropě!" Pokud tento návrh Evropské unie postoupí, můžete si být jisti, že si zde rovněž uspořádáme vlastní čajový dýchánek: dojde k masovému protestu. Evropská veřejnost nemá v úmyslu platit za službu, kterou nedostává, a má naprostou pravdu.
<P>
Nadále financujeme banky. Co však dělají banky uprostřed této hospodářské a finanční krize? Nakupují cenné papíry, a to dokonce i takové, které zahrnují pochybné deriváty atd. Stále je kupují. A co při tom dělá Evropská centrální banka (ECB)? ECB - zřízená jakožto nezpochybnitelný orgán - je nechává, aby v tom pokračovaly. Zdá se mi jasné, že tato Evropa je určena pro bankéře. Když dokonce i zednářští vůdci tvrdí, že je to pravda, nevidím důvod, proč bychom to nemohli tvrdit také.
<P>
Domníváme se, že existuje pouze jediný způsob, jak účinně bojovat proti spekulaci: transakce musí být prováděny současně s platbou vyjednaného obchodu a pouze v hotovosti. Paní Merkelová si dovolila to říci a byla umlčena. Pro to musí existovat nějaký důvod.
<SPEAKER ID="048" NAME="Sirpa Pietikäinen" AFFILIATION="PPE">
Pane předsedající, uplynuly pouze dva roky od doby, kdy vypukla finanční krize, a pouze šest měsíců od doby, kdy se objevila řecká otázka, a přitom jsme svědky toho, jak veškerá ochota v našich národních státech mizí.
<P>
Dnes máme jasné poselství Evropského parlamentu ve zprávě poslankyně Berèsové a zprávě poslance Feia. Potřebujeme aktuálnější hospodářské a finanční politiky. Potřebujeme více Evropy a lepší Pakt o stabilitě a růstu, jehož mechanismy je třeba posílit. Nejnovější rozhodnutí Rady ECOFIN je pro evropské občany urážkou. To není vhodné. Musíme posílit strategii pro růst tak, aby v tomto prostředí byla udržitelná a sociálně odpovědná, a potřebujeme lepší mechanismy správy pro strategii EU 2020. Potřebujeme intenzivnější a lepší správu ekonomických záležitostí v Evropě, pokud jde o vnitrostátní opatření na podporu této myšlenky, včetně daně z finančních transakcí, v jejímž případě naléhavě žádám Komisi, aby se jí pečlivě zabývala, a to i v evropském kontextu. Potřebujeme lepší a silnější sjednocenou Evropu, která na celosvětové úrovni mluví jedním hlasem. Potřebujeme lepší finanční regulaci a před námi je ještě dlouhá cesta.
<P>
Na závěr bych chtěla říct, že potřebujeme iniciativu Komise. Namísto několika pracovních skupin potřebujeme, aby v zájmu evropských občanů jednala Komise.
<SPEAKER ID="049" NAME="Udo Bullmann" AFFILIATION="S&amp;D">
(DE) Pane předsedající., pane Chasteli, pane komisaři, toto vlastně mohl být čas pro velké odpovědi, ale ohlédneme-li se zpět, nevypadá to tak. To, co bylo předloženo v souvislosti s reformou tzv. Paktu o stabilitě a růstu, není žádnou velkou odpovědí; ještě jednou opakuji, je to nejnižší společný jmenovatel - malý zlomek, na němž opravdu bylo možné se shodnout. Blahopřeji Komisi. Stále jste u stolu - členské státy na to nejsou úplně samy. Blahopřeji rovněž Radě. Bylo dosaženo úspěchu, Francie a Německo mají dohodu - nevíme, zda je dobrá nebo špatná, ale alespoň již nestojí na mrtvém bodě.
<P>
Co to všechno znamená? Znamená to, že pokud údaje o růstu opět klesnou, příští rok budeme stát před všemi lidmi a nebudeme mít žádnou odpověď na hospodářskou situaci. Kde je část, právní předpis, v němž navrhujete, jak můžeme společně zjistit, jak se dostaneme z dluhové krize? Moje skupina se domnívá, že právě zde je nedostatek, a toto je rozprava, kterou v tomto Parlamentu povedeme. Ano, souhlasíme s poslanci, kteří si přejí větší angažovanost, pokud jde o reformy. To je něco, co si také přejeme. Pak ale musíme prodiskutovat obsah. Nejste-li připraveni poskytnout pevnější základy pro současnou orientaci naší rozpočtové politiky, pak nevidíme žádný důvod, proč nadále diskutovat o strategii EU 2020. Již teď je papírovým tygrem - pokud s námi nebudete diskutovat o jejím obsahu s větší energií, můžeme ji vyhodit do koše.
<P>
Chceme zdůraznit rozdílnost. Ano, je rozdílné, zda investujeme do pokulhávající byrokracie nebo do zdrojů energie a pracovních míst budoucnosti. Kde je ve vašich návrzích bod, v němž lze tento rozdíl spatřit? Právě na to čekáme. Taková rozprava se ještě musí uskutečnit. To pro nás bude rozhodující věcí.
<P>
Navíc nebudeme akceptovat seznam ukazatelů, který je založen na právních předpisech. Tento Parlament se nenechá podvádět. Chceme projednat, zda zaměstnanost a nezaměstnanost představují významnou charakteristiku vývoje rozpočtu, či nikoli, a chceme tak učinit před tím, než bude právní předpis schválen.
<SPEAKER ID="050" NAME="Ramon Tremosa i Balcells" AFFILIATION="ALDE">
Pane předsedající, současná finanční krize nabízí příležitost učinit jasný pokrok v postupu evropské integrace. Ve svém projevu se chci zaměřit na zřízení společné evropské pokladny pro země eurozóny. To by bezpochyby představovalo zdokonalení institucionálního rámce pro správu ekonomických záležitostí v Evropě.
<P>
Vím, že v případě některých zemí se jedná o velmi choulostivou otázku, ale v nadcházejících letech se s ní budeme muset vypořádat. Evropská pokladna by zlepšila koordinaci stimulačních politik, které uplatňují členské státy. Evropská pokladna by rovněž mohla emitovat eurobondy určené na financování výstavby evropských infrastruktur. V kontextu budoucího snižování rozpočtů v členských státech EU potřebuje vlastní zdroje. Společná evropská pokladna, která by určité daně vybírala na evropské úrovni, by umožnila, aby členské státy odváděly do EU nižší částky.
<P>
Bez skutečné samostatnosti na straně příjmů nenastane skutečná samostatnost na straně výdajů. Zřízení společné evropské pokladny je politickým rozhodnutím. Problémovým bodem této diskuse je nedostatek politické vůle, nebo abych byl přesnější, nedostatek politické vůle na straně Německa. V 90. letech mělo Německo politickou vizi zasadit se o zavedení eura i přes potíže, jakým čelilo při procesu sjednocení. Podle mého názoru by se nyní Německo mělo ujmout vedení a postupovat směrem ke společné evropské pokladně.
<SPEAKER ID="051" NAME="Ivo Strejček" AFFILIATION="ECR">
(CS) Když tady od rána posloucháme tuto debatu, tak myslím, že pravdu mají všichni ti, kteří říkají, že Evropská unie je na vážné křižovatce. Na jedné straně jsou ti, kteří zastávají silný komunitární přístup. Na druhé straně, a to je férové říci, je v tomto Parlamentu menšina, která si myslí, že by Evropská unie měla nadále fungovat více na mezivládním principu. Tomu odpovídá i návrh na zavedení nejrůznějších forem evropských daní, přestože se to nazývá inovativní financování. Zaznívá tady volání po prohlubování Evropské unie, předávání více kompetencí Evropské komisi na úkor členských států. Škoda, že tady ještě ani jednou od rána nezaznělo, že by Evropská unie, resp. Evropská komise měla přistoupit k redukci svých programů, k redukci počtu svých mnohdy sporných agentur, k reformě jednotné zemědělské politiky.
<SPEAKER ID="052" NAME="Jürgen Klute" AFFILIATION="GUE/NGL">
(DE) Pane předsedající, správa ekonomických záležitostí, tak jak je zde rozvíjena, se zaměřuje výhradně na úspory a politiku hospodářské soutěže. Jak právě uvedl vážený pan poslanec ze Španělska, problém orientace Německa na vývozy nebyl vůbec zohledněn. Přesto to představuje ústřední problém jak v eurozóně, tak v Evropské unii jako celku. Německá politika hospodářské soutěže je prováděna na úkor německé vnitřní poptávky. O tom se vůbec nejedná. Především je však tato politika prováděna na úkor mezd. Jedná se o mzdovou bitvu - mzdovou konkurenci. Tato mzdová konkurence vyvíjí obrovský nátlak na naše sousední evropské země, na evropské odbory a na evropské pracovníky. Ani Komise, ani zpráva poslance Feia se na tento problém nezaměřují. Každá správa ekonomických záležitostí hodná tohoto názvu musí v této oblasti přijmout nápravná opatření, spíše než aby mlčela.
<SPEAKER ID="053" NAME="Jean-Paul Gauzès" AFFILIATION="PPE">
(FR) Pane předsedající, pane Chasteli, pane komisaři, v roce 1968 psali přátelé našeho kolegy pana Cohn-Bendita na pařížské zdi výrok "slova, nikoli činy". Občané dnes vyžadují opak: činy, nikoli slova. Slyšíme spoustu slov, ale naši spoluobčané nevidí výsledky. Pomalá odezva Evropské unie není vzhledem k nevyhnutelným otázkám, kterými se musíme zabývat, dostatečně dobrá.
<P>
Musíme pokročit vpřed společně a v jednotném evropském duchu. V tomto ohledu bych rád řekl několik slov o úloze Parlamentu. Také v této oblasti je třeba vyvinout úsilí a dodržovat zásadu spolurozhodování. Předseda Komise několikrát poděkoval Parlamentu za jeho podporu, ale Parlament zde není pouze proto, aby hrál vedlejší, podpůrnou roli nebo aby potvrzoval rozhodnutí přijatá Radou, aniž by měl nejdříve možnost je prodiskutovat. Parlament je na stejné úrovni jako Rada. Je načase, abychom to uznali, a tato rozprava o správě ekonomických záležitostí bude v tomto ohledu zkouškou.
<P>
Co se týče blížícího se summitu skupiny G20, Evropská unie musí zaujmout jednotný přístup, a zajistit tak, aby tento mezinárodní subjekt hrál takovou roli, jaká se od něj očekává, a neliboval si pouze v nekonečných diskusích.
<SPEAKER ID="055" NAME="Elisa Ferreira" AFFILIATION="S&amp;D">
(PT) Pane předsedající, pane komisaři, na začátku bych ráda poděkovala panu Feiovi za jeho úsilí o spolupráci a za ochotu ke kompromisu, kterou vštípil do své zprávy. Závěr, k němuž jsme však dospěli, byl takový, že v některých otázkách - a to se stalo rovněž v případě finančního dohledu - je Parlament schopný se sjednotit a zaujmout pevný postoj na obranu veřejného zájmu a že tento pevný postoj musí být uznán ze strany Komise a Rady. Tato otázka je významná zejména v době, kdy je představen legislativní balíček šesti návrhů, které jsou mimořádně citlivé a na něž se vztahují spolurozhodovací pravomoci Parlamentu.
<P>
Budeme stejně aktivní, ale bez ústupků. Naším heslem je dialog, ale nechceme přesahovat cíle, které hodláme hájit. Pan Feio ve své zprávě zdůrazňuje některá hlediska, která s touto otázkou souvisí. Jedním z nich je to, že správa ekonomických záležitostí není pouze souborem sankcí. Pro růst a zaměstnanost je třeba vypracovat jejich vlastní iniciativy. Iniciativy jsou potřebné také v oblasti boje proti narůstajícím vnitřním rozdílům v Evropské unii. Konkrétní návrhy jsou potřebné také v otázce Evropského měnového fondu. Potřebujeme i stabilní řešení, pokud jde o svrchovaný dluh.
<P>
Nacházíme se v bodě, kdy důvěra závisí na schopnosti Komise a Rady reagovat na skutečné obavy veřejnosti, a těmi je nezaměstnanost, růst a soudržnost.
<SPEAKER ID="056" NAME="Vicky Ford" AFFILIATION="ECR">
Pane předsedající, je vyžadována lepší správa ekonomických záležitostí, která se bude vyznačovat včasnějšími varováními a včasnějšími opatřeními. Tradiční cíle v oblasti zadlužení a schodků byly mnoha zeměmi porušeny, ale neupozornily by nás na krizi, která probíhá ve Španělsku nebo Irsku. Jsou potřebná rovněž další opatření.
<P>
Ekonomie však není exaktní vědou a netýká se pouze čísel. Historie Sovětského svazu nám připomínají, že ústřední vypočítání výroby traktorů samo o sobě nepřinese silnější hospodářství a že centralizované daně či centralizovaná pokladna také nejsou utopickým řešením.
<P>
Je zde mnoho otázek ohledně toho, jaké kroky bychom měli nyní přijmout. Hrozit téměř zbankrotovanému národu, že bude pokutován, zní jako prázdná hrozba, a přísliby neustálých záchranných opatření poskytovaných v eurozóně s sebou vždy ponesou morální hazard. Vím, že lidé se dohod mezi Francií a Německem obávají, ale asi mají pravdu. Pokud trh půjčuje peníze, pak by snad trh měl vzít ztrátu na sebe, neměl by ji nést daňový poplatník.
<SPEAKER ID="057" NAME="Danuta Maria Hübner" AFFILIATION="PPE">
Pane předsedající, jako obvykle v sobě naše realita a to, co děláme, nese dobré i špatné aspekty. Je důležité pochopit minulost a příčiny krize a myslím, že Unie v tomto bodě svůj úkol splnila, ale v současnosti je nutné zaměřit se na budoucnost. Globální a evropská správa ekonomických záležitostí, již budujeme, bude sloužit zítřku, takže to není pouze otázkou řešení krize.
<P>
Evropa neexistuje ve vzduchoprázdnu. Když upevňujeme Evropu, činíme tak na pozadí světové situace, která se dnes velmi liší od stavu v roce 2008. Skupina G20 se před dvěma roky sjednotila ve prospěch finanční záchrany, ale její jednomyslnost byla poháněna strachem. Dnes je skupina rozdělená. Všeobecné globální blaho neexistuje. Na řízení globálního oživení a opětovné získání rovnováhy ve světovém hospodářství působí mnoho sil. Hlavní roli zde hraje zásadní strukturální změna, která silně ovlivňuje evropskou konkurenceschopnost. Role měn a směnných kurzů jakožto globálních mechanismů pro přizpůsobení se však prudce vzrostla. Nový globální měnový systém se vyvíjí nebývalou rychlostí a počet jeho aktérů vzrůstá.
<P>
Abychom se vyhnuli pohromě v podobě nerovnoměrných úprav, naléhavě potřebujeme dialog a společná opatření. Pokud toho dosáhneme, otázkou je, zda Evropa dokáže hrát v těchto společných opatřeních svou roli. To, co Evropa jasně postrádá, je smělá racionalizační reforma vnějšího zastupování eurozóny. Odkládáním této reformy se vzdáváme případného vlivu. Za současné situace ve světě si to Evropa nemůže dovolit.
<SPEAKER ID="058" NAME="Robert Goebbels" AFFILIATION="S&amp;D">
(FR) Pane předsedající, dámy a pánové, Evropa je na tom špatně a svět si nepočíná o moc lépe.
<P>
Úřadující předseda Rady před chvílí zdůraznil, že globalizace znamená, že musíme jednat na evropské úrovni a na mezinárodní úrovni. Když se však podíváme, co se děje v Evropské unii a na mezinárodní scéně, je zcela jasné, že právě tato konkrétní činnost zde chybí.
<P>
Summit po summitu nám velké a méně velké osobnosti, které nás mají vést, staví na odiv svá nadutá ega a libují si ve vlastních pompézních slovech, zatímco hlavním závěrem každého summitu je to, že bude uspořádán znovu.
<P>
Tato takzvaná globální správa, již má ztělesňovat skupina G20, navíc vůbec nemá žádný základ v mezinárodním právu a funguje mimo systém Organizace spojených národů. G20 je samozvaná skupina; funguje bez psaných pravidel a je spolkem bohatých zemí, které se obklopily několika takzvanými rozvíjejícími se zeměmi, včetně takových příkladných demokracií, jako je Saúdská Arábie.
<P>
Martin Schulz prve citovat pasáž z jednoho z těchto prázdných prohlášení skupiny G20. Totéž bychom mohli učinit se sděleními zveřejňovanými po našich evropských summitech. Nekonečné sliby a prázdná slova, po kterých nikdy nenásledují činy. Abychom to završili, Evropa podléhá mini-summitům Francie a Německa, kde tato zvláštní dvojice, paní Merkelová a pan Sarkozy, tvrdí, že nám ukáží cestu.
<P>
Guy Verhofstadt právě hovořil o hazardních hrách. Jsem v pokušení dodat: "Už žádné sázky!" Komise a Parlament se musí spojit, aby se nevyplýtvaly evropské žetony a aby byla ochráněna metoda Společenství.
<SPEAKER ID="059" NAME="Regina Bastos" AFFILIATION="PPE">
(PT) Pane předsedající, nejprve chci poblahopřát zpravodajce paní Berèsové ke zprávě, o které dnes jednáme, a stejně tak všem ostatním, kdo na této zprávě také pracovali. Jako členka zvláštního výboru pro finanční, hospodářskou a sociální krizi jsem přispěla k otázce malých a středních podniků a zdůraznila jsem jejich zásadní roli jakožto hnací síly pro oživení ekonomiky Evropské unie a její budoucí růst a prosperitu.
<P>
V Evropské unii existuje více než 20 milionů malých a středních podniků. Takže pokud každý z nich bude moci vytvořit jedno pracovní místo, znamenalo by to odpovídající snížení nezaměstnanosti. Tato zpráva uvádí doporučení v podobě hospodářských strategií na překonání krize: nyní zdůrazním ty hlavní.
<P>
První je potřeba posilovat sociálně-tržní hospodářství a vyhýbat se omezování hospodářské soutěže a zajistit malým a středním podnikům přístup k úvěrům. Malým a středním podnikům musí být nabídnuty daňové pobídky, a dokonce dotace, aby byla zachována a vytvářena pracovní místa. Dále je zde vypracování nové iniciativy na podporu malých a středních podniků ("Small Business Act") se silnějším důrazem na sociální rozměr. Dále se jedná o zřízení evropské sítě odborných poradců, kteří by tak mohli šířit své znalosti. Dalším bodem jsou inovace jako nejmocnější hnací síla hospodářského růstu, a tedy jako podstata základní vazby mezi průmyslem a inovacemi. Poté je zde navazování nových partnerství mezi průmyslem a akademickým světem. Na závěr je zde vytvoření vzdělávacího systému, který splňuje požadavky trhu práce, ale také potřebu vytvářet nové kvalifikace pro nová pracovní místa.
<SPEAKER ID="060" NAME="Liisa Jaakonsaari" AFFILIATION="S&amp;D">
(FI) Pane předsedající, předseda Komise pan Barroso na začátku uvedl, že správa ekonomických záležitostí dosáhla tak rychlého pokroku, že ještě před dvěma lety by to nikdo nepředpokládal. To je pravda, a proto má vždy význam ověřit si, zda se ubíráme správným směrem, když rychlost není sama o sobě cílem. Zpráva poslankyně Berèsové takovou analýzu provádí a ta je vynikající.
<P>
Když nyní výbor paní Berèsové pokračuje ve své práci, mohlo by být přínosné naslouchat ekonomickým disidentům: např. nositeli Nobelovy ceny Paulu Krugmanovi. Ten tvrdí, že ministři financí zastávají roli šamanů, kteří na oltáři obětují pracovní místa. Těmto lidem bychom měli naslouchat, chceme-li se dostat ven z pomyslné ekonomiky k reálné ekonomice, a potřebujeme rovněž ukazatele reálné ekonomiky, kterými jsou zaměstnanost a chudoba.
<P>
Zklamala mě připomínka pana Schmidta, že daň z převodu vlastnictví nebude moci být vyzkoušena a zavedena na evropské úrovni. To je velkým zklamáním, zejména vzhledem k tomu, že jeho závěrem bylo "více Evropy".
<SPEAKER ID="061" NAME="Iliana Ivanova" AFFILIATION="PPE">
(BG) Ve zprávě zvláštního výboru pro finanční, hospodářskou a sociální krizi vyzýváme zejména k odpovědi na evropské úrovni, silnému politickému a intelektuálnímu vedení s evropským rozměrem, k rozsáhlé integraci a dokončení jednotného evropského trhu ve prospěch evropských občanů.
<P>
Dosáhli jsme velice významného kompromisu, který se týká klíčových otázek, jako jsou Pakt o stabilitě a růstu, jeho sankční mechanismy, cesta strukturálních reforem, upevnění rozpočtu a strategické investice Evropské unie. Prioritní kroky, které jsou zvláště důležité, zahrnují opatření související s politikou soudržnosti a malými a středními podniky.
<P>
Politika soudržnosti musí být jedním ze základních pilířů naší hospodářské politiky. Bude podporovat rozvoj energetické účinnosti a transevropských sítí, což následně napomůže k oživení evropského hospodářství a podpoří jeho udržitelný růst. Co se týče malých a středních podniků, jsou zásadně důležité pro náš budoucí vývoj, růst a prosperitu. Pro malé a střední podniky je nutné zavést nové vymezení, které rovněž přinese příležitosti jak pro lépe zacílenou politiku podporující podnikání, tak pro vlastní kroky, jež je třeba přijmout za účelem snížení administrativní zátěže a byrokracie.
<P>
Upřímně doufám, že naše návrhy a doporučení se promítnou v konkrétních opatřeních, které přijme Evropská komise a hlavně členské státy, protože si nemůžeme dovolit ztrácet čas. Dlužíme našim občanům vhodnou a rychlou odpověď, abychom zvládli překonat krizi rychleji a důrazněji.
<SPEAKER ID="062" NAME="Ivailo Kalfin" AFFILIATION="S&amp;D">
(BG) Hospodářská recese zasáhla členské státy s různou intenzitou. Z hospodářského hlediska by však bylo možné předpokládat, že tyto rozdíly nepřesahují hranice eurozóny. Jednotná měna bohužel doposud nevedla ke sblížení hospodářství. Ve skutečnosti došlo k pravému opaku. Mezi zeměmi eurozóny je mnohem více rozdílů, než tomu bylo před zavedením eura. To je mimořádně nebezpečné.
<P>
Ukazatele Paktu o stabilitě růstu zjevně nejsou přesné a nefungují. Proto automatické ukládání sankcí samo o sobě nepřinese pozitivní výsledky. Na všech 27 členských států to dokonce bude mít ještě menší dopad. Na základě ekonomických stereotypů, které samy o sobě vytváří nové problémy, muže dojít dokonce k opaku.
<P>
Řešení je jasné. Hospodářství členských států se musí co nejvíce sbližovat, aby bylo možné všude využívat stejná opatření pro dosažení stejných výsledků. To znamená politiku, která se bude vztahovat stále na větší část EU, více nástrojů pro evropské orgány, vyšší rozpočet a větší rozpočtovou nezávislost pro Evropskou unii, včetně zvyšování podílu jejích vlastních příjmů.
<SPEAKER ID="063" NAME="Frank Engel" AFFILIATION="PPE">
(FR) Pane předsedající, krize ještě zdaleka není u konce a nepokoje v zemích, jako je Francie, to dosvědčují. Domnívám se, že v Evropě tato krize představuje krizi integrace. Dokonalým příkladem je opět dohoda z Deauville, která ohrožuje metodu Společenství a je odrazem falešných představ o velkoleposti, které stále mají některé členské státy. Alekdo z nás je nakonec ještě velkou zemí?
<P>
Myslím, že v roce 2050 bude Evropa představovat stále 6-7 % světové populace a její hospodářská síla bude klesat. Pomůže nám takové neustálé vzájemné soutěžení k tomu, abychom se postavili výzvám mezinárodní konkurence, nebo budeme moci těmto výzvám čelit tím, že se podvolíme metodě Společenství a budeme jednat společně? Evropa bude potřebovat zdroje, aby tak mohla učinit: nové a inovativní zdroje. Rozprava o budoucím finančním výhledu je dobrou příležitostí, abychom mohli tyto zdroje prodiskutovat a pokusili se je identifikovat, a to také z hlediska výzkumu a vývoje i z hlediska služby pro vnější činnost.
<P>
Jaký má smysl zřizovat 28. evropský diplomatický sbor, když je pouze připojen ke stávajícím subjektům, aniž by tyto byly omezeny? Měli bychom tak učinit, abychom členským státům dali určitý prostor pro vlastní upevnění, a Evropě bychom měli dát zdroje, které potřebuje, aby konečně mohla provádět politiky, jež jsou pro naše občany důležité. Právě to od nás vyžadují.
<SPEAKER ID="064" NAME="Burkhard Balz" AFFILIATION="PPE">
(DE) Pane předsedající, nechci působit neskromně, ale když dnes dopoledne poslouchám tuto rozpravu, myslím, že bychom mohli usoudit, že v posledních měsících byl odveden určitý kus práce. Zvláštní výbor pro finanční, hospodářskou a sociální krizi rovněž odvedl v posledním roce mnoho práce. To je zřejmé na základě 1 600 pozměňovacích návrhů, které byly předloženy k původnímu návrhu zprávy. Působnost výboru nyní byla prodloužena o další rok. Podle mého názoru je to naprosto správné. Krize ještě není zdaleka u konce. Irsko právě uniklo bankrotu, státní rozpočet v Řecku zajisté ještě není v dobrém stavu a celková situace nám nedává důvod si myslet, že je vše za námi. Finanční a hospodářské reformy tedy musí pokračovat a ještě je velmi brzo na to, abychom uzavřeli diskusi o příčinách krize a závěrech, jež je třeba vyvodit.
<P>
Nebylo by tedy správné prohlásit činnost zvláštního výboru za víceméně dokončenou a ukončit jeho mandát. Namísto toho musíme dále pokračovat v práci na základě dosud dosažených výsledků. Proto se domnívám, že předložená prozatímní zpráva je přijatelná pro všechny. O tom svědčí rovněž všeobecný souhlas, jakému se těšila ve výboru pro krizi. Je jasné, že znění mohlo být v některých bodech do určité míry formulováno výstižněji a stručněji, ale měli bychom na zprávu pohlížet v současném kontextu - jako na prozatímní odpověď.
<P>
Mnohem důležitější než formulace jednotlivých pasáží je to, že ve druhé polovině práce výboru stavíme na předběžné práci, již jsme odvedli. Je třeba uvážit, jak a kde mohou být diskuse výboru pro krizi podpořeny v chystaných rozpravách legislativních výborů.
<SPEAKER ID="065" NAME="Antonio Cancian" AFFILIATION="PPE">
(IT) Pane předsedající, dámy a pánové, dnes dopoledne velmi pozorně naslouchám jednotlivým projevům, ale domnívám se, že by nám prospělo, kdybychom jasně rozlišovali mezi nástroji, které ostatně považuji za dobře definované a uspořádané, a strategií a naší vnitřní jednotou jakožto Evropské unie.
<P>
Co se týče nástrojů, domnívám se, že bylo dosaženo rozhodujícího pokroku, a že tedy jdeme správným směrem. Co nemohu pochopit, je strategie. Jinými slovy: zaujímáme všichni stejný přístup? Vždy jsme hovořili o stabilitě, ale nyní nastal čas - vlastně je už na to pozdě - mluvit o růstu. Naprosto souhlasím sdiskusemie o stabilitě a obětech, ale pokud zároveň prostřednictvím tvorby pracovních míst - což je v tomto období zásadní téma - neusilujeme o růst, domnívám se, že neodvedeme dobrou práci.
<P>
Předseda Barroso zde nedávno přednesl projev o stavu Unie a myslím, že bychom mu to měli připomenout a jasně zmínit strategii Unie s ohledem na finanční trh. Dnes dopoledne jsem neslyšel, že by někdo o této strategii mluvil.
<P>
Dovolte mi rovněž říci, že by bylo neprominutelnou chybou pokoušet se maskovat zjevnou anarchii mezi členskými státy za koncept subsidiarity, na niž se odvoláváme příliš často a obvykle nepatřičně.
<SPEAKER ID="066" NAME="Arturs Krišjānis Kariņš" AFFILIATION="PPE">
(LV) Pane předsedající, pane komisaři, členové Rady, v posledních dvou letech bylo zasaženo velmi mnoho občanů Evropské unie, byli zasaženi přímo v důsledku krize. Zasažen byl rovněž nemalý počet občanů v mé zemi, Lotyšsku. Snížení hospodářského obratu o 20 % a stejně prudký nárůst nezaměstnanosti. Mí krajané pochopili, že za těchto mimořádných okolností je třeba přijímat mimořádná řešení. Jaká jsou tato řešení? Abychom oživili naše veřejné finance, občané mojí země, Lotyši, trpělivě snáší snížení platů o více než 30 %, a to společně se zvýšením daní. V důsledku toho jsme v Lotyšsku dosáhli stability v našich veřejných financích. Takže nad čím se rozhořčuji? Rozhořčil jsem se, když jsem si dnes přečetl, že Německo a Francie si zdaleka nepřejí posílit finanční dohled v Evropské unii, vlastně ho chtějí oslabit. Znamenalo by to tedy, že práce mých krajanů byla provedena nadarmo? Dámy a pánové, nemůžeme dovolit, aby převládala taková situace, kdy se některé velké členské státy chtějí nadále chovat nezodpovědně. Musíme posílit návrh Komise, aby Evropa mohla disponovat silným finančním dohledem. Děkuji vám za pozornost.
<SPEAKER ID="067" NAME="Gunnar Hökmark" AFFILIATION="PPE">
Pane předsedající, myslím, že bychom měli mít jasno v jedné věci, konkrétně v tom, že globální hospodářská krize se soustřeďuje zejména na hospodářství Spojených států a Evropy. V ostatních částech světa dochází k vysokému růstu, ale není tomu tak v Evropě a ve Spojených státech. Ze všeho nejvíce je to zakořeněno v nadměrném utrácení a nedostatečném růstu. Myslím, že je to jedna z nejdůležitějších výzev.
<P>
Musíme nastartovat růst, ale přitom je třeba mít stabilní veřejné finance. Proto považuji za znepokojivé - společně s tím, co již uvedli předchozí řečníci - že někteří evropští vedoucí představitelé nyní hovoří v souvislosti s Paktem stability a růstu o volnějších a pružnějších pravidlech a usilují o změnu Smlouvy. Nemyslím si, že Evropa potřebuje desetiletí diskusí o změnách Smlouvy. To je spíše politika dezintegrace, než integrace a konkurenceschopnosti.
<P>
Pakt o stabilitě musíme posílit na základě co největšího počtu automatických sankcí. Je nutné zajistit snížení rozpočtových schodků, a to důvěrně a řádně, a zároveň musíme provádět reformy s cílem otevřít cestu většímu hospodářskému růstu - otevřením evropských hranic a zpřístupněním se širší hospodářské soutěži. To je cesta vpřed a o to bychom se měli zasazovat ve skupině G20. Je to rovněž cíl pro evropský program.
<SPEAKER ID="068" NAME="Theodoros Skylakakis" AFFILIATION="PPE">
(EL) Pane předsedající, zpráva poslankyně Berèsové o hospodářské krizi, která je předmětem jedné z našich dnešních rozprav, v bodě 32 konstatuje, že některé členské státy, samozřejmě včetně mojí země, Řecka, nemají v současnosti příležitost vypracovat skutečné národní plány obnovy a že všechny možnosti do roku 2012 jsou omezeny na snížení veřejných výdajů, zvýšení daní a snížení dluhu. Tento postoj má pro Řecko a ostatní země velký význam, protože v mé zemi existují síly, které tvrdí naprostý opak.
<P>
Osobně bych tento postoj uvedený ve zprávě poslankyně Berèsové rád podpořil, protože země, které mají velký schodek a dluh, a zejména země, které již nemají přístup na mezinárodní kapitálový trh, musí snížit své schodky před tím, než se bude moci své role ujmout obnova. Neexistuje jiný způsob. Bez snížení schodků nemůžeme dosáhnout přístupu na mezinárodní trhy a nemůžeme dosáhnout obnovy. Je to hořká pilulka, již je třeba spolknout, zejména pak pro občany, ale musíme mít odvahu a říct občanům pravdu.
<SPEAKER ID="069" NAME="Seán Kelly" AFFILIATION="PPE">
Pane předsedající, budu hovořit skutečně pouze minutu. Dnes dopoledne zde byla učiněna dvě prohlášení, na něž se chci zaměřit. Jedno učinila Danuta Hübnerová, když uvedla, že Evropa neexistuje ve vzduchoprázdnu, a druhé učinil pan Chastel, který řekl, že všechny ústupky nemůže učinit jen a pouze Evropa.
<P>
Myslím, že je načase, aby byla Evropská unie přísnější, zejména vůči zemím skupiny G20 a Organizaci spojených národů. Nyní se nacházíme v postavení, kdy máme 11% nezaměstnanost, 20% nezaměstnanost mladých lidí, vysoký veřejný dluh a miliony lidí žijí v chudobě, a pokud nebudou ostatní země světa připraveny sdílet toto břemeno, měli bychom prohlásit, že nedovolíme, aby naše země ztratily svou konkurenceschopnost a aby v Evropské unii narůstala chudoba.
<P>
Zadruhé chci říci, že v Evropě nejen musíme být jednotní, ale také musíme vystupovat jako jeden subjekt; samozvané radě guvernérů, jež zde byla dnes dopoledne zmíněna, nesmí být dovoleno pokračovat. Mají příležitost vysvětlit svůj postup Radě.
<SPEAKER ID="070" NAME="Jan Kozłowski" AFFILIATION="PPE">
(PL) Na začátek bych rád vyjádřil svou spokojenost se zprávou o zlepšení rámce správy ekonomických záležitost a stability v Unii a dále vděčnost za vynikající práci, již odvedl zpravodaj pan Feio. Jsem přesvědčen, že nové iniciativy, jako je balíček o finančním dohledu a evropský semestr, nám umožní zabránit budoucím krizím, nebo alespoň zmírnit jejich dopad.
<P>
Domnívám se však, že je zásadně důležité pokračovat v opatřeních, jejichž cílem je lepší koordinace a větší transparentnost politických strategií, které se týkají ekonomik členských států. Chtěl bych zdůraznit, že je důležité vytvořit dobrý rámec pro rozpočtovou spolupráci na úrovni EU a členských států, včetně sladění výdajových kategorií vnitrostátních rozpočtů s výdajovými kategoriemi rozpočtu EU. To by umožnilo provádění hloubkových a systematických analýz evropských veřejných výdajů.
<SPEAKER ID="071" NAME="Gilles Pargneaux" AFFILIATION="S&amp;D">
(FR) Pane předsedající, na začátek bych jen rád řekl několik slov k francouzsko-německým návrhům. Myslím, že naše reakce by konec konců měla být pozitivní. Často říkáme, že od roku 2007 nám chybí francouzsko-německý hnací stroj. Vzhledem k tomu, že byly francouzsko-německé návrhy navrženy s cílem pomoci Francii, aby se v budoucnosti nedostala do potíží s ohledem na její slabé finanční a hospodářské zdraví, je zároveň politováníhodné, že pro Francii tyto návrhy přinášejí prvek zotročení.
<P>
Je důležité zdůraznit, že na rozdíl od zprávy poslankyně Berèsové tyto návrhy neobsahují žádné pozitivní podněty, které by nám skutečně umožnily dospět v Evropské unii ke skutečné správě ekonomických záležitostí.
<SPEAKER ID="072" NAME="Monika Flašíková Beňová" AFFILIATION="S&amp;D">
(SK) Krize je velmi komplexní fenomén; dovolte mi tedy pouze několik poznámek, protože času je málo.
<P>
V první řadě se v rámci národních hospodářství klade příliš velký důraz na kritérium veřejného dluhu, ale ostatní ukazatele jsou stejně tak důležité. Určitá míra veřejného dluhu je zároveň v době krize nevyhnutelná, poněvadž vlády musí výpadky soukromého sektoru nahradit hospodářskou aktivitou ve veřejném sektoru, konkrétněji veřejnými stimuly určenými pro soukromý sektor, což může zpomalit růst nezaměstnanosti. Dámy a pánové, pro všechna tato čísla totiž zapomínáme na lidi, kteří krizi nezpůsobili; zapomínáme na nezaměstnanost a na zhoršující se sociální situaci. Ráda bych rovněž zdůraznila skutečnost, že bez celoevropské koordinace hospodářských politik a regulace finančního sektoru bude cesta z krize velmi složitá.
<P>
Na závěr mám jednu poslední výzvu nebo prosbu. Pane komisaři, již po několik let vyzývám k tomu, aby se skutečně začala řešit situace týkající se daňových rájů.
<SPEAKER ID="073" NAME="Anneli Jäätteenmäki" AFFILIATION="ALDE">
Pane předsedající, navrhuji, abychom v budoucnu měli jednoho zástupce pro ekonomické otázky. Měli bychom mít vysokého představitele pro ekonomické záležitosti, stejně jako máme vysokou představitelku pro zahraniční věci. V budoucnu bychom mohli sloučit posty pana Rehna a pana Barniera.
<P>
Dále chci říci, že je ostudné, že na zasedáních skupiny G20 nedokážeme vystupovat jednotně. Evropská unie napomáhá Francii, panu Sarkozymu a předsedovi G20.V budoucnu by Evropská unie měla mít na tomto zasedání jeden post, jednu osobu, a měli bychom vystupovat jednotně.
<SPEAKER ID="074" NAME="Sven Giegold" AFFILIATION="Verts/ALE">
Pane předsedající, včera večer jsem s panem Rehnem na tiskové konferenci skutečně trpěl, když jsem viděl, jak musel prezentovat tuto dohodu, která ve skutečnosti nebyla založena pouze na jeho návrzích. Na základě toho, co jsme se dověděli z balíčku o dohledu, si myslím, že jsme se přesvědčili o tom, jak Parlament a Komise dokáží spolupracovat, aby dosáhly dobrého výsledku. Myslím, že právě to nyní musíme dělat.
<P>
Když se zaměříme na postupy v případě schodků a dluhů a také na vaše dobré návrhy ohledně makroekonomických nerovnovah, je pro dosažení dobré dohody skutečně zásadní, aby země jak v přebytku, tak ve schodku nesly svůj podíl na této záležitosti, aby bylo možné vrátit stav eura zpět do normálu. Mohu pouze říci, že většina tohoto Parlamentu je připravena podpořit návrhy, které předkládáte.
<SPEAKER ID="075" NAME="Miguel Portas" AFFILIATION="GUE/NGL">
(PT) Pane předsedající, protože francouzsko-německé představenstvo již v tomto Parlamentu nezasedá, budu své tři otázky ohledně nedávné mánie týkající se sankcí směřovat na Komisi a Radu.
<P>
První se týká myšlenky úročených vkladů: jak si proboha vysvětlujete nápad přidávat schodek k dalšímu schodku, abyste proti němu bojovali?
<P>
Druhá otázka se týká možnosti pozastavit strukturální fondy. To bude mít za důsledek jedině ohrožení střednědobého a dlouhodobého růstu, a tedy nárůst úroku z dluhu a nárůst krátkodobého schodku.
<P>
To mě vede ke třetí otázce: co takhle zavést sankce za hloupost a hřích arogance?
<SPEAKER ID="076" NAME="Andrew Henry William Brons" AFFILIATION="NI">
Pane předsedající, byl nám slíben hospodářský růst, ale konkurence, jíž čelí evropské země ze strany rozvojových ekonomik, povede ke zničení základen výroby a pracovních míst v našich zemích.
<P>
Můžeme jim konkurovat pouze snižováním životního standardu našich pracovníků. Musíme odmítnout globalismus, chránit naše ekonomiky a zastavit nárůst síly našich konkurentů.
<P>
Byla nám slíbena lepší správa ekonomických záležitostí v Evropě. Ekonomiky členských států jsou ale velmi rozdílné a jediný hospodářský předpis nebude vyhovovat 27 různým zemím. Každá země si musí stanovit takovou formu správy, jakou potřebuje.
<P>
Hospodářská krize začala aktivitami bank, ale odpovědí vlád bylo to, že jim přispěchaly na pomoc. Musíme kontrolovat úvěrové činnosti bank, tedy činnosti vedoucí k tvorbě peněz. Banky musí našim ekonomikám sloužit a nesmí jim být umožněno sledovat vlastní program a rozhodně nesmí být našimi privilegovanými příjemci.
<SPEAKER ID="077" NAME="Alajos Mészáros" AFFILIATION="PPE">
(HU) Zažili jsme nejvážnější sociální a hospodářskou krizi v historii Evropské unie, mezi jejíž hlavní příčiny patří globální nerovnost, příliš mírná finanční regulace a tolerantní finanční politika Spojených států. Myslím, že Evropská unie se v reakci na důsledky krize trochu opozdila. První reakce členských států nebyly navzájem v souladu. Abychom v budoucnu dokázali překonat období krize, budeme potřebovat odpovídající mechanismy ekonomického řízení. V zájmu naší bezpečnosti musíme zajistit, aby se Evropská unie mohla spoléhat na vlastní sílu. Podle mého názoru je činnost zvláštního výboru pro finanční, hospodářskou a sociální krizi stále nezbytná, protože krize ještě neskončila a finanční trhy ještě nejsou stabilní. Členské státy musí harmonizovat své rozpočtové politiky a navzájem je sdílet. Vnitřní trh je jedním z neodmyslitelných prostředků na zvýšení růstu, a strategie EU 2020 se tedy musí zaměřit na dlouhodobé investice a zaměstnanost. Musíme posílit postavení malých a středních podniků, protože jejich zásadní činnost je hnací silou výzkumu, inovací a růstu.
<SPEAKER ID="078" NAME="Antigoni Papadopoulou" AFFILIATION="S&amp;D">
(EL) Pane předsedající, Evropská unie skutečně stojí na křižovatce. Mezinárodní hospodářská krize omezila růst a zhoršila nezaměstnanost, chudobu a sociální vyloučení. Záchranná opatření byla pozitivní i přes závažné nedostatky. Zjevně však potřebujeme více solidarity ve Společenství a větší koordinaci mezi národními plány obnovy.
<P>
Evropský parlament vyžaduje od Komise více Evropy, méně byrokracie, podporu pro malé a střední podniky, více nových pracovních míst, více finančních prostředků na financování projektů v zásadních sektorech a silnější systém regulace, dohledu a koordinace hospodářských, fiskálních a sociálních politik Evropské unie.
<P>
Já také podporuji zřízení společného měnového fondu pro účely účinné kontroly správy ekonomických záležitostí v Evropě. Závěrem chci říci, že jsem tak hrdá na kyperského nositele Nobelovy ceny Christoforose Pissalidese, že vyzývám Evropský parlament, aby ho pozval, aby zde představil své názory ohledně toho, jak by měla být řešena nezaměstnanost a výzvy naší doby.
<SPEAKER ID="079" NAME="Philippe Lamberts" AFFILIATION="Verts/ALE">
(FR) Pane předsedající, rád bych se obrátil na Komisi a Radu, abych jednoduše zdůraznil tři nedostatky, které nacházíme v návrzích o správě v Evropě.
<P>
Prvním nedostatkem je to, že je zde mimořádně přísná disciplína, pokud jde o schodky a dluh, a mimořádně uvolněná disciplína, pokud jde o investice, mám na mysli strategii Evropa 2020. Ve skutečnosti potřebujeme stejně silnou disciplínu v obou oblastech, protože úspornost sama o sobě nepovede k obnově hospodářské činnosti.
<P>
Druhým nedostatkem je to, že jestliže tak horlivě usilujeme o vykonávání kontroly nad výdaji, měli bychom rovněž zajistit nezbytné příjmy. Již mnohokrát jsem zdůrazňoval, že nemůžeme koordinovat rozpočet, pokud nekoordinujeme daně.
<P>
Třetí nedostatek považujeme za demokratické pochybení a překvapuje mě to zejména u návrhů pracovní skupiny. Zdá se, že co se týče pracovní skupiny, Parlament neexistuje, a to považuji za nepřijatelné.
<SPEAKER ID="080" NAME="Constance Le Grip" AFFILIATION="PPE">
(FR) Pane předsedající, svou řeč bych ráda zaměřila na přípravy na nadcházející summity skupiny G20. Předchozí řečníci řekli vše, co bylo třeba, ke správě ekonomických záležitostí v Evropě, k potřebě posílit správu ekonomických záležitostí v Evropě, posílit Pakt o stabilitě a růstu a úžeji do tohoto procesu zapojit Evropský parlament a samozřejmě také vnitrostátní parlamenty.
<P>
Ráda bych rychle zmínila dvě výzvy, jimž čelí naše národy a členové skupiny G20; výzvy, které je podle mého názoru třeba vyřešit v průběhu nadcházejících zasedání skupiny G20.
<P>
Jsou jimi měnová válka a nestálost cen komodit. Co se týče těchto dvou otázek, které představují skutečnou hrozbu pro globální růst a způsobují závažné nerovnováhy na naší planetě, domnívám se, že Evropská unie se musí dohodnout na společných postojích, aby mohla vystupovat jednotně na nadcházejících summitech G20, a to jak v Soulu, tak rovněž na příštích summitech, a aby mohla vystupovat všestranněji na světové scéně.
<SPEAKER ID="081" NAME="Petru Constantin Luhan" AFFILIATION="PPE">
(RO) Dopady krize v této chvíli ještě zdaleka nejsou u konce. Proto bych vám v této souvislosti rád připomněl významnou roli, kterou hraje politika hospodářské a sociální soudržnosti, a v neposlední řadě také to, že představuje bezpodmínečný předpoklad.
<P>
Tato politika se stala klíčovým rysem balíčku hospodářské obnovy, neboť poskytuje přidanou hodnotu a podporuje úsilí na prosazování modernizace a udržitelného hospodářského růstu, čímž zároveň ukazuje evropskou solidaritu. Myslím, že v první řadě potřebujeme vysoké investice do všech druhů infrastruktury, ať se jedná o dopravu, energii či telekomunikace. Potřebujeme významné kapitálové investice z mnoha zdrojů financování, a to jak veřejných, tak soukromých, a potřebujme partnerství veřejného a soukromého sektoru; domnívám se, že právě potenciál těchto partnerství není naplno využíván.
<SPEAKER ID="082" NAME="Rachida Dati" AFFILIATION="PPE">
(FR) Pane předsedající, dámy a pánové, nejprve bych chtěla poblahopřát našemu kolegovi panu Feiovi ke kvalitě jeho zprávy a k ambiciózním návrhům, které zpráva obsahuje. Ukazuje to rovněž, že Evropský parlament je plně zapojen do rozpravy, která je rozhodující pro budoucnost Evropy, a to nás může jedině těšit.
<P>
Řecká krize navíc odhalila nedostatky, které ohrožují správu ekonomických záležitostí v Evropské unii. U tohoto bodu chci tedy zmínit návrh pana Feia, který se týká zřízení stálého mechanismu pro finanční stabilitu. Také s tímto problémem se musíme vypořádat u jeho zdroje.
<P>
Domnívám se, že řešení spočívá rovněž v posílení Paktu o stabilitě a růstu, a zejména pak jeho sankcí. To je zásadní, chceme-li dosáhnout trvalého ozdravení vnitrostátních rozpočtů, což není vždy oblíbené. Je to omezující, ale nemáme na výběr.
<SPEAKER ID="083" NAME="Vilija Blinkevičiūt" AFFILIATION="S&amp;D">
(LT) Finanční, hospodářská a sociální krize zasáhla každého evropského občana. Tyto těžké časy však ještě více zdůraznily skutečnost, že jednotlivé národní plány hospodářské obnovy byly špatně koordinované a nebyly dostatečně účinné. Některé členské státy navíc nemusely sestavovat skutečné národní plány hospodářské obnovy, včetně opatření na podporu růstu a zaměstnanosti, protože veřejné výdaje během recese ještě více snížily a zvýšily daně, aby dosáhly snížení veřejného dluhu. V některých členských státech se tak bohužel děje na úkor běžných občanů. Ráda bych vás také upozornila na skutečnost, že krize velmi jasně zdůraznila sociální nerovnost mezi různými sociálními skupinami. Například ženám hrozí mnohem větší riziko, že se ocitnou pod hranicí chudoby, než mužům. Evropská unie se tedy z této krize musí poučit a uplatňovat iniciativy, které přijala ve všech oblastech, a musí tak učinit koordinací společných akcí se členskými státy.
<SPEAKER ID="084" NAME="Andreas Mölzer" AFFILIATION="NI">
(DE) Pane předsedající, sotva jsme z poloviny dosáhli regulace finančních žraloků v případě monopolu vzniklého na trhu cenných papírů, čelíme problému globálního závodu o devalvaci měn, který i přes dnešní mírný ústupek Číny doposud nebyl odvrácen. Něco, co je v Evropě odsuzováno - konkrétně jde o devalvaci či intervenci na měnových trzích - je nyní problémem, který na nás uvaluje globalizace. Spojené státy chtějí snižovat veřejný dluh, Japonci chtějí podpořit růst a Číňané chtějí zvyšovat vývozy. Tato mírná měnová politika vedená ostatními hospodářskými mocnostmi samozřejmě poškozuje Evropu a také další země, a podle mého názoru proto musí být významným tématem pro diskusi na summitu G20.
<P>
Ostatně zaplavování světových trhů levnými dovozy z Číny je snadné, jestliže je měna uměle podhodnocována. Tento druh trvalé intervence deformuje trh; je to mimořádně nebezpečná hra, která může v nejhorším případě srazit na kolena celé světové hospodářství.
<P>
I když jsou vyhlídky na úspěch nejisté, je zásadně důležité, aby byly na summitu projednány plány ohledně daně z finančních transakcí.
<SPEAKER ID="085" NAME="Pervenche Berès" LANGUAGE="FR">
Pane předsedající, ráda bych poděkovala poslancům, kteří zde vystoupili, za jejich příspěvky. Ráda bych reagovala na dva či tři z těchto projevů.
<P>
Nejprve bych chtěla reagovat na projev pana Zīleho. Myslím, že to, co řekl, je velmi důležité, pokud jde o reformu politiky soudržnosti. Musíme provést hodnocení této politiky soudržnosti, abychom stanovili, zda v průběhu let, které uběhly od přistoupení, se sázka, že vnitřní nerovnosti lze částečně vyrovnat uplatňováním těchto fondů, ukázala jako správná, a musíme provést objektivní hodnocení, abychom se mohli poučit do budoucna.
<P>
Mnoho poslanců - a já jim děkuji - hovořilo o zastoupení Evropské unie a o světové správě. Pro naši Evropskou unii je to naprosto strategická otázka, a to opět v době, kdy se zdá, že měnové války jsou na pokraji vypuknutí. Musíme mluvit jedním evropským hlasem, jak na vnitřní úrovni, tak na vnější úrovni. Použijme naši vnitřní sílu, aby naše zastoupení byla vůči vnějšímu světu silná a jednotná.
<P>
Dále chci zopakovat, co uvedl můj kolega Robert Goebbels, tedy že je pravda, že skupina G20 nakonec není řešením, o nějž usilujeme v oblasti světové správy, kde každý má své místo a kde je prostor pro rozhodčí orgány, které potřebujeme. To souvisí se včerejším projevem generálního tajemníka OSN v tom, že naši budoucí cestu musíme sledovat v rámci Organizace spojených národů , a to prostřednictvím hloubkové reformy této instituce a její správy.
<P>
Na závěr, pane předsedající, abych zakončila tuto rozpravu, bych se ráda vrátila k tématu veřejných investic a zopakovala, co uvedl můj kolega pan Lamberts. V naší zprávě vyzýváme, aby Komise prováděla každoroční přezkum veřejných a soukromých investic a aby byly zavedeny ukazatele výkonnosti, které nám skutečně umožní, abychom disponovali strategií dlouhodobých investic ve prospěch pracovních míst, a tedy ve prospěch evropských občanů. Tato strategie by byla založena na udržitelné vizi a konceptu solidarity, které stojí v srdci Evropské unie.
<P>
(Potlesk)
<SPEAKER ID="086" NAME="Diogo Feio" LANGUAGE="PT">
Pane předsedající, nejprve bych rád poděkoval všem poslancům, kteří vyjádřili svůj názor, i těm, kteří ještě budou hovořit před ukončením rozpravy. Je načase pokročit od slov k činům. Od nynějška, po tomto hlasování, které jak doufám, bude pozitivní, bude mít Parlament svůj vlastní postoj k tématu správy ekonomických záležitostí. Tento postoj bude hájit ducha Unie: větší transparentnost a publicitu. Bude hájit správu ekonomických záležitostí jako cíl, který usiluje o růst ve všech 27 členských státech Evropské unie a o lepší koordinaci mezi nimi a o silnější hospodářskou a měnovou unii.
<P>
Zkrátka bude hájit Evropu, která bude solidárnější, připravenější a účinnější; Evropu pro všechny, s různými názory, ale navenek vystupující jednotně; Evropu s postoji Rady, Komise a Parlamentu. Evropa, která prosazuje správu ekonomických záležitostí, není Evropou dvoustranných summitů: je Evropou institucionálních názorů, Evropského parlamentu a hlasu veřejnosti.
<P>
Vyvstává zde zásadní role, kterou v této oblasti musí mít tento Parlament a vnitrostátní parlamenty. Musí mít vlastní vizi ohledně nezbytného makroekonomického dohledu členských států, musí mít vlastní názor na to, jak je prováděna strategie Evropa 2020 a musí se pečlivě věnovat otázce posilování Paktu o stabilitě a růstu. Parlament má soubor různých návrhů, pokud jde o ostatní orgány.
<P>
Pane předsedající, a tím skončím - nastal tedy čas, abychom předložené otázky vážně a jednotně prodiskutovali.
<SPEAKER ID="087" NAME="Olli Rehn">
člen Komise. - Pane předsedající, dovolte, abych začal poděkováním zpravodajům, paní Berèsové a panu Feiovi, a váženým poslancům za tuto důkladnou a podstatnou rozpravu.
<P>
Skutečně oceňuji, že rozsah příspěvků odpovídá důležitosti diskutovaných otázek. Rád bych učinil několik poznámek, předložil odpovědi a postřehy ohledně rozpravy a zpráv, a začnu s mezinárodní scénou.
<P>
Ve světovém hospodářství se znovu objevují nerovnováhy z doby před krizí, což ohrožuje udržitelnou obnovu a vytváření pracovních míst. Je tedy zásadní, aby byla skupina G20 nejprve na ministerském zasedání, které se uskuteční tento týden, a poté na summitu, který se koná za dva týdny, schopná prosazovat účinnou mezinárodní politickou koordinaci s cílem znovu nastolit rovnováhu světového růstu.
<P>
Všechny země se musí podílet na opětovném dosažení rovnováhy: země v přebytku tak musí učinit posílením domácí poptávky a země se schodkem se musí zaměřit na růst vývozu. Tato otázka se týká milionů pracovních míst ve světovém hospodářství a v Evropské unii.
<P>
Evropská unie usiluje o silný a stabilní mezinárodní finanční systém, v němž budou směnné kurzy odrážet základní ekonomické veličiny. To je základním prvkem cíle G20 znovu nastolit rovnováhu světového růstu v zájmu udržitelné obnovy a tvorby pracovních míst.
<P>
Ze stejných důvodů je pro EU zásadní reformovat a posílit vlastní správu ekonomických záležitostí. Zprávy předložené paní Berèsovou a panem Feiem jsou významným přispěním k tomuto cíli a jakmile budou přijaty legislativní návrhy Komise, bude tak učiněn měřitelný pokrok směrem ke skutečné a účinně fungující hospodářské a měnové unii.
<P>
Padlo zde několik otázek ohledně názoru Komise na odvody a daně pro finanční instituce. Prodiskutoval jsem to s předsedou Barrosem a domníváme se, že by bylo vhodné objasnit v tomto ohledu náš postoj, protože v případě těchto otázek byla učiněna určitá matoucí prohlášení.
<P>
Nacházíme se uprostřed zásadní reformy našeho finančního systému a rovněž v rámci G20 si musíme zachovat dynamiku. Komise zaprvé předložila návrh na stabilizační poplatek neboli bankovní odvod, aby se soukromý sektor, bankovní a finanční sektor, podílel na nákladech způsobených krizí a na vyřešení budoucích krizí.
<P>
Tento návrh byl předložen a v některých členských státech je prováděn.
<P>
Zadruhé si Komise přeje, aby se finanční sektor podílel na pokrytí nákladů krize, a proto EU - a Komise - usilují o prosazení daně z finančních transakcí na globální úrovni.
<P>
Zatřetí, Komise mezitím jako jednu možnost vlastních zdrojů v rozpočtu EU předložila návrh, aby finanční sektor na úrovni EU do rozpočtu spravedlivě přispíval, např. formou daně z finančních činností.
<P>
To je náš názor. Navrhli jsme bankovní odvody neboli stabilizační poplatek; navrhli jsme možnost daně z finančních činností jakožto zdroje vlastních příjmů; a zatřetí, usilujeme o prosazení daně z finančních transakcí na globální úrovni.
<P>
Ve zprávě poslance Feia figuruje návrh na zřízení Evropského měnového fondu. Komise souhlasí se zřízením stálého mechanismu pro předcházení krizím a jejich řešení, který musí mít dvě strany, dva prvky, dva rozměry. Musí zde být důraz na předcházení krizím a stejně tak na jejich řešení, protože je lepší problémům předcházet, než později litovat.
<P>
Co se týče řešení krizí, již v květnu jsme jasně uvedli, že eurozóna potřebuje pevný rámec pro řízení krizí, a Komise má v úmyslu včas předložit návrhy ohledně stálého mechanismu řešení krizí.
<P>
Vyšlo najevo několik základních zásad, zejména že se musíme věnovat jak předcházení krizím, tak jejich řešení a že veškerá finanční pomoc musí podléhat přísné podmíněnosti.
<P>
Takový stálý mechanismus musí minimalizovat morální hazard a musí členské státy pobízet, aby sledovaly odpovědnou fiskální politiku, a musí pobízet investory, aby se řídili odpovědnými úvěrovými postupy.
<P>
Pan Schmidt předložil pozměňovací návrh týkající se dobrovolné účasti členských států mimo eurozónu na režimu sankcí. Víte, že v první fázi navrhujeme režim pro členské státy eurozóny a ve druhé fázi pro všech 27 členských států. Komise může akceptovat a podpořit tento pozměňovací návrh, jehož cílem je dobrovolná účast členských států mimo eurozónu na režimu sankcí.
<P>
Pokud jde o pracovní skupinu, učinili jsme uspokojivý pokrok a dosáhli jsme sblížení s iniciativami Komise zacílenými na posílení správy ekonomických záležitostí, které se zaměřují zejména na prevenci a preventivní opatření a kladou důraz na udržitelnost zadlužení, souhlasí s metodou pro vypořádání se s makroekonomickými nerovnovahami a stanoví účinný mechanismus vymáhání.
<P>
Ačkoli názory na návrhy Komise se v rámci pracovní skupiny shodovaly, běžný legislativní proces teprve začíná. Doposud jsme stále na začátku. Možná, že jsme u konce začátku, ale skutečný běžný legislativní postup teprve začíná a Evropský parlament má jako spolutvůrce právních předpisů zásadní a rozhodující roli.
<P>
Chceme s vámi spolupracovat a vyzýváme Radu a Parlament, aby legislativní rozhodnutí předložily do léta příštího roku, aby mohl být nový systém správy ekonomických záležitostí v platnosti nejpozději od příštího léta, tedy roku 2011, kdy budeme provádět příští velké hodnocení účinnosti našich opatření.
<P>
Pro Evropskou unii je to skutečně otázkou důvěryhodnosti, pokud jde o posilování správy ekonomických záležitostí, a naprosto s vámi souhlasím v tom, že právě metoda Společenství Evropskou unii udržuje v chodu a přináší výsledky.
<P>
V této otázce jsem vám naslouchal velmi pozorně. Oceňuji vaši pevnou oddanost metodě Společenství, již zmínil mimo jiné pan Daul, pan Schulz, pan Verhofstadt a pan Cohn-Bendit, nemohu se ale uchýlit k takové rétorické vytříbenosti, jako je "dohoda z Deauville" nebo "kompromis z kasina".
<P>
Ukažme ale opět společně, že metoda Společenství přináší výsledky, a nyní musí přinášet výsledky, jedná se o nový systém správy ekonomických záležitostí. Doplňme tedy silnou měnovou unii o silnou a účinnou hospodářskou unii, abychom vytvořili skutečnou a úplnou hospodářskou a měnovou unii.
<SPEAKER ID="088" NAME="Olivier Chastel" LANGUAGE="FR">
Pane předsedající, budu stručný a jménem Rady začnu poděkováním oběma zpravodajům, paní Berèsové a panu Feiovi. Ztělesňují zapojení Parlamentu do této významné oblasti. Rád bych také řekl, že vás vyzývám, abyste bez prodlení analyzovali iniciativy týkající se správy ekonomických záležitostí - iniciativy Komise, které by nám měly umožnit uplatňování správy ekonomických záležitostí v Evropě - a zejména s ohledem na zásady spolurozhodování.
<P>
Domnívám se, že Rada je Parlamentu k dispozici, aby mohlo být v souvislosti s těmito návrhy dosaženo skutečného pokroku.
<SPEAKER ID="089" NAME="Předsedající">
Rozprava je ukončena.
<P>
Hlasování se bude konat dnes, ve středu 20. října 2010.
<P>
Písemná prohlášení (článek 149)
<SPEAKER ID="090" NAME="Paolo Bartolozzi" LANGUAGE="IT">
Rád bych ocenil, že tato práce významně přispěje k určení souboru opatření, která je třeba přijmout pro překonání současné krize a zabránění možnosti budoucích krizí.
<P>
Poté, co nedávná finanční krize ve znepokojivé míře zdůraznila limity systému samoregulace, je stále více potřebné, abychom rozhodli o globálním kontrolním systému. Stávající fáze hospodářské a finanční nestability, nejhorší za celá desetiletí, vedla ke krizi zaměstnanosti a k sociální krizi, které se projevily v takové míře, že jsou vyžadovány rozhodující kroky, které odstraní jejich nepříznivé dopady a upřednostní možnosti, jež se naskýtají v globalizovaném hospodářství.
<P>
Krize v posledních letech těžce zkouší většinu rozvinutých hospodářství. Obnova je pro některé země i dnes stále pomalá a přetrvávající křehkost finančních trhů činí globální koordinaci a výběr vhodných hospodářských a průmyslových strategií klíčovými aspekty boje proti finanční krizi. Globální dohled by měl skutečně podpořit stabilizaci solidních finančních trhů a zachovat stávající obnovu, přičemž by měl zaručit silný nárůst poptávky a zvýšení míry zaměstnanosti.
<SPEAKER ID="091" NAME="Elena Băsescu" LANGUAGE="RO">
Současná hospodářská krize svědčí o tom, že model správy ekonomických záležitostí, který se v EU v současnosti používá, nefunguje dostatečně dobře, a nedosáhl tedy úplného sblížení mezi členskými státy. Tato situace vyžaduje zlepšení hospodářského rámce a vytvoření ambiciózních nástrojů sledování, které budou jasněji vymezeny a lépe zacíleny. Pro členské státy je zásadní, aby se řídily nařízeními a rozhodnutími stanovenými na evropské úrovni, zejména pak těmi, jež se týkají Paktu o stabilitě a růstu. S ohledem na to bych ráda uvítala iniciativu, kterou předložil pan Feio, jejímž cílem je podporovat taková opatření, jako je navržení většího počtu kontrol a podrobnější sledování vývoje veřejného dluhu a příjmů.
<P>
Na závěr bych ráda dodala, že rumunská vláda nedávno přijala fiskální a rozpočtovou strategii na roky 2011-2013, která zahrnuje opatření nutná pro návrat ke schodku rozpočtu pod 3 % a zachování dluhu pod hranicí 60 %. Tento reformní proces vytvoří podmínky vyžadované pro hospodářskou obnovu.
<SPEAKER ID="092" NAME="Dominique Baudis" LANGUAGE="FR">
Finanční, hospodářská a sociální krize nyní řádí již po dva roky. V EU vyústila v míru nezaměstnanosti přesahující 10 % a v riziko další recese. Je to krize, kterou nejsme schopni dostat pod kontrolu.
<P>
Příští summit skupiny G20 se uskuteční ve dnech 11. a 12. listopadu v Soulu a bude mu předsedat Francie. Zřízení skupiny G20 bylo nápadem prezidenta Sarkozyho, který věří, že globální hospodářství dnes již neřídí osm zemí, ale také všechny velké rozvojové země. Tento rámec umožňuje rozvoj ambicí zakotvených v dlouhodobé vizi. Tato krize vyžaduje, abychom měli skutečnou správu ekonomických záležitostí, pravidla omezující sociální dumping v rozvojových zemích, finanční regulaci a reformu mezinárodního měnového systému. Aby bylo možné toho dosáhnout, Evropa musí vědět, jak hovořit jedním pevným a odhodlaným hlasem.
<SPEAKER ID="093" NAME="Ivo Belet" LANGUAGE="NL">
Pane předsedající, jedním z nejnápadnějších prvků těchto doporučení je daň z finančních transakcí. Takové opatření nám umožní vyřešit více problémů zároveň: je to účinný nástroj proti spekulaci a příjmy nám umožní zaměřit se na schodky veřejných financí a financovat bezodkladné sociální projekty (projekty v oblasti životního prostředí, rozvojové pomoci, infrastruktury atd.). Parlament dal nyní jasně najevo, že v Evropě musíme pokračovat v této činnosti, ačkoli zbytek světa se prozatím může držet zpátky, protože má strach. Dalším krokem je vypracování studie proveditelnosti Evropskou komisí. To, o čem jsme dnes rozhodli, je zvláštní zásahem a reakcí na finanční krizi. Vysílá to rovněž jasný signál evropským občanům, že jsme se poučili ze všech věcí, které za posledních několik let nevyšly, a že se vypořádáváme s krizí, abychom Evropu učinili silnější, zejména pak v zájmu evropských občanů.
<SPEAKER ID="094" NAME="George Sabin Cutaş" LANGUAGE="RO">
Regulační struktury, které existovaly před hospodářskou a měnovou krizí v Evropské unii a Spojených státech, nebyly dostatečně soudržné a byly převážně založeny na různorodých makroekonomických analýzách. Vzhledem k nedostatku globální soudržnosti v těchto regulačních strukturách země jednaly na vlastní pěst. Nezohlednily přitom to, že v globalizovaném světě mají měnové politiky přijímané na vnitrostátní úrovni podstatný dopad na jiná hospodářství. Zřízení Evropského výboru pro systémová rizika a evropských orgánů finančního dohledu posiluje finanční dohled v EU. Na mezinárodní úrovni je však regulace stále nedostatečná, pokud jde o řízení krizí ve finančním sektoru. Na zasedání G20 v listopadu musí EU zdůraznit, že je důležité disponovat systémem dohledu a regulace, jehož činnosti budou zahrnovat povinnost registrovat finanční transakce a nástroje. Neseme odpovědnost vůči hospodářství a nejprve musíme být silní na úrovni Evropské unie, abychom mohli zaujmout vedoucí postavení na celosvětové úrovni.
<SPEAKER ID="095" NAME="João Ferreira" LANGUAGE="PT">
EU a její vedoucí představitelé budou muset jednou provždy uznat, že vážná krize, již zažíváme, nepřišla z USA! Je to systémová krize vyplývající z kapitalismu v jeho stávající vývojové fázi - neoliberalismu. S ohledem na to krize v EU vychází ze samotných základů EU, která považuje neoliberalismus za jeden ze svých hlavních principů. V konfrontaci s katastrofálními výsledky svých politik vykazují mocnosti, které podstatně ovlivňovaly směr EU, znaky znepokojivé arogance a agresivity a usilují o stanovení nepřijatelných překážek pokroku, zejména pro pracovníky a občany z nejzranitelnějších zemí, a to tím, že netolerovatelným způsobem útočí na jejich svrchovanost. To je smyslem společného prohlášení, které se Německo a Francie rozhodly učinit v Deauville před zasedáním skupiny G20 a zasedáním Evropské rady. Zdá se, že přehlížejí skutečnost, že půjdeme-li dál cestou, která nás přivedla do této situace, může nám to přinést jedině ostudu. Toto je poselství, které se opakuje v celé Evropě při protestech pracovníků a veřejnosti. Nastal čas, aby začaly naslouchat! Skutečná odpověď na krizi spočívá v ohodnocení práce a ve spravedlivějším rozdělování příjmu, konkrétně prostřednictvím zdanění, tedy v upřednostnění práce před kapitálem.
<SPEAKER ID="096" NAME="Louis Grech" AFFILIATION="S&amp;D">
písemně. - Nacházíme se uprostřed krize, která ve velké míře poškodila finanční, hospodářský a sociální sektor a má nepříznivý dopad na proces integrace vnitřního trhu. Jednotný trh může být nezbytným katalyzátorem pro zahájení skutečné evropské hospodářské a finanční obnovy po období krize a pro opětovné získání potřené důvěry občanů. Krize sama o sobě může sloužit jako vhodná příležitost pro uplatnění opatření, která podpoří hospodářský růst, konkurenceschopnost a sociální pokrok v Evropě tím, že občany postaví do středu evropského hospodářství. Podporuji závazek zpravodajky jasně naznačit cestu ven z krize: přijmout konkrétní opatření a iniciativy zaměřené na význam vnitřního trhu, zaměstnanost a úlohu malých a středních podniků. Navíc je třeba zaujmout nový ucelený a komplexní přístup, který cíle občanů, zejména ty, jež se týkají obav občanů v hospodářské, sociálních, zdravotní a environmentální oblasti, plně začlení do hospodářství. Potřebujeme nový model politického myšlení, který z evropského občana učiní hlavní politickou proměnnou při vymezování a formulaci právních předpisů a politiky Unie.
<SPEAKER ID="097" NAME="Marian-Jean Marinescu" LANGUAGE="RO">
V Evropě dochází k hospodářské obnově. Situace ale zůstává nejistá. Globální hospodářská obnova je stále křehká, tempo tohoto procesu se v jednotlivých zemích liší. Hlavní prioritou zůstává vytvoření stabilní základny, která bude systematicky podporovat udržitelný, vyvážený hospodářský růst. Za tímto účelem musíme vytvořit systém, který bude současně podporovat reakci na krizi, prevenci i střednědobou a dlouhodobou spolupráci. Evropská unie musí být silným partnerem, který je nejen schopný uplatnit svoji zkušenost s hospodářskou a politickou integrací, ale také dokáže významně přispět ke globální správě ekonomických záležitostí. Ve střednědobém horizontu musíme navrhnout důvěryhodné a životaschopné hospodářské politiky a koordinovat makroekonomickou politiku, která bude založena na rámci udržitelného vyváženého růstu, který stanoví skupina G20. Strategie pro hospodářské politiky EU musí zahrnovat následující: akční plán pro využívání strukturálních reforem k posílení hospodářského růstu a zaměstnanosti, dále pak konsolidovanou daňovou reformu a posílení správy ekonomických záležitostí v EU a eurozóně. Skupina G20 musí přijmout program rozvoje, který bude obsahovat víceletý akční plán a bude prosazovat hospodářský růst a flexibilitu pro rozvojové země.
<SPEAKER ID="098" NAME="Alexander Mirsky" LANGUAGE="LV">
V situaci, která se vyvinula, je hlavní a nejdůležitější věcí určit diagnózu a příčiny, které vedly ke krizi. Lidé v různých státech EU prožívají důsledky krize různými způsoby. Zásadní je zdůraznit chyby, nedbalost a neprofesionální chování vnitrostátních vlád, aby bylo možné zabránit budoucímu zhoršování situace jejich občanů. Lotyšská vláda si již například od mezinárodních finančních institucí půjčila částku, která dvakrát převyšuje její roční rozpočet. Lotyšská vláda každý den přijímá opatření týkající se daňového systému a fiskální politiky obecně, která jsou v neprospěch občanů a vedou k likvidacím podniků a emigraci lotyšských podnikatelů. Lotyšská vláda se neustále snaží změnit právní předpisy o důchodech, aby snížila platby důchodcům. Vede to k sociálnímu nepokoji a je to celkově nespravedlivé. Vnitrostátním vládám musíme vyslat silný signál, že snižování plateb na sociální účely a důchodů v době krize je zločinem proti obyvatelstvu. Jsem přesvědčen, že bezbranné a chudé vrstvy společnosti nesmí nést odpovědnost za chyby vlád.
<SPEAKER ID="099" NAME="Sławomir Witold Nitras" LANGUAGE="PL">
Rád bych poděkoval panu Feiovi za jeho práci na návrhu zprávy. Zdá se mi, že pokud jde o hrozby, jimž Evropa čelí, navracíme se do běžné situace příliš rychle. Nevěnujeme řádnou pozornost varovným signálům, jež vysílají finanční trhy nebo lidé jako prezident Trichet, který sice nazval návrh Komise dobrým, ale nevhodným krokem směrem k posílení Paktu o stabilitě a růstu. Naším úkolem jakožto Evropského parlamentu je dnes bránit návrhy Evropské komise před vládami členských států, které se z krize zjevně nepoučily.
<P>
Kdyby Evropská komise řádně dodržovala ustanovení paktu, rozsah evropské krize veřejných financí by byl mnohem menší. Jestliže dnes dovolíme vládám, zejména vládám Německa a Francie, oslabit návrhy Komise, krize se prohloubí a budeme muset přemýšlet nad tím, zda má celý projekt společné měny ve své stávající podobě nějaký smysl a zda se nám nepodaří nechtěně prokázat, že euro bylo neúspěšným experimentem. Parlament čelí velkému úkolu. Musíme obhájit euro a oponovat všem krátkodobým politickým cílům. Všechny členské státy musíme nutit, aby prováděly odpovědné rozpočtové politiky bez ohledu na to, jak nepříjemné to může být. Děkuji vám za pozornost.
<SPEAKER ID="100" NAME="Alfredo Pallone" LANGUAGE="IT">
Slovo "krize" pochází z řeckého slova Krino, které doslovně znamená "rozhodovat", "zvolit si". Značí to tedy moment, který odděluje jedno období od druhého. Musíme se podívat dále a zohlednit minulost, abychom mohli provádět strukturální změny, které učiní naše malé a střední podniky konkurenceschopnějšími a lépe způsobilými čelit většímu tlaku, který bude pramenit z globalizovaného prostředí.
<P>
Přitom musíme zaručit rovněž zaměstnanost velkému podílu zranitelnější části naší pracovní síly a jejich rodinám. Evropská unie potřebuje novou správu ekonomických záležitostí, která zajistí stabilitu a přísnost veřejných financí členských států. Finanční a hospodářská krize jako je ta, kterou v současnosti zažíváme, již nikdy nesmí nastat. Nová správa ekonomických záležitostí v Evropě musí zohledňovat nejen výši veřejného zadlužení, ale také jeho udržitelnost ve střednědobém a dlouhodobém horizontu. Soukromé zadlužení a udržitelnost systémů sociálního zabezpečení jsou pro stabilitu veřejných financí stejně důležité jako veřejný dluh. Země, které kontrolovaly veřejný dluh, se ponořily do hluboké krize právě kvůli závažné zadluženosti domácností a společností, zatímco země s vysokým veřejným dluhem obstály dobře.
<SPEAKER ID="101" NAME="Richard Seeber" LANGUAGE="DE">
Hospodářská a finanční krize velmi jasně odhalila nedostatky a slabé stránky stávajících nástrojů a metod pro koordinaci hospodářské a měnové politiky. V minulosti některé členské státy, zejména Francie a Německo, příliš váhaly nad zavedením přísnější regulace. Překonání hospodářské krize představuje jednu z největších výzev, jíž jsme kdy čelili, a je také jednou z výzev, na něž lze odpovědět pouze na evropské úrovni, nikoli na vnitrostátní úrovni. To se vztahuje také na sankční mechanismy, které jsou některými členskými státy stále blokovány. Podle nových pravidel vnitřního finančního trhu však nastal nejvyšší čas pro posílení měnové unie a zároveň pro snížení veřejného dluhu, aby bylo možné zajistit budoucnost Evropského hospodářského prostoru. Především vnitrostátní parlamenty se musí do tohoto procesu intenzivněji zapojit, aby bylo možné dát diskusi ve členských státech evropský rozměr. Jedině tak lze nalézt evropskou odpověď, na jejímž základě bude možné překonat krizi a dosáhnout pevné a silné hospodářské unie.
<SPEAKER ID="102" NAME="Jutta Steinruck" LANGUAGE="DE">
Od vypuknutí finanční krize v roce 2008 se hlavy států a předsedové vlád skupiny G20 pravidelně setkávají každých šest měsíců, aby prodiskutovali hospodářské a finanční otázky a posílili spolupráci s cílem dosáhnout stabilního a udržitelného růstu světového hospodářství, a to ve prospěch všech. Domnívám se však, že pro nalezení udržitelné a vhodné odpovědi na finanční, hospodářské či sociální problémy související s krizí potřebujeme širší přístup a vyváženější pohled na tyto problémy. Ministři financí členských států nejsou v postavení, aby mohli hodnotit situaci na trhu práce a přicházet s odpověďmi na naléhavé otázky z oblasti zaměstnanosti a sociální politiky, které řádně zohledňují potřeby pracovníků nebo občanů obecně. Proto vyzývám k uspořádání pravidelných zasedání ministrů pro zaměstnanost a sociální věci v rámci skupiny G20. Navíc vyzývám EU a ty členské státy, které jsou rovněž členy G20, aby tuto myšlenku dále rozvinuly a úžeji vzájemně spolupracovaly v oblasti zaměstnanosti a sociální politiky a usilovaly o vyváženější přístup na nejvyšší úrovni. Nemůžeme dovolit, aby hospodářská soutěž ohrožovala ochranu práv pracovníků. Tato práva musíme prosazovat nejen pro občany Evropské unie, ale také pro občany ostatních zemí po celém světě.
<SPEAKER ID="103" NAME="Silvia-Adriana Ţicău" AFFILIATION="S&amp;D">
písemně. - (RO) Se svými 500 miliony občany EU tvoří 7 % světové populace a vytváří 30 % celosvětového HDP. Nejnovější statistiky ukazují, že EU oznámila v srpnu 2010 obchodní schodek ve výši 17,3 miliardy EUR. Během první poloviny tohoto roku EU zaznamenala největší zvýšení ve vývozech vůči Brazílii (+ 57 %), Číně (+ 41 %) a Turecku (+ 38 %), zatímco k největším zvýšením v dovozech došlo vůči Rusku (+ 43 %) Číně a Indii (v obou případech + 25 %).
<P>
Aby bylo možné dosáhnout cílů strategie EU 2020, EU by měla snížit svou energetickou závislost na svých tradičních dodavatelích. Během první poloviny tohoto roku obchodní schodek EU-27 v energetickém odvětví vzrostl o 34,3 miliardy EUR ve srovnání se stejným obdobím loňského roku. Evropská unie navíc potřebuje ekologicky účinnou průmyslovou politiku, která zajistí propojení inovačních schopností a výrobních jednotek EU, čímž napomůže ke tvorbě pracovních míst v celé EU a zachová její konkurenceschopnost v celosvětovém měřítku.
<P>
Proto by Evropská rada měla do svého programu během zasedání ve dnech 28. a 29. října zahrnout budoucí průmyslovou politiku a energetickou bezpečnost EU a stejně tak návrhy ohledně toho, jak snížit dopad změny klimatu a demografických změn.
<SPEAKER ID="105" NAME="Janusz Wojciechowski" AFFILIATION="ECR">
(PL) Včera byl v polském městě Lodž v práci zavražděn pracovník kanceláře europoslance. Byl to můj asistent Marek Rosiak. Podle toho, co řekl vrah ve chvíli, kdy zločin spáchal, je nepochybné, že motivem byla nenávist ke straně Právo a spravedlnost, největší polské opoziční straně. Nenávistná kampaň vedená proti této straně již po nějaký čas nyní vyvrcholila tragédií. Kromě zločinu samotného musí Evropský parlament odsoudit také nenávist a násilí, které nemají v evropské politice a evropské demokracii místo. Pane předsedo, žádám, abychom drželi minutu ticha na památku Marka Rosiaka, muže, který zemřel, zatímco pracoval pro Evropský parlament.
<SPEAKER ID="107" NAME="Ria Oomen-Ruijten" AFFILIATION="PPE">
(NL) Pane předsedo, právě jsme ukázali, jak dokážeme být jako Parlament důstojní. Před chvíli jsem však byla při vstupu do sněmovny nejprve obtěžována lidmi, kteří si myslí, že bychom měli podepsat určitá usnesení, a poté jsem byla obklopena balonky, které vyjadřují podporu jistým pozměňovacím návrhům. Pane předsedo, takové chování podle mě škodí důstojnosti tohoto Parlamentu a ráda bych vás požádala, abyste to pečlivě zvážil a zabýval se tím, jak můžeme udržet chodby čisté.
<SPEAKER ID="108" NAME="Gerard Batten" AFFILIATION="EFD">
Pane předsedo, mohu vás požádat, abyste učinil rozhodnutí, prosím? Vidíme, že ve sněmovně jsou rozmístěny balonky. Můžete rozhodnout, zda je to přípustné, či nikoli? Pokud není, mohou být odstraněny? Pokud ano, moji kolegové a já máme několik velmi vkusných balonků strany UKIP ve fialové a žluté barvě, které bychom si rádi příště přinesli.
<P>
(Potlesk)
<SPEAKER ID="109" NAME="Předseda">
Vážení kolegové, dnes budeme hlasovat o této velmi významné otázce. Tato otázka souvisí s vašimi zdejšími veřejnými projevy. Žádám vás, abyste tyto projevy nechali až na hlasování, které se bude konat přibližně za 40 minut. Žádám vás, abyste tak učinili. Je to malé gesto pro nás všechny. Obecně řečeno vás podporuji, ale prosím neprojevujte se tímto způsobem veřejně ve sněmovně.
<P>
(Potlesk)
