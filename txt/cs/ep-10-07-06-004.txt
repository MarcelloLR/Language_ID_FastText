<CHAPTER ID="004">
Bilance španělského předsednictví (rozprava)
<SPEAKER ID="008" NAME="Předsedající">
Prvním bodem jsou prohlášení Rady a Komise: Hodnocení španělského předsednictví. Chtěl bych srdečně přivítat pana Zapatera, který bude hovořit jménem Rady. Pane Zapatero, máte slovo.
<SPEAKER ID="009" NAME="José Luis Rodríguez Zapatero" LANGUAGE="ES">
Pane předsedající, dámy a pánové, účastním se této rozpravy, abych vám podal hlášení a předložil vám výsledky, jichž španělské rotující předsednictví dosáhlo během těchto šesti měsíců. Na začátku tohoto funkčního období jsem zde byl rovněž přítomen a vysvětlil jsem vám, že v tomto politickém období mám dva hlavní cíle.
<P>
Prvním z nich bylo provádění Lisabonské smlouvy, smlouvy směřující k celistvější Evropě, a její vstup v platnost. Druhým hlavním cílem, který s tímto úsilím o stále těsnější jednotu Evropanů přímo souvisí, bylo za účelem oživení hospodářské situace dosáhnout mnohem pevnějšího svazku z hlediska hospodářské politiky, řešit nerovnováhu našich hospodářství a vytvořit vhodnější podmínky pro Evropskou unii, aby se zvýšila její konkurenceschopnost a byl zachován její blahobyt.
<P>
To byly dva hlavní cíle. Mohu vás ujistit, že v provádění Lisabonské smlouvy plnilo španělské rotující předsednictví své funkce svědomitě s cílem zajistit novou institucionální rovnováhu a posílit nové instituce, které jsme si my, Evropané, vytvořili prostřednictvím Lisabonské smlouvy, a to: předsednictví Evropské rady, jehož účelem je posílit evropské zastoupení a zajistit kontinuitu politických programů v rámci Evropské unie, a funkci vysokého představitele, která má posílit společný postup v otázkách zahraniční politiky.
<P>
Tato nová institucionální rovnováha zároveň představuje základní předěl v duchu litery Lisabonské smlouvy. Tímto předělem je nová úloha tohoto parlamentu, tj. krok vpřed co se týče jeho pravomocí zastupovat občany Evropy.
<P>
V průběhu těchto šesti měsíců, pane předsedající, jsme se snažili dostát duchu a liteře Lisabonské smlouvy společně s Evropským parlamentem, s novým předsedou Rady a v dialogu s Evropskou komisí, který byl vždy plodný, vždy pozitivní a vždy bylo snadné převést jej do praxe. Evropskou komisi uvádím jako poslední, čímž chci Evropskému parlamentu připomenout, že v duchu jejího založení a v duchu Lisabonské smlouvy spočívá obrana orgánů Společenství a jeho metody, jako poslední záruka podstaty a pokroku Evropské unie. Toto posílení a spoluodpovědnost orgánů Společenství odjakživa jsou a vždy budou ve Španělsku a ve španělské vládě přítomny.
<P>
Pokud si španělské rotující předsednictví vzalo z Lisabonské smlouvy nějaké poučení, pak to, že potřebujeme co možná nejvíce metody Společenství a musíme posílit úlohu hlavních orgánů Společenství z hlediska opatření a spoluodpovědnosti za hlavní evropská témata.
<P>
Dámy a pánové, řekl jsem vám, že hlavním cílem evropského předsednictví bezpochyby bylo hospodářství - hospodářská krize a vůle zavést společnou hospodářskou politiku a větší hospodářskou unii. Chtěl bych zdůraznit, že v tomto období jsme dosáhli velmi významných výsledků.
<P>
Došlo k zásadnímu pokroku v hospodářské správě. Nejlépe to dosvědčuje zavedení nových nástrojů k řešení obtížných situací: jedná se o nové nástroje pro spolupráci, které jsou v rámci Unie dosud neznámé, jako je pomoc Řecku v problematické situaci státního dluhu nebo nástroj pro finanční stabilitu schválený Radou a Radou ve složení pro hospodářství a finance, jejž nyní uplatňuje 27 zemí Evropské unie.
<P>
Během této doby, jak víte, jsme rovněž přijali společnou strategii pro růst a zaměstnanost do roku 2020. V jejím rámci jsme spolupracovali poskytováním podpory Komisi. Tato náročná strategie prosazuje vyšší konkurenceschopnost, inovace, vytváření pracovních míst a sociální začlenění a předkládá novou správu. Zatímco Lisabonská strategie měla se správou problém, strategie EU 2020 má posílit nové zásady fungování za účelem plnění cílů Unie jako celku a individuálních cílů jednotlivých zemí.
<P>
Vedle toho jsme v tomto období posílili nový rámec Paktu o stabilitě a růstu, který je nutno v podrobnostech ještě dopracovat. Nový rámec zajišťuje přísný soulad s Paktem o stabilitě, novými kritérii a novými mechanismy pro preventivní opatření a záruky ze strany evropských orgánů.
<P>
Během této doby jsme také bezesporu usnadnili prosazení balíčku nových předpisů v oblasti financí. Víme, že krize vzešla z finanční sféry, a to mimo naše hranice, ve Spojených státech. Víme, že měla velký dopad na naše finanční instituce, a dnes můžeme říci, že z praktického hlediska se aspekty finančního dohledu díky rozhodnému zásahu Evropského parlamentu výrazně zlepšily. Za několik měsíců budeme mít k dispozici nový regulační rámec finančního dohledu, který bude zahrnovat všechny finanční produkty a zajistí řešení krizových situací. Vzhledem k systémovým rizikům bude obsahovat mnohem více preventivních mechanismů.
<P>
V souladu s tím jsem také velmi uvítal rozhodnutí Evropské rady zvýšit důvěru v evropské finanční instituce zveřejněním "zátěžových testů" našich bank. Není pochyb, že tento ukazatel transparentnosti umožní obnovit určitou důvěru, která byla v tomto období zpochybněna.
<P>
Stručně řečeno, pane předsedající, dámy a pánové, co se týče hospodářské unie, bylo dosaženo významného pokroku. Chtěl bych jen podotknout, že tento pokrok by měl být podle mého názoru trvalý vzhledem ke dvěma základním činitelům, které se v tomto období zejména v důsledku hospodářské krize staly předmětem vážné politické debaty a úvah mezi Evropany.
<P>
První se týká posílení Paktu o stabilitě a růstu, a to jeho preventivních i nápravných aspektů, aby bylo možno využívat pobídek i sankcí, což španělské rotující předsednictví prosazovalo od samého počátku. Druhý se týká makroekonomického dohledu, který v rámci koordinovaného postupu rozvíjí ukazatele pro hodnocení konkurenceschopnosti a nerovnováhy.
<P>
Pokud jde o vstup Lisabonské smlouvy v platnost, chtěl bych zdůraznit institucionální rovnováhu, jak jsem to učinil již na začátku svého projevu. Jako první rotující předsednictví po Lisabonské smlouvě musím říci, že jsme podepsali dobrou smlouvu. Je to lepší smlouva. Je to smlouva, která usiluje o co nejtěsnější unii. Je to však smlouva, která vyžaduje velkou politickou vůli všech 27 členských států. Vyžaduje, aby 27 vlád mělo politickou vůli postoupit pravomoci předsedovi Evropské rady, poskytnout více prostoru pro iniciativu Komise a samozřejmě uznat současnou rozhodující, stěžejní úlohu Evropského parlamentu.
<P>
A pokud je Lisabonská smlouva především cestou k co nejtěsnější unii, ani to nejtěsnější spojení Evropanů nebude reálné či viditelné, nebude-li uznáno zvenčí. Cesta k co nejtěsnější unii proto musí nutně zahrnovat stále jednotnější zahraniční politiku se zřetelnějším společným zájmem a jednotněji znějícím hlasem Evropy ve světě, který by mnozí z nás proevropsky založených občanů uvítali.
<P>
Proto mi dovolte, abych se velmi stručně zmínil o tom, jaké kroky jsme podnikli k dosažení tohoto cíle, tedy k posílení zahraniční politiky. Za prvé, v dubnu naplnilo rotující předsednictví mandát Evropské rady a přijalo politické rozhodnutí ohledně Evropské služby pro vnější činnost. Dne 21. června tohoto roku dospěl Parlament, Rada a Komise k politické dohodě o zřízení nové evropské služby pro vnější činnost, k níž musí Parlament zaujmout své stanovisko právě na tomto dílčím zasedání. Doufám, že s kladným výsledkem, neboť se bezpochyby jedná o nový důležitý pilíř společné zahraniční a bezpečnostní politiky, jakou bychom chtěli mít.
<P>
Naše předsednictví zároveň aktivně podporovalo vysokou představitelku pro zahraniční věci a bezpečnostní politiku, která se v tomto období spolu s Komisí a Radou podílela na přípravách řady summitů - s Ruskem, Japonskem, Pákistánem, Kanadou, Marokem, Latinskou Amerikou a oblastí Karibiku. Summity přinesly důležité výsledky v podobě obchodních dohod, které posilují hospodářské postavení Evropské unie, otevírají možnosti v mnoha latinskoamerických zemích a nepochybně rozšiřují již existující silné vazby mezi evropským kontinentem a Latinskou Amerikou v kulturní, hospodářské, politické a sociální oblasti.
<P>
Stejným způsobem jsme posílili sousedské vztahy. Uspořádali jsme summit s Ruskem, a ačkoliv se nekonal summit se Spojenými státy, jak jsme původně plánovali, musím poukázat na to, že jsme v tomto období se Spojenými státy uzavřeli řadu velmi důležitých dohod. Patří k nim dohody o boji proti terorismu a dohody, které mají velký právní a politický dosah, jako například dohoda o systému SWIFT, v níž i tento Parlament sehrál rozhodující úlohu - ve věci, která jistě nebyla jednoduchá - a na tomto dílčím zasedání k ní musí oznámit svůj postoj v plénu. Dne 24. června byla také podepsána hospodářsky významná dohoda o leteckých službách mezi Spojenými státy a Evropskou unií, známá jako "dohoda o otevřeném nebi", která předpokládá vytvoření společného transatlantického leteckého prostoru, do nějž spadá 60 % světové letecké osobní přepravy.
<P>
Co se týče oblasti Středozemního moře, která je pro Evropskou unii, jak víte, velmi problematická, předsednictví se ve shodě s orgány rozhodlo kvůli nastalé konfliktní situaci odložit summit EU o Středomoří předběžně do listopadu. Jsme zároveň přesvědčeni, že snaha Evropské unie uspořádat tento summit o Středomoří v červnu by s sebou mohla nést riziko neúspěchu a že pravděpodobně existuje mnohem vhodnější a konstruktivnější doba pro úlohu, kterou Unie musí v oblasti Středomoří sehrát, totiž přispět k dialogu na Středním východě.
<P>
Chci zdůraznit, že během našeho předsednictví se o politice spolupráce poprvé debatovalo v Evropské radě během zvláštní rozpravy v rámci tohoto významného orgánu. Na události, které vyvolaly velký zájem občanů a měly závažné důsledky vzhledem ke své ničivé síle, jako bylo například zemětřesení na Haiti a v Chile, předsednictví reagovalo významným úsilím o spolupráci a projevy solidarity, v koordinaci s Komisí, členskými státy a vysokou představitelkou.
<P>
V procesu vyjednávání s Chorvatskem bylo dosaženo významného pokroku uzavřením tří kapitol a otevřením dalších pěti. Pokud jde o Turecko, bylo rovněž zahájeno jednání, a to o kapitole dvanáct. Byl obnoven proces vyjednávání se Srbskem o dohodě o stabilizaci a přidružení, takže všechny balkánské země jsou v současné době zapojeny do procesu evropské integrace a evropské perspektivy Balkánu zaznamenaly významný posun.
<P>
Stejně tak bylo zahájeno jednání s Islandem schválené na posledním zasedání Evropské rady, poté co byly překonány výhrady některých členských států. Pro tuto zemi je to velmi dobrá zpráva, která ukazuje, že Evropa se i nadále rozrůstá a že Evropská unie zůstává magnetem pro všechny sousední země, a tudíž velkým vzorem stability a pokroku ve světě.
<P>
Pane předsedající, chtěl bych zakončit velmi stručným odkazem na některé iniciativy, které přímo souvisejí s rozšířením Evropské unie v oblasti občanství. Jak je velmi dobře známo, podnikli jsme kroky k zahájení občanské iniciativy. Její provádění prostřednictvím jednání, která musí probíhat za účasti této sněmovny, bude hlavním závazkem k účasti občanů v procesu evropské integrace. Jednomyslně jsme schválili mandát pro členství Evropské unie v Evropské úmluvě o ochraně lidských práv, což bylo hlavní prioritou evropského předsednictví, a podnikli jsme kroky v boji proti násilí páchaném na ženách a ve prospěch rovnosti, a to vytvořením evropské observatoře a prosazením směrnice o evropském ochranném příkazu pro oběti násilí páchaného na ženách.
<P>
Rovněž jsme schválili akční plán pro provádění Stockholmského programu v roce 2010 a strategii vnitřní bezpečnosti. V dalších oblastech jsme provedli první zhodnocení Evropského paktu o přistěhovalectví a azylu, přijali jsme nová nařízení o dárcovství a transplantacích orgánů a přijali jsme směrnici o přeshraniční zdravotní péči. Toto jsou ve stručnosti důležité otázky, které se přímo dotýkají zájmů Evropanů při rozšiřování jejich práv a prosazování jejich větší účasti v procesu vytváření evropské politické vůle.
<P>
Rád bych zakončil velmi krátkou úvahou, pane předsedající. V průběhu těchto šesti měsíců jsme se snažili řešit institucionální změny, což nezbytně vyžadovalo reakci zahrnující politickou vizi, velkorysost a odhodlání. Během těchto šesti měsíců jsme začali řešit dopady vážné hospodářské krize a budovat důvěru a jednotu mezi Evropany. Byli jsme odhodláni posílit důraz a přítomnost Evropy ve světě, neboť jsme přesvědčeni, že tento projekt má větší sílu a větší vitalitu, než když s takovým nadšením a s takovými možnostmi pro Evropany začal fungovat. Jsme přesvědčeni, že prostřednictvím Lisabonské smlouvy můžeme postavit Evropu zpět do čela, aby vedla svět k politické stabilitě, hospodářské síle, ke konkurenceschopnosti a k zachování sociálního modelu a stala se příkladem demokratického fungování.
<P>
Na závěr bych chtěl poděkovat Evropskému parlamentu za spolupráci a panu Van Rompuyovi, předsedovi Evropské rady, za jeho skutečně příkladný smysl pro odpovědnost a vedení. Rád bych poblahopřál Komisi, že stojí pevně, zachovává si ducha Společenství a bojovně se staví na svou obranu, přestože je to někdy pro naše vlády obtížné. Právě to však znamená integrovat Evropu, mít zájem Evropy na srdci a vědět, že to je ta správná cesta.
<P>
(Potlesk)
<SPEAKER ID="010" NAME="José Manuel Barroso" LANGUAGE="PT">
Pane předsedající, vážení poslanci a poslankyně...
<P>
předseda Komise. - (ES) Pane předsedající, dámy a pánové, španělské předsednictví a uplynulých šest měsíců byly pro Evropskou unii něčím zcela mimořádným.
<P>
Především to bylo období hluboké transformace, jelikož nedávno vstoupila v platnost nová smlouva, která tomuto parlamentu poskytla nové pravomoci, nově upravila vztah mezi Evropskou radou a rotujícím předsednictvím a s podporou Evropského parlamentu uvedla v život novou Komisi. A navíc to bylo také období velkého pnutí v evropském hospodářství, zejména v eurozóně. Tato krize nás postavila před nové výzvy a žádala od nás nové odpovědi.
<P>
Zkoušku jsme zatím zvládli. Dokázali jsme, že k zajištění finanční stability eurozóny jsme schopni přijmout bezprecedentní opatření. Zachovali jsme základní zásady solidarity a odpovědnosti, schválili záchranný balíček pro Řecko, vytvořili stabilizační mechanismus - 750 miliard EUR - a začali posilovat hospodářskou správu Evropské unie s cílem zabránit a předejít budoucím krizím.
<P>
Chtěl bych dnes vzdát hold Španělsku a jeho úřadujícímu předsednictví Rady, které bylo velmi konstruktivní a úspěšné a jež probíhalo v obtížných a velmi zvláštních souvislostech. Pro zvládnutí těchto výzev byla nezbytná pevná osobní oddanost předsedy Rodrígueze Zapatera Evropě a duchu a metodě Společenství. Velmi důležité bylo také úsilí všech španělských orgánů. Velmi vám za to děkuji. Obzvlášť mě těší, že jsme na dosažení důležitých výsledků během uplynulých šesti měsíců pracovali společně, poskytli jsme Evropské unii program nového růstu, který je inteligentní, udržitelný a otevřený všem, a přijali klíčová rozhodnutí pro stabilizaci a posílení hospodářství Evropské unie.
<P>
Přijetím strategie Evropa 2020 jsme poprvé zavedli komplexní přístup, který spojuje inteligentní nastavení rozpočtu se strukturálními reformami, posíleným politickým a hospodářským uspořádáním a reformou našich finančních trhů. Evropa 2020 je náš program pro evropské sociálně tržní hospodářství v 21. století. Přispěje k mobilizaci veškerých dostupných nástrojů na všech úrovních s cílem podpořit vytváření pracovních míst a využívání nových zdrojů růstu.
<P>
Španělské předsednictví bylo v prosazování tohoto programu nápomocno, zejména při dosažení dohody o pěti hlavních cílech předložených Komisí. Tyto cíle jsou důležité. Dodávají strategii Evropa 2020 politické poselství, jemuž každý rozumí a proti kterému nikdo nemá námitky. Je to zaměstnanost, vzdělání, inovace, životní prostředí a sociální začlenění. Chtěl bych zdůraznit především podporu Španělska v dosažení dohody o cíli, který spočívá v boji proti chudobě. Řada lidí vyjádřila pochybnosti o významu stanovení takového cíle na evropské úrovni. Věřím však, že touto dohodou jsme dokázali, že sociální rozměr je nezbytnou součástí našeho společného projektu.
<P>
Naše cíle mají katalyzační účinek. Dobře se předávají a jsou dobře zaměřeny. Kromě toho nám poskytují strukturu pro podněcování a ověřování pokroku. Poté co v červnu Evropská rada přijala strategii Evropa 2020, mají členské státy a orgány k dispozici nástroje k jejímu uplatňování v praxi, zejména v rámci sedmi stěžejních iniciativ a národních programů reforem. Další výzvou pro nás všechny je přeměna těchto cílů v reálné výsledky.
<P>
Španělské předsednictví společně s Evropským parlamentem dosáhlo významného pokroku také v oblasti finanční regulace.
<P>
Řekl jsem "pokroku", neboť mám na mysli postoje Rady a Parlamentu před pouhými šesti měsíci. Neřekl jsem nicméně "průlom". Ano, dohodu týkající se balíčku o finančním dohledu máme na dosah, ale z této dynamiky nesmíme slevit. Vyzývám všechny členské státy a všechny poslance této sněmovny, aby převzali plnou odpovědnost. Konečným termínem spuštění nového systému je konec roku, což je nejen praktické a výhodné. Je to klíčový politický signál. Všechny tři orgány musí nyní podniknout rozhodující kroky, aby uzavřeli balíček před letní přestávkou. Myslím, že bychom našim partnerům ve skupině G20 obtížně vysvětlovali, že my, kteří jsme tento proces jako první zahájili, nejsme schopni ho jako první dokončit.
<P>
Předsednictví správně kladlo velký důraz na uplatňování nových nástrojů Lisabonské smlouvy a chtěl bych zdůraznit zejména pokrok ve dvou důležitých oblastech.
<P>
Prvním je evropská občanská iniciativa. Bude velmi konkrétním a hmatatelným vyjádřením cíle Lisabonské smlouvy posílit v Evropské unii přímou demokracii. Komise velmi podporuje její co nejrychlejší zavedení. Po rozsáhlých konzultacích jsme si přispíšili s návrhem zahrnujícím všechny příslušné zúčastněné strany. Vítám skutečnost, že Rada pod vedením španělského předsednictví nyní zformulovala svůj postoj a může zahájit jednání s Parlamentem, který na tom samozřejmě má zvláštní zájem a je k tomu oprávněn.
<P>
Za druhé, během španělského předsednictví schválila Rada směrnice pro vyjednávání o přistoupení Evropské unie k Evropské úmluvě o lidských právech a základních svobodách. To je důrazné vyjádření našich hodnot a odhodlání hájit lidská práva a právní stát.
<P>
Na závěr bych chtěl vyzdvihnout španělský přínos k prosazování vnějšího rozměru politik EU: předsednictví pomohlo připravit nebývale vysoký počet summitů se strategickými partnery Evropy ve světě. Chtěl bych se zmínit zejména o pozoruhodných výsledcích summitů s Latinskou Amerikou a s ostrovy Karibiku, kde došlo k uzavření jednání s Andským společenstvím, k podpisu dohod s Peru a Kolumbií a k obnovení jednání s organizací Mercosur. Také bych rád připomenul - především proto, že se konal poprvé - summit s Marokem.
<P>
Důležité je také neopominout zásadní příspěvek španělského předsednictví k uzavření jednání o dohodě mezi EU a USA o programu pro sledování financování terorismu. Díky jeho úsilí a úsilí komisařky Malmströmové máme nyní k dispozici znění, které zohledňuje konkrétní obavy Evropského parlamentu. Vím, že tato sněmovna bude dnes projednávat zprávu pana Alvara, a doufám, že nový kompromis a další rozprava přinese příští čtvrtek kladný hlas Parlamentu.
<P>
Španělsko rovněž neocenitelně přispělo ke zřízení Evropské služby pro vnější činnost. Díky jeho úsilí a díky odhodlání baronky Ashtonové a pomoci Evropského parlamentu máme nyní politickou dohodu, která dle mého názoru zavede úspěšnou službu pro vnější činnost. Služba, tak jak je navržena, bude fungovat v dobré součinnosti s Parlamentem, Radou a Komisí v oblasti vnějších vztahů. Jsem proto přesvědčen, že dohoda si podporu Parlamentu zaslouží.
<P>
Jednání nás také hodně posunulo v otázce potřebné změny služebního řádu a finančního nařízení, a nyní jsou Rada a Parlament připraveny zahájit úplný postup spolurozhodování. Je samozřejmé, že Parlament bude plně zastávat svoji úlohu při rozhodování o opravném rozpočtu na rok 2010 a při schvalování pozměňovacího návrhu rozpočtu na rok 2011, který Komise předloží po letní přestávce. Do té doby bude mít vysoká představitelka, místopředsedkyně Komise, politickou podporu, kterou k zavedení této služby potřebuje.
<P>
Španělské předsednictví se může s uspokojením ohlédnout za řadou významných úspěchů v době hospodářských, sociálních a institucionálních změn. Během posledních šesti měsíců se Evropa potýkala s nebývalými problémy a Španělsko ve funkci rotujícího předsednictví Rady opět projevilo svůj odpovědný přístup a evropský závazek. Vynasnažilo se dokázat, že Evropa funguje, plní závazky a zároveň řeší otázky, které se přímo dotýkají našich občanů. Nepropadejme však samolibosti, neboť musíme i nadále pokračovat v budování pevných základů pro budoucnost. Evropská komise na tomto cíli pracuje velmi intenzivně, společně s Parlamentem, Evropskou radou a Belgií, která nyní zastává rotující předsednictví Rady a jíž Španělsko zanechává slušnou bilanci úspěchů. Španělsko, děkujeme, muchas gracias.
<P>
(Potlesk)
<SPEAKER ID="013" NAME="Joseph Daul" LANGUAGE="FR">
Páni předsedové, pane předsedo vlády, španělské předsednictví Rady Evropské unie se pokusilo najít své místo v novém institucionálním rámci mezi novým předsedou Rady, vysokou představitelkou a Evropským parlamentem, který s rozšířenými pravomocemi představuje rovnocenného evropského spolutvůrce zákonů.
<P>
Toto předsednictví zároveň nastoupilo v době, kdy Evropa zažívala velké hospodářské potíže, například krizi s eurem v Řecku a rostoucí sociální nepokoje, jak jsme to viděli ve Španělsku, kde je téměř pět milionů lidí bez práce. V této souvislosti bylo dosaženo některých úspěchů, konkrétně vytvoření evropských mechanismů pro finanční stabilizaci, pokroku v oblasti regulace finančních trhů - zde bych vás, pane předsedo vlády, chtěl požádat, abyste stejným způsobem pokračoval i nadále v zájmu dosažení příslušných předpisů - a rovněž další přípravy evropské služby pro vnější činnost.
<P>
Je však obtížné za tato pozitivní opatření připisovat zásluhy konkrétnímu rotujícímu předsednictví, předsednictví Evropské rady či Parlamentu, a beztak některá opatření neuspěla a u některých došlo ke skluzům, jak jste zdůraznil. Mám na mysli především zrušení summitu mezi Spojenými státy a Evropou, jímž byla promarněna příležitost oživit základní transatlantické partnerství. Moje skupina by uvítala, kdyby se Evropské radě na summitu o strategickém partnerství, který se bude konat v září, včas podařilo dohnat, co bylo zmeškáno, a navrhujeme vytvořit transatlantický trh, který by na našich dvou kontinentech bezpochyby spolehlivě zajistil růst a zaměstnanost.
<P>
Dámy a pánové, v sázce je hodně, a máme proto povinnost vyslat signál důvěry nejen trhům, nýbrž také Evropanům: důvěry v naši společnou schopnost inovovat a podnikat, a v to, že Evropa dokáže obnovit konkurenceschopnost, a tedy obnovit růst.
<P>
Chceme-li těchto výsledků dosáhnout, musí jednotlivé členské státy plnit svou úlohu a čerpat z toho, co jejich sousedé dělají lépe. Aby však orchestr dobře ladil, potřebujeme dirigenta a tento dirigent musí být Evropan. Moje skupina očekává, že evropští představitelé vyšlou poselství jednoty a důvěry, a sami se podle toho zařídí. Moje skupina rovněž očekává, že metoda Společenství zvítězí nad metodou mezivládní, jejíž meze ukázala současná krize.
<P>
Pane předsedo vlády, jak jste uvedl, máme v úmyslu si i po skončení španělského předsednictví zachovat k této metodě Společenství stejný velmi pevný postoj. Belgické předsednictví tedy čekají mnohé úkoly a doporučil bych jim, a nám všem, projevit pokoru, ale také prokázat účinnost.
<P>
(Potlesk)
<SPEAKER ID="014" NAME="Martin Schulz">
jménem skupiny S&D. - (DE) Pane předsedající, dámy a pánové, začnu osobní, i když velice důležitou poznámkou. Pane Zapatero, politická logika velí, že bych měl být rád, když je Angela Merkelová smutná, a že bych měl normálně sdílet vaši radost. Avšak zítra večer tomu bude naopak, neboť paní Merkelová a já budeme společně slavit a s vámi nebudu mít žádný soucit.
<P>
(Potlesk)
<P>
Pan Cohn-Bendit nás za chvilku také pobaví svými chabými fotbalovými znalostmi, ale nyní se vrátím ke španělskému předsednictvím.
<P>
Pane Zapatero, španělské předsednictví dosáhlo vynikajících úspěchů, o nichž zde chci pohovořit. Po jednáních o Evropské službě pro vnější činnost, která byla skutečně mimořádně obtížná - to chci výslovně zdůraznit - bylo v posledních několika dnech dosaženo konečného úspěchu, a to v úzké spolupráci s baronkou Ashtonovou, při čemž velký kus práce odvedli kolegové z této sněmovny. Na závěrečné fázi se však rozhodujícím způsobem podílelo právě předsednictví. Je to úspěch španělského předsednictví. V první řadě bych chtěl jmenovat vašeho ministra zahraničních věcí pana Moratinose, který se o úspěch zasloužil podstatnou měrou.
<P>
Španělské předsednictví významně přispělo k dosažení dohody o systému SWIFT. Rád bych poděkoval zvláště panu Rubalcabovi, bez něhož by se k současné podobě dohody SWIFT nedospělo. Předsedovi Komise bych chtěl říci, že kdyby zvítězilo mechanistické myšlení Komise, především komisařky Malmströmové, dohodu SWIFT bychom vůbec neměli. Zásluha na tom patří výslovně Parlamentu a španělskému předsednictví.
<P>
Doufám, že, co se týče přijetí nezbytných kroků v oblasti bankovního dohledu a regulace finančních trhů, můžeme dospět k závěru. V tomto směru jsme v posledních několika dnech značně pokročili. Nejsme u konce, ale doufám, že můžeme dojít k rozumným kompromisům a rozumným závěrům. Kromě toho musíme mít v Evropě vedoucí úlohu. Byli jsme totiž svědky toho, že pokud Evropané vystupují jednotně - a to je rovněž úspěch španělského předsednictví - pak máme velkou šanci vymezit evropské normy, které můžeme prosazovat i na mezinárodní úrovni.
<P>
Pojďme se znovu podívat, co se událo během posledních dvou týdnů. Spekulativní útok na euro byl prozatím odvrácen. Co se děje? Spekulanti vidí, že měnu chrání evropská opatření, a tak nyní obracejí pozornost na Spojené státy a spekulují vůči dolaru. To by mimochodem bylo dobrým důvodem pro všechny účastníky summitu skupiny G20, aby prezidentovi Spojených států a dalším řekli, že by si neměli myslet, že kapitalisté mají v hledáčku pouze nás. Obracejí se tam, kde svého uvážení mohou nejrychleji dosáhnout zisku. V současné době je to dolar, ale kdo ví, příště to může být libra šterlinků nebo některá jiná měna. Potřebujeme pravidla, která budou platit celosvětově. Pokud je nyní uplatňujeme částečně, na evropské úrovni, děláme dobře, protože pak je jako silná Evropská unie můžeme uplatňovat i v mezinárodním měřítku. To je také krok správným směrem.
<P>
Pane Zapatero, jsem vděčný, že jste zde jako úřadující předseda Rady jasně prohlásil, že podporujete Komisi. Ne vždy mám dojem, že tomu tak je u všech členů Rady. Pan Daul správně poukázal na obranu metody Společenství. Nyní potřebujeme, aby se evropské orgány semkly proti děsivému příklonu zpět k nacionalismu, který se projevuje zejména v Evropské radě. Je třeba nazývat věci pravým jménem, a proto vám velmi děkuji za to, že chválíte pana Van Rompuye. Také ho považuji za velmi příjemného člověka, ale jako poslanec této sněmovny musím říci, že naším partnerem je rotující předsednictví. Uvedl jsem již tři příklady toho, že my a rotující předsednictví - v jehož čele mimochodem stojí politici, nikoli nějací byrokraté z bruselského ústředí - spolu s politiky - jako ministr jste rovněž poslancem Parlamentu - zpravidla podstatně lépe rozumíme tomu, co se odehrává v nějakém parlamentu, než úředník, který sedí v generálním sekretariátu, byť pod vedením pana Van Rompuye. Domnívám se proto, že rotující předsednictví se osvědčilo. Zejména pro nás jako pro Evropský parlament je přímým partnerem, se kterým můžeme rovnou řešit problémy v konkrétních legislativních procesech. Jedním z výsledků Lisabonské smlouvy, kterou také považuji za krok vpřed, je to, že evropské orgány, pokud pracují společně a pokud chápou, že se vzájemně doplňují, mohou dosáhnout mnohem většího úspěchu, než když jdou proti sobě, jak se to velmi často stává v Radě.
<P>
V souhrnu bylo španělské předsednictví úspěšné. Děkuji vám za odvedenou práci a děkuji vám za pozornost.
<SPEAKER ID="015" NAME="Alexander Graf Lambsdorff" LANGUAGE="DE">
Pane předsedající, pokud se fotbal nepočítá, použiji nyní rovněž fotbalového příměru. Španělské předsednictví mi připomíná tak trochu světový pohár Fernanda Torrese. Začalo to velkým očekáváním, ale až dosud byl turnaj spíše zklamáním. Co se týče Fernanda Torrese, upřímně řečeno doufám, že zítra to bude pokračovat a že si nebudeme muset znovu prožít zkušenost z roku 2008.
<P>
V oblasti hospodářské politiky si španělské předsednictví vytyčilo opravdu náročné cíle, a to strategii EU 2020, přísnější požadavky na kmenový kapitál bank, regulaci zajišťovacích fondů a reformu evropského finančního dohledu. Vzhledem ke krizi si počínalo naprosto správně.
<P>
Nicméně jménem své skupiny musím konstatovat, že výsledkem jsme zklamáni. Ani ne tak vlastním předsednictvím Rady, jako členskými státy. Všichni víme, jaký je pan Barroso diplomat. Když říká, že došlo k pokroku, ale ne k průlomu, jsou to na něj velmi jasná slova.
<P>
Je pravda, že by mohlo být dosaženo dohody o kapitálových požadavcích, nikoli však o regulaci zajišťovacích fondů. Zde jednání uvízla na mrtvém bodě, protože Rada není schopna dohodnout se na společném postoji, ačkoli i zde je nutno vyjednávat. Problémy v Radě se rovněž týkají finančního dohledu. Skutečně členské státy věří, že na společném trhu finančních služeb by bylo nejlepší zajistit dohled na vnitrostátní úrovni? Krize ukázala, že tento přístup selhal. Rada by neměla stát v cestě účinnému evropskému finančnímu dohledu. Daňový poplatník nemůže a není ochoten znovu zachraňovat bankovní systém.
<P>
Téměř totéž platí pro strategii EU 2020. Rada se chová, jako by Lisabonská strategie neselhala z důvodu špatné koncepce. Ale je to přesně ten případ. Otevřená metoda koordinace se neosvědčila. I zde potřebujeme větší evropskou spolupráci. Strategie zaměřená na pracovní místa a růst, která má uspět, musí vycházet z metody Společenství. Nová strategie to nesplňuje v dostatečné míře. Tato sněmovna vyzvala k jinému přístupu.
<P>
Jestliže se my v Evropě nechceme smířit s dlouhodobou ztrátou prosperity, musíme být více konkurenceschopní. Za tím účelem potřebujeme účinnou potenciálně úspěšnou strategii růstu. Za tím účelem potřebujeme regulaci a přeorientování finančních trhů, které se výrazněji soustředí opět na financování reálné ekonomiky. Za tím účelem potřebujeme účinné předcházení krizím a jejich řízení, což zastane evropský orgán pro finanční dohled, který bude hoden toho jména, a evropský měnový fond.
<P>
Nicméně k tomu je také potřeba, aby vlády členských států konečně daly do pořádku své rozpočty, a zlepšily koordinaci hospodářské politiky v Evropě. Nemůže to být závod z kopce, ale závod na samý vrchol. Chceme větší konkurenceschopnost ve více členských státech.
<P>
V oblasti zahraniční politiky by zajisté bylo možno dosáhnout více, kdyby Španělsko uznalo Kosovo. To oslabilo postoj Rady k této otázce od samého počátku. Summit USA-EU a schůzka Evropské unie pro Středomoří byly zrušeny.
<P>
Na závěr mi dovolte ještě poslední poznámku. Moje skupina má velice konstruktivní přístup k jednání s Tureckem, ale otevření nové kapitoly poslední den předsednictví, jako by to byla odměna za to, že se Turecko zdrželo hlasování na zasedání Rady bezpečnosti OSN o sankcích proti Íránu, vyvolalo kritiku dokonce i ze strany příznivců Turecka. Jsem přesvědčen, že spolupráce s Tureckem musí probíhat jinak, více diferencovaně, s větším odhodláním a promyšlenějším způsobem, a nikoli skrze spěšná rozhodnutí přijatá na poslední chvíli.
<SPEAKER ID="016" NAME="Daniel Cohn-Bendit" LANGUAGE="DE">
Pane předsedající, nebudu se nijak vyjadřovat k fotbalu. Vím, že jste na to až příliš chytrý . Řeknu jen, že je škoda, že Ghana vypadla. Na tom se přece všichni shodneme, ne? Dobře.
<P>
Postoj v této sněmovně k dnešním prohlášením - totiž že jsme všichni spokojeni - mě překvapuje. Libujeme si v planém řečnění. Bylo dosaženo pokroku, pokroku a dalšího pokroku, a nějak mám dojem, že kromě této sněmovny si toho nikdo nevšiml. Mohlo by se říci, že to nějak souvisí s naší momentální neschopností dostatečně dobře komunikovat, ale v tom problém není. Problém jednoduše spočívá v tom, že musíme pro jednou čelit realitě. A realita je taková, že přijímáme rozhodnutí o roce 2020, ale nejsme schopni dát ani korunu na sedm či osm klíčových projektů. To nebude fungovat. Už vidím, jak Rada říká, že vzhledem ke krizi musíme snížit evropský rozpočet. To znamená, že rok 2020 můžete uložit k ledu.
<P>
Pořád říkáme, že chceme růst, růst, růst. Ano, ale jaký růst? Ti, kdo chtějí růst, nemohou růstu dosáhnout pouze úsporami. Potřebujeme evropský fond. Ano, ale musí to být fond solidarity a investiční fond. Kde se dnes v Evropě mluví o investicích? Kde? Neslyšel jsem, že by to v některém z vystoupení zaznělo alespoň jednou. Dejme tomu, že máme dokonalý Pakt o stabilitě, což znamená ještě větší sankce, které nebudou fungovat, dokud neoživíme ekonomiku. Můžeme vyhlašovat sankce dle libosti, nebudou nic platné. Abychom dosáhli příznivého hospodářského růstu, jinými slovy, udržitelného růstu a zeleného růstu, musíme také investovat do určitých oblastí. O tom jsem dnes neslyšel nic - ani slovo.
<P>
Chtěl bych ještě jednou něco říci k dohodě SWIFT. Pane Schulzi, tato sněmovna se dohodla na jediném odstavci o dohodě SWIFT. Když Američané vznesou požadavek, musí existovat nějaký soudní orgán, který sleduje, zda je tento požadavek oprávněný, či nikoli. Nyní přichází dohoda, se kterou souhlasíte, a odpovědí je Europol. Nevěděl jsem, že Europol je soudní orgán - člověk se každý den přiučí něčemu novému. Americký policista se zeptá evropského policisty, zda je něco v pořádku, a vy si myslíte, že evropský policista řekne tomu americkému, že to v pořádku není? To je nesmysl, protože policie musí vzájemně spolupracovat. Nemohou jedna druhou kontrolovat. Žádný právní systém neumožňuje, aby jedna policie sledovala jinou policii. Dohoda SWIFT proto v současné podobě nesplňuje požadavky Evropského parlamentu, tak jak jsme zde o nich hlasovali. Měl byste k tomu také něco říci, a nejen to vychvalovat až do nebe, protože to jednoduše není pravda.
<P>
jménem skupiny Verts/ALE. -(FR) Pane předsedo vlády, na základě vašich zkušeností s rotujícím předsednictvím se domnívám, že je zde nějaký institucionální problém.
<P>
Mám za to, že po šesti měsících ... dobře, počkáme a uvidíme po několika dalších předsednictvích. Nevěřím, že rotující předsednictví a stálé předsednictví může fungovat, tak jak Lisabon tyto instituce vymezil. Máme zde skutečný problém s nefunkčností. Měli bychom o tomto problému v budoucnu jednat s jasnou hlavou.
<SPEAKER ID="018" NAME="Timothy Kirkhope">
jménem skupiny ECR. - Pane předsedo, toto předsednictví se ujalo úřadu v kritické době, kdy v sázce bylo hodně. Jako první rotující předsednictví, které by rovněž předsedalo Evropské radě a Radě pro všeobecné záležitosti, mohlo vytvořit nový druh předsednictví a rozvíjet konstruktivní vztah s předsedou Evropské rady a s vysokou představitelkou. Během pokračujících prací v Radě a při přípravách na zasedání Evropské rady mohlo hrát rozhodující úlohu při prosazování moderního a pokrokového evropského reformního programu a při řešení krize hospodářství, veřejného dluhu a krize v eurozóně, Evropská unie potřebovala pozitivně posílit ve svých činnostech.
<P>
Místo toho to, bohužel, příliš často vypadalo, že toto předsednictví se více zajímá o okrajové záležitosti než o to podstatné. Navrhlo transatlantický summit, který nemohlo naplnit, a zároveň vůči Kubě uplatňovalo politiku, která destabilizovala atlantický vztah a ničím nepřispěla k osvobození uvězněných osob tohoto významného ostrova. Usilovalo o uspořádání summitu Unie pro Středomoří, ale ten byl zrušen.
<P>
Pokud jde o oblast zahraniční politiky, zdá se, že jejich jediným vytrvale sledovaným cílem byla snaha poškodit svou kritikou vysokou představitelku, například kritikou její nepřítomnosti na jednáních, avšak mám-li být upřímný, vzhledem k bilanci předsednictví v pořádání summitů docela chápu její neochotu zapsat si jejich schůzky do diáře.
<P>
Podíváme-li se na hospodářství, španělské předsednictví bylo prakticky neviditelné. Zveřejnění zátěžových testů bank je nepochybně významným krokem, ale nepředstírejme, že to představuje nějakou ucelenou strategii obnovy. Je těžké zbavit se dojmu, že hlavním cílem předsednictví během krize eurozóny bylo skrýt se, ale s rozpočtovým schodkem přesahujícím 11 % možná cítili, že je to dobrý důvod k tomu, aby se vyhnuli mezinárodní kontrole. S obrovským schodkem a nesmělým reformním plánem jejich vlastního domácího hospodářství nemohli nabídnout Evropě vedení či jít příkladem, a španělské předsednictví tak promarnilo historickou příležitost být prvním předsednictvím po Lisabonské smlouvě.
<P>
Španělsko je se svým hrdým dědictvím a pulsující moderní demokracií klíčovým členem Evropské unie. Má toho hodně, co může nabídnout, a v této sněmovně máme mnoho významných španělských zástupců. Nicméně toto nemastné neslané a nevýrazné předsednictví zklamalo Radu, zklamalo Evropskou unii, a s velkým politováním musím říci, že zklamalo také Španělsko.
<SPEAKER ID="019" NAME="Willy Meyer" LANGUAGE="ES">
Pane předsedo, pane Rodríguezi Zapatero, pane Barroso, podívejte, pane Rodríguezi Zapatero, pokud nedojde ke změně v základním hospodářském směřování Evropské unie, tak kdokoli, kdo zastává rotující předsednictví, je předurčen k tomu, že rozloží evropský sociální model. To je prostá pravda. To je důvodem generálních stávek v Řecku, Itálii, Francii, Portugalsku, a 29. září je na řadě další ve Španělsku.
<P>
Tyto generální stávky jsou reakcí pracujících a důchodců na stávající hospodářské směřování, které jste vy a velká většina této sněmovny schválili. Panuje velká shoda. Stačí se podívat, jaké rozdíly existují ve vnitrostátních diskusích, přesto když přijdete sem, všichni jsou zajedno. A to proto, že všichni se zde shodujete na základním směřování hospodářské politiky, jež trestá pracující a důchodce, kteří krizi nezpůsobili. Oni nejsou odpovědni, a přesto budou za tuto krizi platit.
<P>
Z toho důvodu se, pane předsedo, domnívám, že základní otázka zní, zda máme dost síly změnit toto hospodářské směřování, neboť ohrožuje sociální model a sociální a územní soudržnost. Na konci 80. let minulého století se tzv. washingtonský konsensus přesunul do Bruselu. Nemělo by docházet k žádným zásahům do hospodářství, všechny strategické služby, které jsou ve veřejném vlastnictví, by měly být privatizovány a měly by být podniknuty kroky k deregulaci trhu. Tato politika nezasahování do hospodářství nás v Evropské unii zavedla až do bezprecedentní krize a ohrozila evropský sociální model. Není proto možné, aby úřadující předseda zachránil situaci, aniž by změnil tento model, který udělal z bruselského konsensu věrnou kopii neúspěšného konsensu washingtonského. Je to přesná kopie, pane předsedo.
<P>
Začali jste obrovským selháním, jakým je Lisabonská strategie. To nespadalo do vaší pravomoci, a přesto, navzdory tomuto obrovskému selhání - cílem strategie bylo dosažení 3% hospodářského růstu, vytvoření 20 milionů pracovních míst a vyčlenění 3 % HDP na výzkum a vývoj - se zavádí další strategie na stejném základě nezasahování do hospodářství a bez dostupných veřejných nástrojů, evropského ministerstva financí, evropské fiskální politiky, aktivní politiky zaměstnanosti či průmyslové politiky zaměstnanosti. Nemáme jediný nástroj a nadále se této neúspěšné politiky držíme. Proto reakce ze strany hnutí evropských pracujících logicky nemůže být jiná. Je to hnutí, které se usilovně snaží zachovat sociální model, a tak jeho odpovědí jsou generální stávky. Generální stávky.
<P>
Proto, pane předsedo, nesouhlasíme s výsledkem tohoto předsednictví a říkám vám, stejně jako jsem říkal na začátku, že pokud se nezmění hospodářská politika, pak ten to, kdo zastává rotující předsednictví, je předurčen stát se nástrojem, který rozloží evropský sociální model.
<P>
A konečně, pokud jde o zahraniční politiku, nesouhlasíme s uplatňováním evropské doktríny v politice sousedství ve vztahu k zemím, které nesplňují druhou doložku dohod o přidružení. Na válečný zločin, kterého se dopustil Izrael proti humanitární flotile, by se mělo reagovat bezprostředním zmrazením...
<P>
(Předseda řečníka přerušil)
<SPEAKER ID="020" NAME="Marta Andreasen">
jménem skupiny EFD. - Pane předsedo, chtěla bych se obrátit na pana Zapatera. Vykonával jste rotující předsednictví EU stejně, jako řídíte svou zemi, Španělsko - tedy zády k občanům. Dnes jsem se sem vrátila, abych vám připomněla ostudné zabírání španělské půdy, na které jsem vás poprvé upozornila v lednu. Neudělal jste nic, abyste vyřešil toto šílenství, které se dotýká statisíc lidí v celém Španělsku, jimž hrozí konfiskace a zbourání jejich domů.
<P>
Před několika dny vedoucí inspektorátu plánování v Andalusii potvrdil, že jen v tomto regionu se to týká 300 000 domů. To není hrstka britských občanů, což někteří chtějí, abychom si mysleli. Podle navrhovaného řešení by si majitelé mohli své domy úředně schválit za poplatek. Oni již zaplatili, pane Zapatero. Moji voliči se pravidelně ptají, kdo Španělsko vede. Pan Westerdale píše, že se obává, je ve stejné situaci, jakou zažívali britští občané v rukách prezidenta Mugabeho v Zimbabwe, a klade si otázku, proč se mu ve spřátelené evropské zemi dostává takového zacházení. Proto se domnívá, že Evropská unie není schopna britské občany chránit.
<P>
(ES) Uvědomujete si, pane Rodríguezi Zapatero, že tato přetrvávající situace je porušením lidských práv a rovněž významný"m prvkem krize, jíž Španělsko prochází? Očekáváte, že Evropská unie bude zachraňovat zemi, kde toto porušování neustále pokračuje, aniž by ústřední vláda uvažovala o nějakém zásahu?
<P>
jménem skupiny EFD. - Z mé strany si můžete být jist, že budu i nadále bojovat za obranu všech těch lidí - Britů, Španělů a všech Evropanů - kteří trpí touto nespravedlností.
<SPEAKER ID="023" NAME="Francisco Sosa Wagner  (NI">
). - (ES) Pane předsedo, pane Rodríguezi Zapatero, ve svém přístupu jste se mýlil. Myslel jste si, že budete skutečně předsedat Evropě a ovlivňovat mechanismus, který udržuje složitý evropský stroj v chodu. Uvěřil jste tomu, protože jste dovolil, aby právě to lidé ve vaší blízkosti prohlašovali, a že prý pod vaším předsednictvím svět zažije hvězdný okamžik. Nic z toho se nestalo.
<P>
Přejděme k některým konkrétním faktům. Pokud jde o uplynulý půlrok španělského předsednictví, rozlišoval bych mezi jeho politickým vedením na jedné straně a prací, kterou odváděli pracovníci ve strojovně na straně druhé. A právě prvně jmenované selhalo, a sice pro nedostatek přiměřených podnětů od předsednictva vlády, které utvářelo evropské předsednictví podle toho, kam se vychýlilo kyvadlo. Nicméně bych chtěl vyzdvihnout úsilí pracovníků a jejich úctyhodnou snahu sloužit Evropě a Španělsku. Skutečností je, pane předsedo, že Španělsko má skvělý tým odborníků, a musíme jen litovat, že v každodenní realitě jsou v tak velké míře opomíjeni.
<P>
Je tedy nutno uznat, že v průběhu těchto šesti měsíců byly přijaty některé chvályhodné iniciativy. Mezi nimi bych rád uvedl program dárcovství a transplantací orgánů a činnost v oblasti práv pacientů v oblasti přeshraniční zdravotní péče.
<P>
Kolem dohod o nové strategii Evropa 2020 a zejména dohod týkajících se Evropské služby pro vnější činnost panuje více nejistoty, v obou případech jsou dohody ještě příliš křehké.
<P>
To, jak dopadl evropský ochranný příkaz pro oběti násilí páchaného na ženách, bylo politováníhodné a stejně neutěšitelný výsledek ohrožující existenci tisíců firem, částečně blokovaných jazykovými problémy způsobenými španělskými právními předpisy, přinesl základní patent Společenství.
<P>
Konečnou bilanci obrovského selhání však způsobila velká politická gesta, počínaje summitem o Středomoří až k summitu mezi Evropskou unií a Spojenými státy, a vaše vlastní vláda je odpovědná za to, že ohledně té druhé vrcholné schůzky vzbudila přílišná očekávání. Shodneme se však na tom, že vaše neschopnost pokročit v politikou vůči Kubě, je pro Kubánce velmi pozitivní.
<P>
A konečně, pokrok na cestě k lepší evropské hospodářské správě nelze v žádném případě připisovat vašemu předsednictví, jehož nepřítomnost při řešení všech nejzávažnějších otázek byla do očí bijící.
<P>
Tedy sbohem, španělské předsednictví. Z této zkušenosti bych rád vyvodil jeden pozitivní závěr. Moji představivost přesvědčeného pro-Evropana rozechvívá pomyšlení, že by to mohlo znamenat konec rotujících předsednictví v dosavadním pojetí. To by byla dobrá zpráva, neboť dokud Evropa neposílí společné orgány tím, že pevně sjednotí jejich části, bude stále hrozit nebezpečí, že se začne dusit ve vakuu bezvýznamnosti.
<SPEAKER ID="024" NAME="Jaime Mayor Oreja" AFFILIATION="PPE">
(ES) Pane předsedo, pane Rodríguezi Zapatero, uplynulý půlrok po vstupu Lisabonské smlouvy v platnost vyžadoval a zasluhoval změnu politického přístupu.
<P>
Pokud hospodářská a finanční krize byla důsledkem odklonu od "reálné" ekonomiky a chaotického vývoje "nereálné" ekonomiky, totéž lze říci o politické situaci.
<P>
Dne 20. ledna na půdě tohoto parlamentu oznámil pan Rodríguez Zapatero čtyři - nikoli dvě - priority svého předsednictví. Za prvé společný trh s energií; za druhé investice do informační společnosti; za třetí udržitelné hospodářství či průmysl s plánem pro rozvoj elektrických vozidel; za čtvrté dokončení prostoru vysokoškolského vzdělávání v rámci Boloňského procesu. Kladu si otázku, do jaké míry se toto vyhlášení cílů přibližuje realitě, kterou prožíváme?
<P>
Ve svém úvodním projevu, když předkládal své cíle, ani jedenkrát nepoužil slova "schodek" nebo "dluh". Celé předsednictví se zásadně proměnilo na zasedání Rady Ecofin ve dnech 9. a 10. května tohoto roku, a krize eura vyšla najevo.
<P>
Stále jednal pozdě a bez úspěchu. Nezbytná opatření se v Evropské unii přijímala improvizovaně vzhledem k nedostatku prozíravosti a povrchní diagnóze krize. A ještě zde byla jedna potíž. Vzhledem k výsledkům své hospodářské politiky nebyl schopen jako osoba zastávající rotující předsednictví podílet se na vedení, které je pro řešení situace nezbytné, neboť se sám stal součástí problému.
<P>
I když je rotující předsednictví po přijetí Lisabonské smlouvy bezpochyby rozdílné, v tak kritické situaci hospodářské krize se buď prosadí, nebo je ještě více omezováno a sráženo nedostatkem důvěry v jeho hospodářské politiky a nedostatečnou důvěryhodností těchto politik ve vlastní zemi, jako v tomto případě.
<P>
Pane předsedo, největší krize, kterou my politici zažíváme, je krize důvěry. Krizi důvěry takového rozsahu je možno vyřešit, pouze pokud se odvážíme říci pravdu.
<P>
Třetí nereálnou představu o tomto předsednictví můžeme vysledovat v projevu z dnešního dopoledne, ve kterém jako by předseda měl zájem pouze o to, aby toto předsednictví vychválil.
<P>
Musíme si položit otázku, zda dokážeme nejít zpět k improvizaci a zda místo toho budeme schopni stanovit diagnózu a předvídat konkrétní krizový scénář, který bude mít sociální rozměr.
<P>
(Potlesk)
<SPEAKER ID="025" NAME="Juan Fernando López Aguilar" AFFILIATION="S&amp;D">
(ES) Pane předsedo, v průběhu 25 let zastávalo Španělsko úřadující předsednictví Evropské unie čtyřikrát, a stejně jako v prvních třech případech se k tomu i tentokrát postavilo s hlubokým proevropským zápalem a odpovědností.
<P>
A především při tom dosahovalo výsledky. Ještě nikdy nevykonávalo Španělsko předsednictví v tak těžké situaci jako nyní, rozhodně nejtěžší v celé dosavadní historii Evropské unie. V souvislosti s touto krizí jsou výsledky uvedené v prohlášení předsedy Rodrígueze Zapatera dvojnásob pozoruhodné, neboť to není jen krize hospodářská. Je to také krize politická. Ovlivnila pouto důvěry spojující veřejnost v členských státech s evropským projektem a s evropskými orgány. V následných volbách se mnoho občanů nedostavilo k volebním urnám, kladli si otázku, kdo za krizi může, zda finanční trhy, které nejsou nikomu odpovědné, nebo vlády, které jsou demokraticky odpovědné svým občanům?
<P>
Takže hospodářská a politická správa Evropské unie pokročila během šesti měsíců kupředu, na jejichž počátku došlo ke zpoždění při prosazování Lisabonské smlouvy, a to je povzbudivé. Nyní v souladu s dynamickým triem stanoveným Lisabonskou smlouvou se proevropský impuls tohoto předsednictví přenáší na následující předsednictví, tj. na Belgii a Maďarsko. Jak si je jistě každý vědom, žádnou z globalizačních výzev - demografickou, energetickou, sociální a boj proti chudobě - nemůže žádná země zvládnout sama. Musíme pádlovat společně, jinak může Evropská unie sklouznout do bezvýznamnosti.
<P>
Poučení z toho je jasné. Ukázalo nám to naši zranitelnost, a sice zranitelnost jednotné měny při nedostatečné koordinaci ve fiskální, rozpočtové a hospodářské oblasti a zranitelnost, pokud jde o dobu reakce, vzhledem k obrovskému rozsahu a rychlosti výzev. Heslo Evropské unie přece zní: jednota v rozmanitosti. V žádném případě bychom neměli tváří v tvář těžké situaci naši jednotu narušit. Napříště musí každé předsednictví uvažovat globálně, nikoli lokálně. Kromě toho každé předsednictví musí, mimo oprávněné vnitrostátní zájmy, jednat "evropsky", reagovat z Evropy a za Evropu.
<P>
(Potlesk)
<SPEAKER ID="026" NAME="Izaskun Bilbao Barandica" AFFILIATION="ALDE">
(ES) Pane předsedo, pane Rodríguezi Zapatero, krize nás donutila přijmout opatření v oblasti hospodářské správy týkající se balíčku finančního dohledu, který včera v půl druhé ráno padl, vytvoření záchranného fondu, zřízení Evropské služby pro vnější činnost a zavedení strategie Evropa 2020 s jejím rozhodným závazkem k inovacím.
<P>
Kromě prestiže vyžaduje vedení těchto projektů také autoritu a uznání. V této souvislosti vás utlačovaly a omezovaly hrozivé údaje ze Španělska a neustálé zvěsti o jeho platební schopnosti a schodku veřejný účtů. Improvizace a snaha urychleně prodat image navíc nepříznivě ovlivnily rozvíjení dobrých nápadů, jako je například evropský ochranný příkaz. Je také možno se ptát, zda rotující předsednictví přispívají k posílení skutečného evropského vedení.
<P>
Pokud jde o Baskicko, zahrnuli bychom celou trasu "Y Vasca" na seznam železničních tratí. V uznání baskičtiny jako menšinového jazyka v Evropě nedošlo k žádnému pokroku, stejně jako ohledně baskické hospodářské dohody či integrace baskické policie Ertzaintza do schengenského systému. Španělsko a Francie po dohodě s Evropským parlamentem zavedly plán pro sardel obecnou, který je pro toto odvětví tak důležitý.
<P>
Lisabonská smlouva nepokročila, jak jste oznámil, ve svých regionálních aspektech a přílohách o subsidiaritě a proporcionalitě. A nakonec měl tento parlament opět jen málo respektu. Nepozvali jste nás na zahájení španělského předsednictví a dříve než zde jste zhodnocení provedli ve španělském Kongresu poslanců. Budeme i nadále požadovat hlas pro evropské regiony.
<P>
(Předseda řečnici přerušil)
<SPEAKER ID="027" NAME="Raül Romeva i Rueda" AFFILIATION="Verts/ALE">
(ES) Pane předsedo, musím vám říci, že toto předsednictví nás zásadním způsobem zklamalo, neboť místo aby se zavázalo k Evropě národů a občanů, jak jsme doufali, stále sázelo na Evropu států a trhů.
<P>
Neočekávali jsme výsledky - konec konců není to především vaše chyba, ale chyba systému - ale očekávali jsme vedení. Předvedli jste to například - a zde vám blahopřeji - prosazením evropského ochranného příkazu. Bylo by nicméně dobré, kdybychom toto vedení zaznamenali i v jiných oblastech, například při prosazení finančního dohledu na evropské úrovni, v odhodlání provést fiskální reformu v evropském měřítku nebo při skutečném přijetí závazku ke zdanění finančních operací. V otázkách životního prostředí se stále bráníte uznat význam energetické účinnosti, nadále dotujete uhlí a stále neřešíte problém ničení pobřeží. Systém SWIFT pro mne není dobrou zprávou, je to velmi špatná zpráva.
<P>
S ohledem na respektování národů vám musím na závěr říci, že v Katalánsku, jak víte, pociťujeme hluboké zklamání. Rozhodnutí z minulého týdne přimělo mnoho proevropsky smýšlejících Katalánců, jako jsem já, přehodnotit naši úlohu v této Evropě, kterou bychom rádi budovali a jejíž součástí se cítíme být, a došli jsme k závěru, že v tomto jste neobstáli.
<SPEAKER ID="028" NAME="Paweł Robert Kowal" AFFILIATION="ECR">
(PL) Pane předsedo, připadá mi velice obtížné hodnotit nějaké předsednictví, které si vytyčilo velmi vysoké cíle. Možná že jedním z problémů tohoto předsednictví byly právě tyto náročné cíle, a kromě toho předsednictví nastoupilo v době, kdy byl ustanoveními Lisabonské smlouvy změněn institucionální systém Evropské unie. Mezi kladné stránky předsednictví bych zahrnul skutečnost, že strategie Evropa 2020 byla nakonec připravena a přijata, přestože zároveň existují obavy, že ji v budoucnu čeká stejný osud jako Lisabonskou strategii - ale španělské předsednictví na to nebude mít žádný vliv.
<P>
Bohužel je zřejmé, že v zahraniční politice Španělsko svůj úkol nezvládlo. Summit Evropská unie-Spojené státy nebyl zcela úspěšný a také v otázkách, které mě zajímají - východní partnerství - nedošlo vůbec k žádnému pokroku. Ani s pomocí nového komisaře pana Füleho a jeho vstřícnosti se nepodařilo podle mého názoru postoupit ani o krok kupředu ve věci zrušení nebo uvolnění vízového režimu pro Ukrajinu, což mohlo být jakýmsi výchozím bodem, začátkem určitého konkrétního úkolu v oblasti východního partnerství. Paní Ashtonová nepochybně měla v této oblasti něco podniknout, ale to se rovněž nestalo. Nemůžeme se smířit se situací, kdy cíle Evropské unie závisejí na tom, která země aktuálně vykonává úřad předsednictví. Pokud je to předsednictví z členského státu na jihu, zabývá se cíli, které souvisejí s jihem, a pokud je z východu, má cíle jiné.
<SPEAKER ID="029" NAME="Niki Tzavela" AFFILIATION="EFD">
(EL) Pane předsedo, v posledních šesti měsících se události vyvinuly tak, že španělskému předsednictví zbylo na splnění povinností málo času, a neměli bychom být asi příliš kritičtí. Nicméně z praktického hlediska bych chtěla upozornit na dvě věci, které španělské předsednictví opomenulo a které jsou do očí bijící.
<P>
Za prvé, promarnili jste velkou příležitost sestavit akční plán pro racionální uspořádání trhu s energiemi v evropsko-středomořské oblasti. Vládne tam chaos a všichni jsme očekávali, že španělské předsednictví dá tento chaos do pořádku.
<P>
Za druhé, pokud jde o perspektivy rozvoje Evropy, promarnili jste příležitost prosadit institucionální rámec pro zkapalněný zemní plyn, který je v evropsko-středomořské oblasti převládajícím palivem.
<P>
Nicméně vám děkuji a blahopřeji vám k vaší práci v Radě.
<SPEAKER ID="030" NAME="Werner Langen" AFFILIATION="PPE">
(DE) Pane předsedo, pane Rodríguezi Zapatero, španělské předsednictví půl rokem promarněných příležitostí. V lednu sem pan Zapatero naběhl jako býčí zápasník, který chce srazit finanční trhy na kolena, ale nakonec jsme zjistili, že mu pro tento úkol chybí meč.
<P>
Španělské předsednictví nezanechalo žádné trvalé stopy, pane Zapatero. Zůstal v nás dojem, že bylo vlažné, z velké části postrádalo iniciativu a bylo celkově neúspěšné, a to i přes maximální úsilí jednotlivců. Samozřejmě uznáváme, že bylo nutno řešit obrovské množství domácích problémů, za které asi byla částečně odpovědná vláda. Španělsko však místo toho, aby obnovilo stabilitu a vedlo Evropu během finanční krize, ještě přililo olej do ohně. Ve fotbale bychom museli říci, že se jednalo o vlastní gól.
<P>
Uvedu jen několik bodů. Řekl jste, že jsme zůstali věrni duchu a liteře Lisabonské smlouvy. K tomu bych měl námitky. Záchranný balíček je v rozporu se smlouvami a rozpočtovými právy Parlamentu podle článku 352. Ani předseda této sněmovny se na něm nepodílel. Nemáme žádnou dohodu o dohledu nad finančními trhy či jejich regulaci, v současnosti na tom pracujeme s belgickým předsednictvím. Nemáme žádný konkrétní úspěch ohledně Paktu stability a růstu. To jsou fakta. Navíc co se týče hospodářské a měnové politiky, Monnetova metoda - tedy metoda Společenství - byla pohřbena dne 9. května 2010.
<P>
To je tedy jen stěží možno považovat za úspěšnou bilanci. Nezůstaly po vás k mé velké lítosti - přál bych si, aby tomu bylo jinak - žádné trvalé stopy.
<P>
(Řečník souhlasí s tím, že odpoví na otázku jiného poslance v souladu s čl. 149 odst. 8)
<SPEAKER ID="031" NAME="Martin Schulz" AFFILIATION="S&amp;D">
(DE) Pane Langene, byl byste tak laskav a adresoval stejnou kritiku, kterou jste namířil na pana Zapatera, také kancléřce Merkelové? To by podpořilo vnitřní soudržnost vašeho argumentu.
<P>
(Potlesk)
<SPEAKER ID="032" NAME="Werner Langen" AFFILIATION="PPE">
(DE) Pane Schulzi, tady nejsme v německém Bundestagu, a nejsme ani v Německu. Bavíme se o španělském předsednictví. Pan Zapatero prohlásil, že všechno vykonal v dobré víře. Skutečnost je jiná.
<P>
Přirozeně že tento postoj francouzské a německé vládě objasním, tak jak jsem to již učinil v případě předsedy Komise. Zde však hovoříme o úřadujícím předsedovi Rady, který nese odpovědnost, nemluvíme o domácích politických hádkách v Německu. To bychom však ještě mohli také udělat, pane Schulzi.
<P>
(Potlesk)
<SPEAKER ID="033" NAME="Linda McAvan" AFFILIATION="S&amp;D">
Pane předsedo, pan předseda vlády Zapatero se v průběhu španělského předsednictví potýkal s některými náročnými otázkami a pro Evropu je to období zatěžkávací zkoušky, ale jsem ráda, že se zaměřil také na jiné právní předpisy, které jsou pro občany důležité - průlom v přeshraniční zdravotní péči, dohoda o dárcovství orgánů a politická dohoda o farmakovigilanci. Chtěla bych pochválit práci španělských úředníků, kteří se mnou na této agendě spolupracovali jako zpravodajové. Byli velice profesionální a spolu s Evropským parlamentem vytvořili skutečně velice dobrý legislativní dokument. Tento týden také budeme hlasovat o nezákonné těžbě dřeva a průmyslových emisích. Je to dobrý doklad úspěchů.
<P>
Co se týče problému se španělskými nemovitostmi, pane předsedo vlády, viděl jste dnes lidi, kteří chtějí ze skutečných problémů běžných občanů strachujících se o své životní úspory vytěžit politický kapitál. Na toto téma jsme jednali s vámi a vaší vládou a úředníky a já doufám, že tomu budete naslouchat - vím, že budete - protože je nám známo, že se o občany zajímáte. Těšíme se proto na konstruktivnější rozhovory.
<P>
Děkuji vám za vaši činnost v oblasti životního prostředí a zdraví a těšíme se na spolupráci s vámi v budoucnu.
<SPEAKER ID="034" NAME="Ramon Tremosa i Balcells" AFFILIATION="ALDE">
(ES) Pane předsedo, pane Rodríguezi Zapatero, v lednu jste prohlásil, že přicházíte znovu nastartovat Evropskou unii, ale byla to právě Evropa, která vás přinutila změnit vaši izolovanou protikrizovou politiku.
<P>
Situace španělského hospodářství v roce 2010 připomíná rok 1959. Jako tenkrát bylo nutno překonat nepružnost španělské vlády a jako tenkrát je Španělsku doporučována zásadní reforma trhu práce.
<P>
Vaše evropské předsednictví bylo velmi slabé. Vyhnuli jste se zásadním rozhodnutím. Evropský finanční dohled nebo směrnice o spekulativních fondech z minulého roku již měly být přijaty, ale chybí vám vůdčí schopnost. Abych použil fotbalový výraz, Felipe González by s tímto míčem určitě skóroval.
<P>
Vaše předsednictví se časově krylo se kolapsem španělského hospodářství, před kterým jste byl varován. Já sám jsem vás v lednu upozorňoval na nepříznivé předpovědi Evropské komise, které se vaší nečinností naplnily, a to růst nezaměstnanosti, nekontrolovaný schodek veřejných financí a pokles bankovních úvěrů poskytovaných firmám. V důsledku toho dnes zůstávají mezinárodní finanční trhy uzavřené velké řadě španělských společností.
<P>
Pane Rodríguezi Zapatero, navrhoval jsem vám, aby se v této sněmovně začala používat katalánština, a vy jste si nad celou věcí umyl ruce. Vidím, že souhlasíte s "konečným řešením" pro katalánštinu.
<P>
Uzavírám několika verši Machada, které mě inspirovaly v souvislosti s vaší lehkovážností: "Kastilie [...], včera dominantní, zahalena v cáry, pohrdajíc vším, co nezná."
<SPEAKER ID="035" NAME="Oriol Junqueras Vies" AFFILIATION="Verts/ALE">
(ES) Pane předsedo, pane Rodríguezi Zapatero, i přes vaše sliby z ledna letošního roku Španělsko neukázalo cestu ven z krize ani neprokázalo vůdčí schopnosti, co se týče vnějšího vlivu Evropské unie.
<P>
Konkrétně, co se stalo s evropsko-středomořským summitem nebo se summitem se Spojenými státy? Kdy bude uznáno Kosovo? Kde jsou opatření, která by zajistila plnění strategie Evropa 2020? Čím jste přispěli ke stabilizaci finančního trhu, společného trhu s energií nebo v oblasti vysokoškolského vzdělání? V kterých dokumentech jste stanovili středomořskou osu jako prioritu?
<P>
Šest měsíců bohatě stačilo, aby si Evropa uvědomila, že vaše úřadující předsednictví a vaše vláda jsou špatným modelem. Mnozí z nás strávili mnohem více času, aby se s tímto modelem vyrovnali.
<P>
Na příkladu vás a vaší vlády se nepochybně můžeme názorně poučit, proč se chceme stát v rámci Evropské unie státem.
<SPEAKER ID="036" NAME="Mario Mauro" AFFILIATION="PPE">
(IT) Pane předsedo, dámy a pánové, Španělsko bylo v letošním roce opravdu fantastické, pane Zapatero, ale nikoli vaše Španělsko. Je to ve skutečnosti Španělsko Del Bosqua, Casillase a Villy, které bylo letos úžasné, nikoli tedy španělské předsednictví v Evropské unii, které příliš dlouho vypadalo, že je zcela odtržené od dění a bez zájmu o osud kontinentu postiženého krizí.
<P>
Přesto jsem před půl rokem, když jste předkládal svůj program, ve vašich slovech zaznamenal určité pozitivní signály - především pokud jde o rovnost lidských práv - i přes ideologické rozdíly mezi námi. Bohužel, důvěra, kterou jsme do španělského předsednictví na začátku vkládali, nebyla vůbec naplněna.
<P>
Pane Zapatero, říkám pouze nahlas to, co si mnozí poslanci myslí, včetně některých z těch, kteří jsou vám politicky blízko. Myslíme si, že jste se stejně jako v případě Barcelonského procesu uchýlil k planému řečnění, kde oznámení výsledků znamená totéž co jejich dosažení.
<P>
Příčina tohoto postoje spočívá v politickém radikalismu, který vám znemožnil zbavit se silné ideologické stopy, a to i v době hluboké krize. V uplynulých šesti měsících jsme potřebovali pragmatický přístup a touhu plně těžit ze základních hodnot Evropské unie. V mnoha projevech jste raději odkazoval na utopické představy, které jsou již zcela odtržené od reality, a smířil jste se s chudokrevnými šesti měsíci, i přes výraznou podporu Evropského parlamentu, například v otázce Evropské služby pro vnější činnost.
<P>
Pane Zapatero, nemějte mi tato otevřeně kritická slova za zlé. Nevycházejí z předpojatosti, ale je to můj názor a bylo by dobré, kdybyste je vzal v úvahu.
<P>
(Předseda řečníka přerušil)
<SPEAKER ID="037" NAME="Jens Geier" AFFILIATION="S&amp;D">
(DE) Pane předsedo, pane Barroso, pane Zapatero, z pohledu těch, kteří v této sněmovně odpovídají za rozpočtovou kontrolu, psalo španělské předsednictví historii. Máme radost, že se tomuto předsednictví podařilo vyvést udělování absolutoria pro Radu z neznáma. Původně Rada odmítala předkládat Evropskému parlamentu adekvátní účty.
<P>
Zasedání měla přinejlepším neformální charakter. Bylo nutno shromažďovat dokumenty jeden po druhém, jinak byly nedostupné. Odpovědi na otázky byly neuspokojivé. Rada odkazovala se vší vážností na dohodu z roku 1970, tzv. gentlemanskou dohodu, která údajně vyjasňuje otázky týkající se udělení absolutoria, ačkoli se tato gentlemanská dohoda o této věci nezmiňuje ani slovem.
<P>
To se nyní změnilo. Generální tajemník Rady souhlasil se zavedením procesu udělování absolutoria hodném tohoto jména průhledným způsobem v souladu s demokratickými normami. Tento úspěch španělského předsednictví svědčí o demokratickém a evropském přesvědčení španělské vlády. Za to si zaslouží od této sněmovny pochvalu.
<SPEAKER ID="038" NAME="Luis de Grandes Pascual" AFFILIATION="PPE">
(ES) Pane předsedo, pane Rodríguezi Zapatero, věřte mi, že bych dnes raději pronášel jiný projev. Vytyčil jste si šest měsíců plných ambicí a svými nároky jste nastavil laťku tak vysoko, že když to srovnáme s tím, čeho bylo ve skutečnosti dosaženo, nevyhneme se zklamání. Jisté je, že jste složitou situaci nedokázal zvládnout, neboť vám k tomu chyběla vůdčí schopnost a důvěryhodnost.
<P>
Vy sám jste kdysi poukázal na to, že Evropská unie je klubem s pravidly, a já s tím souhlasím. Bylo však na vás, abyste dodržování těchto pravidel vyžadoval. Skutečností je, že to byla španělská vláda, která naléhavě potřebovala plnit své závazky.
<P>
V této souvislosti kladné výsledky sice nechyběly, avšak byly nevýznamné. Na rozdíl ode mne jste vy měl čas o nich hovořit.
<P>
Demokracie je systém založený na veřejném mínění. A jak to vypadá? Pohrdání ze strany prezidenta Obamy a rovněž zrušení středomořského summitu a ohlášeného summitu mezi Evropskou unií a Spojenými státy představují velmi výrazné neúspěchy.
<P>
Spěch ve snaze dosáhnout improvizované dohody za každou cenu obrazu španělského vedení nepomohl, takový způsob dosažení úctyhodného cíle lze označit za amatérský.
<P>
Španělsko je velký národ a bude jím i nadále, bez ohledu na špatné řízení v tomto období. Naši diplomaté a úředníci na sobě nedali nic znát a díky tomu prestiž Španělska přežije.
<P>
Pravdou je, že situace ve Španělsku bude posuzována spíše podle hodnocení tohoto předsednictví než podle toho, co se udělalo, či neudělalo zde. Ten, kdo zavedl svou zemi do nejistoty a neklidu, by měl problém vést takto složitý podnik.
<P>
V nejlepším případě bylo toto předsednictví bohužel nedůležité.
<SPEAKER ID="039" NAME="Zita Gurmai" AFFILIATION="S&amp;D">
Pane předsedo, ačkoliv dostala Evropská unie nový právní rámec koncem roku 2009, bylo úkolem španělského předsednictví Evropu rozhýbat a zajistit fungování rámce.
<P>
Pokud jde o nejdůležitější institucionální otázky, španělské předsednictví splnilo očekávání. Neshodli jsme se na všem, ale začali jsme lisabonský rámec naplňovat životem a konkrétními podrobnostmi. Kromě těchto zdánlivě technických otázek nepostrádal předsednický program našich španělských přátel politické ambice. Sami se stali vzorem v úsilí o dosažení rovnosti mezi muži a ženami a v prosazování práv žen. Tomuto předsednictví náleží veliké díky, a to především panu Lópezu Garridovi a jeho týmu, neboť z této často opomíjené otázky udělali během uplynulého půl roku klíčové téma. Zatím se nám nepodařilo dokončit evropský ochranný příkaz, ale doufejme, že toho dosáhneme v rámci belgického předsednictví.
<P>
Španělé rovněž naplnili vysoká očekávání v oblasti demokratických práv. To se jasně odráží v jejich vytrvalé snaze zavést co nejdříve Evropskou občanskou iniciativu. Jako poděkování za to již zpravodajové, Alain Lamassoure a já, připravili ve Výboru pro ústavní záležitosti pracovní dokument o Evropské občanské iniciativě.
<P>
(ES) Ještě jednou vám velmi děkuji za odvedenou práci a doufám, že budete i nadále pracovat na dosažení cílů, které jste vytyčili. Blahopřeji!
<SPEAKER ID="041" NAME="Jan Olbrycht" AFFILIATION="PPE">
(PL) Pane předsedo, pane Zapatero, hodnocení španělského předsednictví má pro nás zvláštní význam, protože je to první předsednictví v rámci nové Lisabonské smlouvy, a to je pro nás důležité, například pro Poláky, neboť se připravujeme na polské předsednictví. Ptám se, zda stav, kterého bylo skutečně dosaženo, posiluje budoucí předsednictví, či nikoli.
<P>
Musím říci, že v průběhu předsednictví se projevilo to, co jsme očekávali - Lisabonská smlouva, která měla podpořit silnou Evropu, ve skutečnosti metodu Společenství oslabuje. Bohužel se to během španělského předsednictví ukázalo zcela jasně a nejlepším příkladem toho je oslabení úlohy Evropského parlamentu při budování strategie Evropa 2020.
<P>
Španělské předsednictví se věnovalo zajímavé práci, včetně účasti na velmi zajímavé schůzi v Toledu o úloze měst, a to si zaslouží uznání. Nicméně pro nás poslance EP z jiných členských států je též velmi důležité sledovat, co se děje ve Španělsku, protože předsednictví není jenom vedoucí postavení, ale také schopnost vést celou Evropskou unii. Vzhledem k tomu je pro nás velmi důležité, jaká je hospodářská situace ve Španělsku, a to i během předsednictví, stejně jako uváděné argumenty. Rovněž je pro nás důležité, jaký model v oblasti sociální a v oblasti občanských záležitostí Španělsko prosazuje, a také jakým způsobem obhajuje ustanovení Smlouvy, které uvádí, že rodinné záležitosti jsou jedině a výhradně odpovědností členských států. To v nás vzbuzuje opravdu velké obavy.
<SPEAKER ID="042" NAME="Tunne Kelam" AFFILIATION="PPE">
Pane předsedo, španělské předsednictví se odehrávalo v době hluboké finanční krize a krize důvěry v Evropskou unii. Tato krize velmi těžce dopadla na předsedající zemi. Nedostatek důvěry v hospodářství a společnou měnu EU má kořeny v obrovském zadlužení, jehož hrozba se neustále vznáší nad způsobem života lidí, kteří dnes žijí z peněz zítřka. Časopis Economist položil minulý týden otázku: "Existuje život po dluhu?"
<P>
Předseda vlády označil zvýšení konkurenceschopnosti za jeden z hlavních cílů předsednictví, ale nenabídl žádný konkrétní recept, pokud jde o to, jak řešit krizi hodnot, krizi morální, a dokonce, jak by bylo prakticky možné opět v praxi dosáhnout vyrovnaného rozpočtu.
<P>
Při několika příležitostech jsme ve Štrasburku postrádali Radu v době vyhrazené pro otázky. Mnozí poslanci EP stále čekají na možnost, aby Radě položili otázku, jakým způsobem uplatňovat novou evropskou bezpečnostní a obrannou politiku na prodej zbraní třetím zemím a zda bychom se nemohli konečně dohodnout na tom, že předtím, než bude rozhodnuto o prodeji moderní vojenské techniky partnerům mimo Evropskou unii, proběhnou konzultace v rámci Rady.
<P>
A konečně, jsem znepokojen tím, že prioritou programu španělského předsednictví nebyly počítačové hrozby. Počítačové zbraně jsou vyvíjeny tajně a my vůbec netušíme, jak a kdy by mohly být použity. EU musí převzít vedoucí úlohu v rozpravě o tom, jak snížit hrozbu počítačové války a jak omezit počítačové útoky, než bude příliš pozdě, a zjistit, jaká je naděje dohodnout se na nějakých pravidlech o dobrém chování ve virtuálním světě počítačů.
<SPEAKER ID="043" NAME="Joe Higgins" AFFILIATION="GUE/NGL">
Pane předsedo, politiky uplatňované orgány EU během španělského předsednictví byly pro pracující třídu v Evropě katastrofální. Viděli jsme ostudnou kapitulaci před žraloky na finančních trzích, což umožnilo, aby dravé banky a hedgeové fondy získaly větší kontrolu nad hospodářskou politikou než údajně pevné vlády. Předseda Barroso a Komise EU vystupovali pro tyto žraloky na trzích jako vymahači a požadovali škrty ve všech oblastech veřejných výdajů a služeb, a vy sám, pane Zapatero, jste se choval jako vymahač pro spekulanty na trzích. Místo abyste proti nim bojoval, jak by to udělala skutečná socialistická strana, na jejich příkaz jste uvalil drastická omezení na životní úroveň španělského obyvatelstva. Máme tak sociální noční můru masové nezaměstnanosti a daň z životní úrovně v celé Evropě. Vyjadřuji obdiv pracujícím ve Španělsku za to, že proti těmto škrtům vystoupili mohutnou stávkou. Je zřejmé, že v kapitalistickém systému jsou jen další a další katastrofy, s tím, jak se stále hlouběji propadá do krize. Musíme ho smést ze stolu a nahradit socialistickou a demokratickou společností, která skutečně může změnit život našich občanů v Evropě.
<SPEAKER ID="044" NAME="Elena Băsescu" AFFILIATION="PPE">
(RO) Jsem přesvědčena, že musíme ocenit mimořádné úsilí, které vynaložilo španělské předsednictví v tomto zvlášť těžkém období. Jedním z významných úspěchů je vytvoření evropského mechanismu finanční stability, který předpokládá finanční podporu poskytovanou státům ve výjimečných případech, a to až do výše 60 miliard EUR.
<P>
V oblasti zahraniční politiky dosáhlo španělské předsednictví pozitivních výsledků po jednáních na vysoké úrovni, zejména s Latinskou Amerikou.
<P>
Konkrétně by obnovení jednání o dohodě o přidružení mezi EU a zeměmi Mercosur vytvořilo zónu volného obchodu pro 750 milionů lidí. Je však nutno důkladně posoudit dopad této dohody, protože, jak uvedl komisař Cioloş, dohoda by mohla mít nepříznivý dopad na evropské zemědělce vzhledem k nárůstu dovozu zemědělských produktů.
<SPEAKER ID="045" NAME="Glenis Willmott" AFFILIATION="S&amp;D">
Pane předsedo, především bych chtěla poblahopřát panu Zapaterovi k mnoha úspěchům, kterých v průběhu španělského předsednictví dosáhl.
<P>
Již dříve jsme si vyslechli kritiku týkající se problémů v souvislosti se španělskými nemovitostmi. Je pravda, že se to dotýká mnoha tisíc španělských občanů a obyčejných lidí, kteří si Španělsko vybrali za svůj domov. Je snadné křičet od postranní čáry, a snažit se tak upoutat na sebe pozornost, ale pokud to s řešením tohoto problému myslíme vážně, musíme se zapojit konstruktivním způsobem. Právě to chceme my, členové delegace britských labouristů, učinit. Jsem ráda, že jsme se s kolegou Michaelem Cashmanem nedávno sešli s našimi španělskými kolegy v Evropském parlamentu s tím, že se pokusíme zřídit ve Španělsku komisi, která přezkoumá ty případy, kdy si lidé zakoupili nemovitost v dobré víře a odpovídajícím způsobem použili právní systém. To by byl velký krok vpřed pro mnoho lidí, kteří jsou v důsledku této situace poškozeni. Doufáme, že to v plném rozsahu podpoříte a těšíme se, že v budoucnu budeme na této věci vzájemně spolupracovat.
<SPEAKER ID="046" NAME="Mirosław Piotrowski" AFFILIATION="ECR">
(PL) Pane předsedo, pane Zapatero, půlroční španělské předsednictví přišlo ve zvláštní čas - ve složitém a zkušebním období. Bylo to první předsednictví po vstupu Lisabonské smlouvy v platnost, která nově vymezila a přerozdělila jeho pravomoci. Na pozadí politických, hospodářských a finančních selhání nepředstavovalo sladění úlohy předsednictví s nově jmenovaným předsedou Rady zásadní problém.
<P>
Ukázalo se, že není možné pokračovat v přípravě plánovaného summitu Evropská unie-Spojené státy, protože prezident Obama účast odmítl, a ani v přípravě projektu Unie středomořských států, který je pro Španělsko tak důležitý. Když se Evropská unie začala potýkat s obrovskou hospodářskou krizí, převzaly kormidlo Německo a Francie a udávaly tón programu finanční pomoci Řecku. Přízrak finančního kolapsu se vznášel také nad samotným Španělskem. A proto není divu, že během tohoto předsednictví se do popředí dostávaly jiné země. Větší pozornost byla věnována budoucnosti eurozóny než prioritám španělského předsednictví. Také tyto záležitosti bude již muset převzít belgické předsednictví.
<SPEAKER ID="047" NAME="Andreas Mölzer" AFFILIATION="NI">
(DE) Pane předsedo, je všeobecně známo, že španělské předsednictví bylo velmi problematické. Místo aby tradičním španělským způsobem chytilo býka za rohy a rychle a odvážně prosadilo potřebnou novou regulaci finančních trhů a ratingových agentur, španělské předsednictví se uchýlilo k pokusům o uklidnění a odložilo významné projekty, aby se jimi zabývalo další předsednictví.
<P>
Na začátku roku bylo španělské předsednictví prohlášeno za historický mezník. Ve skutečnosti bylo zbytečně promarněno šest měsíců a dál byla slepě sledována nesprávná cesta centralismu zakotveného v Lisabonské smlouvě. Je dobře známo, že Španělsko samotné má značné finanční problémy, a bylo tedy mimo jiné zcela pohlceno zvládáním finanční krize. V době španělského předsednictví si politické bezvýznamnosti EU povšiml svět. Důležitá jednání skočila nezdarem a bylo možno se shodnout pouze na prozatímních opatřeních.
<P>
Nicméně předsednictví bylo jedinečné. Nikdy předtím nebyly Smlouvy EU tak hojně porušovány záchrannými balíčky v hodnotě miliard, které nám brzy začnou padat na hlavu, neboť řešení skutečných problémů EU pouze odsunuly.
<SPEAKER ID="048" NAME="Danuta Jazłowiecka" AFFILIATION="PPE">
(PL) Pane předsedo, začali jsme tento rok plni strachu vzhledem k celosvětové krizi, ale také plni naděje, protože vstoupila v platnost Lisabonská smlouva. V lednu představil předseda španělské vlády velkolepé plány, které měly být během jeho předsednictví realizovány. Bohužel se ukázalo, že mnohé z toho není možno splnit. To však není ten hlavní důvod, proč nelze španělské předsednictví hodnotit kladně.
<P>
Jeho hlavní chybou byl chaos, který prorocky předpověděla tvář mistra Beana umístěná nějakým hackerem na španělských webových stránkách. Chaos se projevil v tom, že na jedné straně vnesl Madrid do vnější činnosti Evropské unie nesmírný zmatek a zasahoval do pravomocí vysoké představitelky, zatímco na druhé straně nepodnikl žádné aktivní kroky, kterými by reagoval na zhoršující se rozpočtovou krizi. Pan Zapatero nedokázal vycítit náladu v Unii, když bylo zapotřebí silného vůdce, nikoli na mezinárodní úrovni, nýbrž v rámci Evropské unie. Hlavním problémem Unie nebyla politika vůči Kubě, zbrojní embargo uvalené na Čínu či mírový proces na Blízkém východě, ale oslabení Evropy v důsledku rozpočtových problémů Řecka, Itálie, Portugalska a samotného Španělska.
<SPEAKER ID="049" NAME="Csaba Sándor Tabajdi" AFFILIATION="S&amp;D">
(HU) Chtěl bych poblahopřát předsedovi vlády Zapaterovi a španělskému předsednictví k tomu, jak se dokázali plně soustředit na Evropu, i přes obtížnou domácí politickou a hospodářskou situaci. Jménem španělsko-belgicko-maďarského tria předsednictví bych rád poděkoval předsedovi vlády k provádění Lisabonské smlouvy, která je nyní v platnosti. Španělské předsednictví se také začalo zabývat hospodářskou správou. Nicméně belgickému předsednictví, a obávám se, že i maďarskému, zbývá v tomto směru ještě hodně práce. Španělské předsednictví začalo kromě toho zjednávat nápravu v oblasti mezinárodních spekulativních peněžních operací a peněžních trhů. Belgické a maďarské předsednictví budou muset v této politice pokračovat. Na závěr bych rád poděkoval španělskému předsednictví za jeho pokračující intenzivní pozornost, kterou věnuje společné zemědělské politice. Letos bude dokončen dokument Komise a během maďarského předsednictví dojde k několika horkým debatám. Také bych chtěl poděkovat španělskému předsednictví za návštěvu státní tajemnice paní Villaruizové do maďarské zemědělské akademie, kde představila koncept společné politiky pro 500 maďarských zemědělských producentů.
<SPEAKER ID="050" NAME="Seán Kelly" AFFILIATION="PPE">
Pane předsedo, za prvé, jako fotbalový fanoušek musím říci, že je radost vidět mezi posledními čtyřmi zeměmi na mistrovství světa tři země Evropské unie, a bez obav mohu tvrdit, že pokud by se zúčastnila moje země, tedy Irsko, dostala by se mezi čtyři poslední také!
<P>
Pokud jde o španělské předsednictví, domnívám se, že k hodnocení se přistupuje zcela nesprávně. Nevzali jsme v úvahu, že nová Lisabonská smlouva zásadně změnila způsob, jak předsednictví funguje a jak by mělo být v budoucnu hodnoceno. Příliš se hovoří o vedení, úspěchu, klíčových projektech atd. Předsednictví má ve skutečnosti úlohou podpůrnou, a tak by také mělo být v budoucnu hodnoceno.
<P>
Abychom Španělům nekřivdili, je třeba říci, že při přechodu z předlisabonského do polisabonského období odvedli dobrou práci. Zejména ve finanční oblasti jsou nyní k dispozici opatření, která budou držet na uzdě nevyzpytatelné banky a slabé vlády. Španělé si tedy nevedli tak špatně a je nutno uznat, že přechod během nejtěžšího předsednictví ze všech zvládli.
<P>
(Potlesk)
<SPEAKER ID="051" NAME="José Luis Rodríguez Zapatero" LANGUAGE="ES">
Pane předsedo, nejprve bych chtěl poděkovat vám všem, dámy a pánové, za zájem, který jste projevili o španělské předsednictví v Evropské unii. Při některých projevech, na které nebudu schopen vzhledem k časovému omezení jednotlivě reagovat, jsem měl dojem, jako by tento zájem odpovídal spíše přání být přítomen a vystoupit ve španělském, nikoli v Evropském parlamentu. Popravdě řečeno, může to být tím, že někteří lidé cítí k tomuto místu určitou nostalgii a já tomu velmi dobře rozumím. Mají můj obdiv a moji úctu, ale v tuto chvíli je důležité to, co se děje právě teď, a my nejsme ve španělském parlamentu, ale v Evropském a posuzujeme jiné záležitosti.
<P>
(Potlesk)
<P>
U jiného řečníka jsem měl rovněž dojem, že má tento sklon cítit spoluodpovědnost s kolegy ve španělském parlamentu nebo že má v úmyslu zapojit se do jejich činnosti, že chce svým politickým a ideologicky spřízněným kolegům podat pomocnou ruku. Podle mého názoru však zde máme za úkol jiné věci. Jsme zde, abychom zhodnotili a posoudili hlavní témata předsednictví a jeho půlroční funkční období. Je pravda, že jste mohli klást jednotlivé otázky, ale na všechny nedokážu reagovat. Během svého úvodního vystoupení jsem chtěl zvolit dva pohledy, o nichž se domnívám, že by mohly být společným tématem pečlivé, vyvážené a objektivní analýzy uplynulého půl roku.
<P>
Za prvé to bylo první rotující předsednictví, které muselo řešit uplatňování nové smlouvy. Ta je víc než čímkoli jiným smlouvou, která mění institucionální pravidla a naši formu vlády v Unii 27 států s dobře známou institucionální složitostí. Pro mne, jako představitele evropské a proevropské vlády bylo v uplynulém půlroce první povinností, kterou jsem měl na zřeteli, aby nebyl jediný důvod ke stížnosti, jediné selhání, jediné institucionální zadrhnutí a aby nové orgány od prvního dne požívaly veškerou politickou a funkční legitimitu, kterou potřebují k plnění své úlohy. To by zároveň usnadnilo dostatečně dobré fungování vztahu mezi orgány - jako je například Komise - které jsou, řekněme, již konsolidované, a novým institucionálním rámcem.
<P>
Mohu s uspokojením konstatovat, že španělskému předsednictví se za jeho konstruktivní přístup dostalo ze strany Komise, Rady a Evropského parlamentu jen podpory a uznání, a jsem rád, že dnes nezazněla jediná kritika na přístup k hlavním orgánům. To byla naše první velká výzva v rámci takové Evropské unie, jakou jsme vybudovali. Musím se vší pokorou říci - se stejnou pokorou, s jakou bych řekl panu Schulzovi, který zde v této chvíli není přítomen, protože musel odjet na jednání, které bude řešit dialog o finančním dohledu, za což se omlouvá, že samozřejmě doufáme, že výsledkem zítřejšího večera bude vítězství kreativity a že pro nás Španěle to bude slavnostní den, ze kterého se budu radovat společně se všemi politickými představiteli, tak jako to udělá pan Schulz s paní Merkelovou, pokud takový případ nastane, nakonec všechno to zůstane v Evropě, což vždy potěší - takže se vší pokorou musím říci, že Španělsko plnilo svoji úlohu při zajišťování uspokojivého fungování Lisabonské smlouvy, a to hned od prvního dne, tak, aby všem orgánům jejich úloha vyhovovala a my abychom mohli pokročit k těsnějšímu propojení Unie.
<P>
Druhým hlavním cílem, pane Mayore Orejo, bylo postupovat vpřed od prvního dne předsednictví, co se týče hospodářské unie a společné hospodářské politiky. Digitální trh, kde bylo dosaženo pokroku, a plán rozvoje elektrických vozidel, který také zaznamenal pokrok, jsou pouhé nástroje na podporu hospodářské unie, nic víc, stejně jako vnitřní trh. Rozlišujme proto mezi hlavními cíli a těmi, které jsou v rámci hospodářské unie nástroji k dosažení větší konkurenceschopnosti a k zajištění součinnosti všech Evropanů v oblasti energetiky, průmyslu, inovací, hospodářské soutěže a doufejme, že také pracovních míst apod.
<P>
Podívejme se nyní, jaký je výsledek. Může se stát, že cíl, který je zcela legitimní, není sdílený. Pokud však cílem byla, jak to vyjádřilo španělské předsednictví, těsnější propojení Unie v oblasti hospodářské politiky, výsledek předčil očekávání. Za prvé, vzhledem k tomu, že máme finanční dohled, doufám v dosažení dohody, která naplní požadované cíle, a v regulaci všech finančních produktů, a za druhé, máme impuls k reformě Paktu stability, k větší rozpočtové přísnosti a důslednosti, a to s novými nástroji pro zajištění souladu s Paktem stability. Mimochodem, když už tolik mluvíme o pravidlech, musím říci, že od zavedení eura dodržovalo Španělsko Pakt stability mnohem důsledněji než mnoho jiných zemí z těch, o nichž se zmiňoval jeden z poslanců této sněmovny.
<P>
(Potlesk)
<P>
Pojďme se proto podívat na fakta. Ano, ano, podívejme se na fakta. Španělsko je zemí, která nejdůsledněji plnila Pakt stability, a některé jiné země jej porušily až sedmkrát, tj. až sedmkrát využily určitých pro ně prospěšných prostředků. Nicméně takto se nakonec věci mají. Jisté je, že v průběhu uplynulého půl roku jsme pokročili směrem k novým pravidlům v rámci Paktu stability, obsahujícím nové podněty, větší sankce a více požadavků. Přejděme k další úvaze a k analýze makroekonomické situace zemí, včetně konkurenceschopnosti.
<P>
Španělsko navrhlo Komisi, spolu s Finskem, domnívám se, aby posoudila jeho konkurenční potenciál. Budeme dál pokračovat se strategií Evropa 2020, která byla také schválena v tomto období, s úmyslem napravit nedostatek, který měla Lisabonská strategie, tedy správu. Vnitrostátní cíle budou totiž mnohem náročnější, protože bude prováděno sledování, protože budou dávána doporučení a protože při plnění strategie Evropa 2020 zde bude, a měla by být, větší sdílená odpovědnost každého státu a samozřejmě Komise. Tak vypadá současná situace z hlediska větší hospodářské unie, a ještě bych doplnil - v důsledku událostí během krize státního dluhu - přijaté nástroje finanční stability nebo závazky k podpoře Řecka, tj. závazky, které Španělsko samozřejmě podporuje a sleduje již od začátku, stejně jako jsme podporovali Řecko. Hned od začátku. Každý náš závazek splníme.
<P>
Toto vše je skutečnost a někteří z vás, dámy a pánové, zde předvedli více či méně oslnivou rétoriku. Pokud však bylo naším záměrem dosáhnout uspokojivého provedení Lisabonské smlouvy, podařilo se. Pokud jsme se rozhodli, společně s Komisí, pokročit směrem k hospodářské unii, která by byla mnohem pevnější, silnější a měla více společných hospodářských politik, i to se nám podařilo. Pokud jde o zahraniční politiku, je pravda, že neproběhl summit se Spojenými státy, ale byly podepsány dvě důležité dohody a konaly se summity s Latinskou Amerikou. Je rovněž pravda, že pokud jde o Unii pro Středomoří, opatrnost velela, aby se summit nekonal, což neznamená, že byly odloženy projekty v souvislosti s Unií pro Středomoří, a summit bude uspořádán, až bude moci přispět k míru na Blízkém východě. Takže se summity či bez summitů - v tomto případě se Spojenými státy - bylo dosaženo významných dohod.
<P>
Samozřejmě, i když předsednictví na sebe chtělo upozornit hned od první chvíle, nemělo zájem dostat se do sporu o vedoucí postavení v rámci evropských orgánů. Důležité bylo přijetí strategie Evropa 2020, a ta byla přijata, důležité bylo přijetí mechanismu finanční podpory poskytované zemím, a ten byl přijat, důležité bylo vytvoření balíčku v oblasti finančního dohledu, a ten byl vytvořen, důležité bylo schválení systému SWIFT, a já doufám, že Parlament jej přijme; důležité bylo praktické zavedení "evropského zatýkacího rozkazu", a ten byl zaveden, důležité bylo přijetí přeshraniční dohody v oblasti zdraví, a ta přijata byla. A důležité jsou dohody. K dosažení všech těchto dohod přispělo španělské předsednictví svým nasazením či na základě usilovné práce úředníků, španělských úředníků, a to je nutno ve všech případech uznat, i když se vyskytnou lidé, kteří nechtějí připustit politické aspekty, to že politici by měli tyto úředníky podpořit a ocenit.
<P>
Jedna poslankyně této sněmovny se zmínila o situaci evropských - většinou britských - občanů v naší zemi, pokud jde o nemovitosti, zejména ty na pobřeží. Musím prohlásit, že jako předseda vlády Španělska nemohu souhlasit s přirovnáním, které zde použila nebo měla snahu použít zástupkyně jistého politického uskupení z Velké Británie, která skutečně zmínila Zimbabwe. S tím nemohu v žádném případě souhlasit, je to nepřijatelné, takže to nepřijímám. Naprosto to odmítám. Moje země je právním státem.
<P>
(Potlesk)
<P>
Moje země je právním státem, dodržuje zákony a zajišťuje jejich dodržování, a jsou to soudy, které tyto zákony musejí uplatňovat. Byli bychom první, kdo by s lidmi soucítil, v tomto případě s britskými občany, kteří se možná stali oběťmi podvodu nějakého žraloka pohybujícího se v oblasti nemovitostí, a my na tom s Evropským parlamentem a parlamentními skupinami pracujeme. Budeme pracovat a uděláme cokoli, co bude v našich silách. Kromě toho Evropský parlament při nejedné příležitosti požadoval, aby Španělsko chránilo své pobřeží a životní prostředí, a máme zákon o pobřežních oblastech, který je má chránit před nemovitostní krizí, a musíme ho uplatňovat. Odtud, z tohoto významného orgánu, jakým je Evropský parlament, musíme také prosazovat ochranu pobřeží a bojovat proti zneužívání, které může mít dopad na přírodní oblasti, ekologické oblasti a na pobřeží, které chceme s velkým odhodláním bránit.
<P>
Na závěr bych chtěl, pane předsedo, poděkovat předsedům skupin, a především panu Daulovi a panu Schulzovi, za jejich uvážlivý tón na tomto zasedání. Španělské předsednictví se postavilo čelem ke svým závazkům s evropskou a proevropskou ochotou, postavilo se čelem ke svým závazkům s loajalitou vůči Komisi, Parlamentu a Radě a se snahou s nimi spolupracovat, a postavilo se čelem ke svému funkčnímu období s vytyčenými cíli v oblasti hospodářství a zahraničních aktivit, které v podstatě uspokojivě plnilo. Samozřejmě ne ve všech případech a s ohledem na všechny body, které jsme navrhovali, ale podíváme-li se znovu - a teď mluvím nejvíce k posluchačům ze své země - na to, co schválil španělský parlament, zjistíme, že toho bylo dosaženo uspokojivě.
<P>
V každém případě bych chtěl, jako rotující předseda Rady, vyjádřit hlubokou vděčnost Evropskému parlamentu, a zejména předsedovi Evropského parlamentu, za veškerou spolupráci, kterou jsme během půlročního období navázali. Cítili jsme, že nás podporujete, pane předsedo. Cítili jsme, že nám rozumíte, že nás povzbuzujete. Cítili jsme se blízko tomuto orgánu, ačkoliv někdy zazněla ostrá slova. Nicméně jsme cítili, že jsme Evropskému parlamentu blízko, a máme radost, že je po boku těch z nás, kteří jsou skutečně proevropsky naladěni, kteří věrně slouží Evropě a kteří jsou přesvědčeni, že neexistuje lepší osud než jít jednotně společnou cestou a, občas, odložit menší spory na jindy.
<P>
(Potlesk)
<SPEAKER ID="052" NAME="José Manuel Barroso" LANGUAGE="PT">
Pane předsedo, budu velmi stručný. Otázky v zásadě směřovaly na předsedu španělské vlády, ale já bych chtěl jen využít této příležitosti k zamyšlení nad bodem, ohledně něhož vyjádřili různí poslanci znepokojení. Mám na mysli kolegy pana Daula, pana Schulze a pana Lambsdorffa. Jedná se o institucionální otázku a já bych rád ještě jednou poděkoval předsedovi španělské vlády panu Zapaterovi za jeho oddanost Evropě a metodě Společenství.
<P>
Myslím, že je na místě, abych zdůraznil, že na tomto prvním rotujícím předsednictví záleželo mnohé. Jak by rotující předsednictví vykládalo Lisabonskou smlouvu? Pravdou je, jak prohlásil španělský předseda vlády, že byla vykládána ve smyslu komunitárního práva.
<P>
Chtěli bychom, aby náš systém, který je velmi složitý a zůstává složitý i s Lisabonskou smlouvou, fungoval účinněji. Domnívám se, že přijde čas, kdy budeme muset nekompromisně změnit vývoj našich orgánů, protože pravdou je, že i s Lisabonskou smlouvou je někdy těžké, aby si průměrný občan činnost Evropské unie správně vyložil.
<P>
Chtěl bych však zdůraznit, jak již bylo řečeno, že Španělsko vneslo tento evropský impuls do struktury našeho společného projektu - podnět, který, jak je mi rovněž známo, sdílí velká většina v tomto parlamentu.
<P>
Lisabonská smlouva vždy znamenala více Evropy, nikoli méně Evropy. Lisabonská smlouva dále rozvíjí smysl Společenství posílením pravomocí tohoto parlamentu, vytvořením stálého předsednictví Evropské rady, zřízením postu vysokého představitele, který je zároveň místopředsedou Evropské komise, a udělením větších pravomocí Komisi ve vnějších otázkách či například v mechanismech zdanění v rámci Paktu stability a růstu.
<P>
Lisabonská smlouva znamená více Evropy, nikoli méně Evropy. To však neznamená Evropu ve smyslu centralizované velmoci, ale ve smyslu zvýšené hodnoty, toho, co můžeme společně dosáhnout: členské státy/evropské orgány. A výklad španělského předsednictví podporoval více Evropy.
<P>
Jak však velmi správně řekl španělský předseda vlády, všechny problémy smlouva nevyřeší. Rozhodující je, aby 27 vlád plnilo politickou vůli smlouvy, protože evropské orgány jsou ze své podstaty ve skutečnosti instinktivně komunitární. Také musíme požádat naše členské státy, našich 27 členských států, aby Lisabonskou smlouvu uplatňovaly v tomto duchu Společenství.
<P>
Španělsko šlo příkladem. Jsem si jist, že Belgie, jakmile převezme rotující předsednictví Rady, bude uplatňovat stejný přístup, nebo tento přístup dokonce ještě prohloubí, vědoma si, stejně jako my, velké evropské tradice Belgie.
<P>
Je však nezbytné, aby se Parlament, Komise, Rada a Evropská rada skutečně zavázaly k evropskému provádění smlouvy, což nám umožní účinněji reagovat na očekávání a obavy našich spoluobčanů. Rád bych proto ještě jednou poděkoval španělské vládě, jejímu předsedovi, všem jejím spolupracovníkům a celému španělskému týmu, kteří během uplynulého půl roku pracovali s takovým nasazením, a občas to bylo nesmírně obtížné.
<P>
Pravdou je, že to byly nejtěžší měsíce v historii evropské integrace, která byla během nich podrobena zkoušce. Skutečnému zátěžovému testu nejsou vystaveny banky, nýbrž Evropská unie a naše ochota sjednotit se v eurozóně a v Evropě. Právě v této nesmírně složité situaci, kdy vstoupila v platnost nová smlouva, převzalo Španělsko rotující předsednictví s Komisí, která se úřadu ujala v únoru. Tato Komise existuje méně než pět měsíců. Také jsme se všemožně snažili dohnat zpoždění způsobené tímto přechodem a popravdě je třeba se vší vážností a upřímností ocenit úsilí, které španělské předsednictví vynaložilo.
<P>
Proto, aniž by byla samozřejmě dotčena pluralita politických názorů, které existují v rámci tohoto parlamentu, bych rád zdůraznil, že všichni, kdo věříme v Evropu, se musíme spojit, ať již z politického středu, levice či pravice, stejně jako různé orgány a instituce. Musíme být jednotní, abychom posílili náš evropský projekt.
<SPEAKER ID="053" NAME="Předseda">
Děkuji vám, pane Barroso. Ještě jednou bych chtěl poděkovat španělskému předsednictví a panu Zapaterovi. Tím je tento bod uzavřen.
<P>
Písemná prohlášení (článek 149)
<SPEAKER ID="999" NAME="José Manuel Fernandes  " LANGUAGE="PT">
Beru na vědomí práci, kterou odvedlo španělské předsednictví, s přihlédnutím k obzvlášť obtížným okolnostem, které poznamenaly první polovinu letošního roku. Za prvé, mandát španělského předsednictví se časově shodoval s obdobím přechodu na novou institucionální strukturu v důsledku vstupu Lisabonské smlouvy v platnost. Nyní přibyli noví aktéři, jako je předseda Rady a vysoká představitelka pro zahraniční věci. V tomto novém institucionálním rámci bych chtěl zdůraznit také posílení kompetencí a pravomocí Evropského parlamentu. Za druhé, toto předsednictví se muselo vypořádat s obdobím vážné finanční a sociální krize v Evropě. Čelilo útoku na euro a řecké krizi a potýkalo se se znepokojujícím nárůstem nezaměstnanosti a schodkem ve vlastní zemi. Podílelo se na vytvoření mechanismu finanční stability ve výši 750 miliard EUR a na zlepšení regulace finančních trhů. Španělské předsednictví zároveň nikdy neztratilo ze zřetele provádění politických priorit Evropy, zejména v oblasti životního prostředí. Vzhledem k tomu bych chtěl vyzdvihnout spolupráci španělského předsednictví při přípravě a projednávání mé zprávy o biologických odpadech, kterou bezvýhradně podpořilo a jež byla tento týden v této sněmovně naprostou většinou přijata.
<SPEAKER ID="054" NAME="Ilda Figueiredo  " LANGUAGE="PT">
Je politováníhodné, že španělské předsednictví nehledalo odpovědi na závažné problémy, které Evropská unie zažívá. Kromě toho byla v této době schválena nepřijatelná opatření, což ukazuje na nedostatek solidarity. Navíc to, jak si počínalo ve vztahu k státnímu dluhu, je velmi závažné.
<P>
Předsednictví ve skutečnosti čekalo na rozhodnutí Německa a dopustilo, aby se problém protahoval, což mělo vážné důsledky pro Řecko a Portugalsko i pro samotné Španělsko. To zároveň dokazuje, kdo nakonec drží v Evropské unii moc. Seznam největších velmocí se stále více zužuje na Německo a přinejlepším ještě Francii.
<P>
Pomalá řešení byla následně nekvalitní. Namísto povzbuzování solidarity mezi nejbohatšími zeměmi a navyšování rozpočtů Společenství na solidární opatření s cílem zajistit skutečnou sociální a finanční soudržnost se španělské předsednictví obrátilo na Mezinárodní měnový fond a Řecku půjčilo peníze s vyšší úrokovou sazbou, než jakou Evropská centrální banka ukládá soukromým bankám. Aby toho nebylo málo, stanovili nepřijatelné podmínky, takže náklady na krizi, kterou EU pomáhala vytvořit, dopadají na pracovníky a nejchudší členy společnosti, a to jen v zájmu zisků ekonomických a finančních skupin. Schválení strategie Evropa 2020 bude znamenat přijetí stejného přístupu.
<SPEAKER ID="055" NAME="Lidia Joanna Geringer de Oedenberg  " LANGUAGE="PL">
Nedávno završené španělské předsednictví v Radě Evropské unie bylo přinejmenším z několika důvodů jedním z nejvýznamnějších za poslední desetiletí.
<P>
Za prvé, Španělsko muselo řešit obtížný úkol "testování" změn zavedených Lisabonskou smlouvou. Tyto změny byly účinně provedeny, navzdory tomu, že téměř až do začátku předsednictví vláda v Madridu nevěděla, která smlouva bude základem pro sestavení agendy Evropské unie.
<P>
Za druhé, Španělsko muselo čelit největší finanční krizi v historii společné měny, eura. Chtěla bych připomenout všem, kdo mají skeptický názor na nedávno skončené předsednictví, že španělská vláda byla jednou z prvních, která správně odhadla rozsah krize a požadovala zavedení účinných protiopatření, včetně sankcí za překročení přípustného schodku rozpočtu.
<P>
Za třetí, španělské předsednictví je třeba ocenit za jeho mimořádný přínos k pracím na přípravě jednání o systému SWIFT a v souvislosti s formou Evropské služby pro vnější činnost. Díky úsilí Madridu, které na první pohled nebylo příliš účinné, je dohoda v obou oblastech nyní na dosah ruky. Výsledky španělského předsednictví v Radě Evropské unie lze určitě považovat za úspěch. Doufejme, že belgické předsednictví, které právě začalo, udrží stávající pracovní tempo a vydá se cestou, kterou vytyčila vláda v Madridu.
<SPEAKER ID="056" NAME="Ioan Mircea Paşcu  " AFFILIATION="S&amp;D">
písemně. - Nedávno jeden z mluvčích Komise veřejně vyjádřil politování nad tím, jakým způsobem rumunský parlament změnil zákon o fungování Národního úřadu pro otázky prověřování bezúhonnosti. Nicméně rumunský parlament prováděl rozhodnutí Ústavního soudu, který prohlásil některé články původního zákona za neústavní. Skutečnost, že rumunská vláda - motivovaná vnitřními politikami - nereagovala a že Komise pravděpodobně považuje za přípustné bojovat s korupcí v Rumunsku prostředky, které jdou za rámec zákona dané země, neznamená, že ony poznámky jsou přijatelné, protože ve skutečnosti zpochybňují Ústavu, činnost vnitrostátního parlamentu a svrchovanost členského státu, a jsou proto věcí zásady, nikoli politickou příležitostí! Kromě toho pokud jsou Rumuni "zkorumpovaní", kdo je tedy "zkorumpoval"?
<SPEAKER ID="057" NAME="Joanna Senyszyn  " LANGUAGE="PL">
Blahopřeji španělskému předsednictví k vedení Evropské unie v uplynulých šesti měsících. Bylo to těžké a významné předsednictví. Těžké proto, že bylo první po vstupu Lisabonské smlouvy v platnost, kdy byl jmenován předseda Evropské rady a vysoká představitelka Evropské unie pro zahraniční věci a bezpečnostní politiku. Program předsednictví byl připraven na základě staré smlouvy, protože během přípravné fáze byl osud Lisabonské smlouvy ještě nejistý. Realizaci cílů předsednictví zpomalila krize v Řecku. Dalším problémem bylo pozdní schválení nového složení Evropské komise v únoru 2010 a s tím související zpoždění v přijetí jejího legislativního programu.
<P>
Předsednictví bylo významné: a) z hlediska institucionálního, protože s přijetím nové smlouvy stanovilo určité zásady pro fungování orgánů a institucí a b) z dlouhodobé perspektivy, protože s přijetím strategie Evropa 2020 stanovilo směr činnosti Evropské unie na příštích 10 let.
<P>
Nejvýznamnějšími úspěchy socialistické vlády pana Zapatera, které je třeba uznat, jsou: a) přijetí akčního plánu pro provádění ustanovení stockholmského programu (spolupráce v oblasti vnitřních věcí a soudnictví), b) závazek předsednictví odstranit násilí páchané na ženách, c) přijetí mandátu k jednání o přistoupení EU k Evropské úmluvě o ochraně lidských práv a základních svobod ze strany Rady, ve dnech 3. až 4. června 2010, d) zahájení činnosti Stálého výboru pro operativní spolupráci v oblasti vnitřní bezpečnosti a e) přijetí návrhu nařízení Evropského parlamentu a Rady, které zavádí postupy a podmínky potřebné pro občanskou iniciativu.
<SPEAKER ID="998" NAME="Silvia-Adriana Ţicău  " LANGUAGE="RO">
Španělské předsednictví Evropské unie si vytyčilo jako svůj cíl úplné, rychlé provedení ustanovení Lisabonské smlouvy. Tím se vytvořila nová institucionální rovnováha, která zajišťuje větší pravomoci Evropskému parlamentu a vnitrostátním parlamentům a dodává dodržování základních práv evropský rozměr.
<P>
Během španělského předsednictví EU bylo dosaženo významného úspěchu v takových oblastech, jako je provádění občanské iniciativy, poskytování odborných stanovisek ze strany vnitrostátních parlamentů na základě dodatkových protokolů Lisabonské smlouvy, nové předpisy upravující přenesení výkonných pravomocí na Komisi, a rovněž Evropská služba pro vnější činnost. Vítáme závěr dohody o otevřeném nebi mezi USA a EU, jejímž cílem je 60 % mezinárodní osobní letecké přepravy, spolu s dohodami pro společné předpisy v oblasti civilního letectví a bezpečnosti letecké dopravy mezi EU a Kanadou. Chtěla bych také ocenit pokrok dosažený ohledně dohody o spolupráci mezi EU a zeměmi Mercosur.
<P>
Nicméně během španělského předsednictví čelila Evropská unie také znepokojivému nárůstu nezaměstnanosti v souvislosti s hospodářskou a finanční krizí, která začala v roce 2008. Z tohoto důvodu se domnívám, že snížení nezaměstnanosti a zajištění udržitelného hospodářského růstu by mělo zůstat nejvyšší prioritou i pro belgické předsednictví EU.
<P>
(Zasedání bylo na několik minut přerušeno)
