<CHAPTER ID="014">
Jednominutové projevy k důležitým politickým otázkám
<SPEAKER ID="041" NAME="Předseda">
Dalším bodem jsou jednominutové projevy k důležitým politickým otázkám (článek 150 jednacího řádu).
<SPEAKER ID="042" NAME="Georgios Papastamkos" AFFILIATION="PPE">
(EL) Pane předsedo, vedle tlaku ve finančním smyslu souvisí nejistota, která v současnosti v eurozóně panuje...
<P>
(Předseda řečníka přerušil a požádal o klid ve sněmovně)
<SPEAKER ID="043" NAME="Předseda">
Dámy a pánové, pokud to nedokážete tiše, ve sněmovně během plenárního zasedání prosím nemluvte. Kolegové na obou stranách Evropského parlamentu i v jeho středu, předsedové politických skupin, vážení kolegové z Lucemburska, prosím posaďte se a přestaňte mluvit. Kolegové, toto je plenární zasedání, tak buďte prosím tiše, abychom mohli pokračovat v našich jednominutových projevech.
<SPEAKER ID="044" NAME="Georgios Papastamkos" AFFILIATION="PPE">
- (EL) Pane předsedo, vedle tlaku ve finančním smyslu souvisí nejistota, která v současnosti v eurozóně panuje, i s rozvláčnou politickou rétorikou evropských orgánů a politiků. Zcestná evropská hospodářská správa reagovala podle mého názoru příliš pozdě. Finanční rovnováhu v Evropě samozřejmě potřebujeme.
<P>
Zároveň je nyní načase, aby Evropská "politická" unie řídila hospodářskou unii prostřednictvím světové strategie pro překonání krize a aby zavedla účinnější regulační rámec pro fungování finančních trhů a pro ochranu eura proti spekulativním tlakům. Mám na mysli například to, že je nutné revidovat směrnici o zneužívání trhu. Stejně tak opakuji svůj návrh na vytvoření evropské ratingové agentury.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Pane předsedo, ráda bych využila dnešní příležitosti vystoupit ve sněmovně, neboť jsem neměla to štěstí 11. března, kdy jsme si připomínali Evropský den památky obětem terorismu, k tomu, abych vzdala zasloužený hold těmto obětem. Jsem si vědoma nesmírných obětí, které přinesli ti, kdo ve jménu svobody zaplatili cenu nejvyšší.
<P>
Potřebujeme naléhavě zahájit práci na směrnici na ochranu obětí terorismu, které jsou dlouhodobě přehlíženy a trpí tím, že jsou ponižujícím nespravedlivým způsobem stavěny na roveň se svými vrahy.
<P>
Je nejvyšší čas, abychom v rámci evropských orgánů uznali důstojnost obětí terorismu a pomohli hájit jejich právo na ochranu a spravedlnost. Toto právo bychom měli být co nejdříve schopni vtělit do směrnice, která bude poctou všem, díky nimž bylo toto vše umožněno, přičemž v prvním článku by měla směrnice uvádět, že podpora obětem terorismu zahrnuje i uznání jejich práva na spravedlnost a že už by za to nikdy žádná vláda neměla platit.
<P>
Vyzývám všechny, kdo jsou v postavení, které jim umožňuje chránit oběti, aby nikdy nezapomínali na to, že skutečný mír je mírem zrozeným ze spravedlnosti a že jedině takový mír bychom my všichni, kdo věříme ve svobodu a demokracii v Evropě i všude na světě, měli bránit.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Pane předsedo, uzavření velké části evropského vzdušného prostoru, k němuž došlo v minulých týdnech v důsledku výbuchu islandské sopky, mělo vážné dopady na celé evropské hospodářství. To je zcela zřejmé v případě cestujících, leteckých společností a letišť, a nejen v letectví, ale i v odvětví cestovního ruchu.
<P>
Toto jsem vám chtěla říci. Ve Španělsku se jedná o druhé největší odvětví. Na ostrovech, odkud pocházím, je to hlavní odvětví. Panují velké obavy z negativního vlivu sopečného mraku na cestovní ruch. Hovoří se o ztrátách ve výši 42 milionů EUR denně. Odvětví cestovního ruchu byla uštědřena velká rána a stále ještě není jasné, jaké mohou být její následky v budoucnu.
<P>
Pan Tajani, komisař pro průmysl a podnikání, přislíbil, že se ztrátami v tomto odvětví bude zabývat. Já bych dnes chtěla požádat o okamžitý balíček ulevující těmto leteckým společnostem i podnikům v odvětví cestovního ruchu a o to, aby bylo odvětví cestovního ruchu považováno za prioritu.
<SPEAKER ID="047" NAME="Henri Weber" AFFILIATION="S&amp;D">
(FR) Pane předsedo, Evropská unie má řadu nástrojů, jak dosáhnout vedoucí úlohy ve světě ve výrobě čistých automobilů a především automobilů s elektrickým pohonem.
<P>
Komise musí zajistit, aby se tento projekt stal důležitým evropským cílem a povzbuzovat vzájemnou spolupráci velkých automobilových společností na našem kontinentu sahající od výzkumu a vývoje až po marketing. Musí podpořit rozsáhlé budování přístupných a kompatibilních dobíjecích stanovišť po celé Evropě, přičemž začít musíme s městskými oblastmi. Musí zcela jistě na evropské úrovni, ale pokud možno i na úrovni mezinárodní, navrhnout a podporovat jednotná pravidla a normy, a musí to udělat neprodleně. A konečně musí povzbuzovat členské státy, aby postupně nahrazovaly dopravní prostředky se spalovacím motorem automobily na elektrický pohon.
<SPEAKER ID="048" NAME="Tanja Fajon" AFFILIATION="S&amp;D">
(SL) Dnes si připomínáme Mezinárodní den proti homofobii. Nemohu pochopit, že mnozí lidé stále ještě zavírají oči před násilím na základě sexuální orientace a identity. To rozhodně odsuzuji, stejně jako odsuzuji jakoukoli formu násilí na základě rasy nebo národnosti, víry či vyznání, věku nebo postižení.
<P>
Velmi mne znepokojují mylná, útočná a dokonce nenávistná prohlášení, s nimiž je ještě stále možné se setkat. Znovu a znovu mne šokuje slovní i fyzické násilí páchané na lidech homosexuální orientace a na příslušnících různých menšin.
<P>
Většina Evropanů dnes tvrdí, že by burky měly být zakázány. I když souhlasím s tím, že nikdo by neměl ženy nutit, aby takové oblečení nosily, mám obavy z toho, že zákaz by mohl vyústit v přesný opak toho, co bylo zamýšleno - totiž v uvězňování žen, které jsou k nošení burky ochotny. Nemůžeme dopustit, aby náboženské argumenty podněcovaly diskriminaci a násilí. A na závěr, my všichni jsme lidské bytosti, a je proto důležité, abychom se pořádně zamysleli nad tím, zda opravdu nedokážeme projevit větší míru tolerance k těm, kdo jsou odlišní, nebo zda jen nechceme.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Pane předsedo, dámy a pánové, dovolte, abych vás upozornila na iniciativu Agenda občanů pro vědu a inovace, kterou zahájilo španělské předsednictví Rady prostřednictvím svého Ministerstva pro vědu a inovace.
<P>
Zveme evropskou veřejnost na internetovou stránku http://www.reto2030.eu" , aby si zde vybrala, který z problémů v oblasti vědy a inovací z těch, které navrhlo čtrnáct evropských osobností, by měl být do roku 2030 řešen. Výsledky lze sledovat na internetu a také na výsledkové listině ve dvoraně budovy Evropské rady v Bruselu až do 26. května. K tomuto datu bude také o výsledku informována Rada ve složení pro konkurenceschopnost.
<P>
Vyzývám vás, abyste pro jedno z těchto témat hlasovali a informace o této iniciativě šířili ve svých zemích, aby nám potom, jak by řekl Jean Monnet, naše osobní zapojení dovolilo pokročit kupředu směrem k dosažení Evropské unie pro jednotlivce, Evropské unie pro veřejnost.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Pane předsedo, dámy a pánové, demokracie vyžaduje, aby orgány, jejichž úkolem je sledovat stav občanských práv, byly nezávislé na státu a stranických orgánech. Požadavky ve směrnicích EU, které se týkají regulačních orgánů, jsou stejné co se týká požadavku úplné nezávislosti a silných pravomocí, nestrannosti a transparentnosti.
<P>
V Bulharsku jsou bohužel prováděny změny v některých jednoznačně úspěšných oblastech našeho demokratického systému, jako například prodloužení funkčního období nad pět let, možnost znovuzvolení a rotační systém pro obměnu pracovníků - tedy změny v opatřeních, která zaručují nezávislost systému. Změna přichází bez jakékoli analýzy či výhledu a vzdaluje se od osvědčených evropských postupů.
<P>
Snižování výdajů je pouze argument použitý pro oslabování orgánů, které bojují proti diskriminaci, regulaci médií a za ochranu hospodářské soutěže. Již nyní se projevuje tendence k zásahům směřovaným na finanční a auditorské instituce.
<P>
Upozorňuji Evropský parlament a Evropskou komisi na toto nebezpečí, a doufám, že tak napomohu k tomu, že se Parlament a Komise pokusí odvrátit takové záměry.
<SPEAKER ID="051" NAME="Luigi de Magistris" AFFILIATION="ALDE">
(IT) Pane předsedo, dámy a pánové, rád bych znovu zdůraznil důležitost písemného prohlášení o korupci, které jsem navrhl společně se čtyřmi dalšími poslanci Evropského parlamentu a které polovina Evropského parlamentu, plus jeden, schválila, s cílem zavázat Radu a Komisi k vytvoření právního předpisu, který by skutečně účinně bojoval proti korupci.
<P>
Vrátil jsem se z návštěvy Řecka, kde jsem byl za Výbor pro rozpočtovou kontrolu, a mohu říci, že jedním z důvodů řecké strukturální krize je nepochybně rozhazování veřejných peněz, k němuž dochází i v Itálii. Itálie je sžírána korupcí, jak jsme nedávno viděli. Jádrem této korupce je nezákonné nakládání s veřejnými penězi a vztah mezi jednou politickou stranou a skupinou podnikatelů a organizovaný zločin bílých límečků.
<P>
Je zapotřebí, aby Evropský parlament vyvinul maximální tlak na Komisi a členské státy - členské státy, které se nepřizpůsobí, by měly být potrestány - a aby byly posíleny evropské orgány odpovědné za kontrolu korupce a boj proti organizovanému zločinu.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Pane předsedo, dámy a pánové, v den, kdy si připomínáme Mezinárodní den proti homofobii, bych vás ráda všechny požádala, abyste věnovali vzpomínku všem těm, kdo se v uplynulých letech stali v členských státech oběťmi násilí, osobních urážek i psychického a fyzického zneužívání na základě své sexuální identity.
<P>
Podle Smlouvy o EU je diskriminace na základě sexuální orientace zakázána, tento zákaz však některé členské státy soudržným způsobem neprovádějí. V členských státech, jako je Litva, se úřady pokusily zakázat akci "Diversity Parade", čímž podnítily atmosféru homofobie. V mé zemi, Německu, je ve školách pošlapávána snaha o boj proti homofobii. Pane předsedo, musí být zajištěno, aby ochrana před diskriminací na základě sexuální orientace byla považována za lidské právo.
<SPEAKER ID="053" NAME="Valdemar Tomaševski" AFFILIATION="ECR">
(LT) Dne 24. února jsem společně se zástupci Lotyšska a Polska předložil písemné prohlášení o rovném zacházení se zemědělci v Evropské unii, v němž jsme upozorňovali na nerovné poskytování dotací zemědělcům v různých členských státech EU. V některých členských státech jsou dotace sedmkrát vyšší než minimální hodnota, v průměru jsou vyšší čtyřikrát a mnohé nové členské státy zůstávají pod průměrem EU. Tento stav je v rozporu s jednou z nejdůležitějších zásad Společenství - se zásadou solidarity. Vyzývám Radu, Komisi a Parlament, aby vyrovnaly úroveň přímých plateb nebo alespoň zmenšily rozdíly a zároveň skoncovaly s nerovným zacházením se zemědělci z členských států. Vyzývám své kolegy poslance Evropského parlamentu, aby písemné prohlášení č. 11 o rovném zacházení se zemědělci v Evropské unii podpořili.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Pane předsedo, rád bych vás upozornil na problematiku chiropraxe. Jedná se o nezávislé zdravotnické povolání zabývající se diagnostikou, léčbou a prevencí mechanických poruch pohybové soustavy a jejich dopadem na nervový systém a celkové zdraví a využívající manuální terapie.
<P>
Přestože se chiropraxe vyučuje v samostatných harmonizovaných univerzitních kurzech v celé Evropské unii, nebyla jako léčebná metoda dosud v Evropské unii jednotně uznána. Aby měli pacienti v celé Evropské unii zajištěn přístup ke stejné péči a léčbě, vyzývám vás k podpisu písemného prohlášení, které jsem navrhl s pomocí a podporou ostatních poslanců, aby se chiropraxe dočkala uznání na úrovni Evropské unie.
<SPEAKER ID="055" NAME="John Bufton" AFFILIATION="EFD">
Pane předsedo, britští daňoví poplatníci nakonec zaplatí zhruba 10 miliard GBP na podporu eura - měny, kterou jsme jednoznačně odmítli -v rámci 215 miliard GBP poskytnutých Mezinárodním měnovým fondem. A to je navíc k osmi miliardám GBP, pokud bude Řecko v prodlení se svými dluhy, a pěti miliardám GBP v podobě úvěrových záruk pro Lotyšsko a Maďarsko. To znamená, že Británie může na podporu eura celkem zaplatit až 23 miliard GBP.
<P>
Kdyby se však karta obrátila, mohu si pouze představit, jak si Komise potěšeně mne ruce nad vyhlídkou pádu libry a oslabení Londýna. Nedávno přijaté jednostranné právní předpisy o hedgeových fondech jsou toho jasným projevem. Dovolávat se článku 122 Lisabonské smlouvy je tím nejširším výkladem právního předpisu, s jakým jsem se kdy setkal, a podle mého názoru je projevem určitého politického klamání, z čehož jasně plyne, že každý jednotlivý odstavec kteréhokoli článku každé smlouvy nemá ani cenu papíru, na němž je vytištěn.
<P>
Zdá se, že odůvodnění mimořádných událostí nebere v potaz finanční neodpovědnost, která současný zmatek způsobila. Poslední vývoj připravil Británii o významné pravomoci v oblasti veta tím, že o pomoci, k níž v budoucnu dojde, umožnil hlasovat kvalifikovanou většinou.
<P>
(Předseda řečníka přerušil).
<SPEAKER ID="056" NAME="Andrew Henry William Brons" AFFILIATION="NI">
Pane předsedo, je nezbytné, pokud jde o fungování právního státu, aby orgány měly své vlastní předpisy a pravidla. Čl. 24 odst. 2 jednacího řádu hovoří zcela jasně: nezařazení poslanci delegují jednoho poslance ze svého středu pro účast na schůzích Konference předsedů. Neříká sice, že by delegáti měli být vybíráni hlasováním, avšak jakou jinou metodou se mají přijímat společná rozhodnutí? Snad telepatickými signály?
<P>
Administrativa pro nezařazené uvádí, že delegáti by měli být vybíráni na základě konsenzu. Nedefinuje však, jak konsenzu dosáhnout, ani jinak nevysvětluje, jak delegáty pomocí této metody vybírat. Když jsme se pokusili vybrat delegáta ve volbách, byl takový výběr prohlášen za neplatný.
<P>
Jaká byla reakce Parlamentu na to všechno? Bude měnit pravidla tak, aby mohli být delegáti - takzvaně - vybráni spíše předsedou Parlamentu než delegujícími poslanci. Bude ještě dlouho trvat, než předseda Parlamentu začne vykonávat naše právo hlasovat na plenárním zasedání?
<SPEAKER ID="057" NAME="Předseda">
Dovolte, abych vám připomněl, že Výbor Evropského parlamentu pro ústavní záležitosti podává výklad k této situaci a určitě se jí bude i nadále zabývat.
<SPEAKER ID="058" NAME="Slavi Binev" AFFILIATION="NI">
(BG) Pane předsedo, dámy a pánové, sopečný prach v ovzduší nad Evropou narušil i práci evropských orgánů. V prvé řadě znemožnil plenární zasedání Evropského parlamentu ve Štrasburku, neboť více než polovině poslanců se nepodařilo se do Štrasburku dopravit.
<P>
Zdá se, že Štrasburk je obtížně dostupný, a za mimořádných okolností se tam nelze dostat vůbec. Chtěl bych proto v souvislosti s tím položit následující otázku: není to jen další signál, že Evropský parlament musí přijmout rozhodnutí, že bude mít jen jedno hlavní sídlo - v Bruselu? Budete jistě souhlasit s tím, že v době finanční krize se zavedením jediného sídla Parlamentu ušeří miliony EUR z peněz daňových poplatníků. A také by tím skončil pojízdný cirkus, jak je naše každoměsíční stěhování často označováno.
<SPEAKER ID="059" NAME="Eduard Kukan" AFFILIATION="PPE">
(SK) Ochrana osob patřících k národnostním menšinám je zcela oprávněně důležitou součástí mezinárodního vývoje a vztahů mezi státy. Diskutujeme o ní i zde na půdě Evropského parlamentu, přičemž klademe důraz na evropské hodnoty a povinnost vlád tyto hodnoty dodržovat.
<P>
Chci v této souvislosti poukázat na politickou citlivost této problematiky, neboť právě s ohledem na ni existují široké možnosti jejího zneužití, zejména tehdy, když vlády při prosazování těchto otázek postupují jednostranně, bez konzultace s těmi, jichž se to týká.
<P>
Za nežádoucí a nepřijatelné považuji, když se tyto otázky prosazují necitlivě se záměrem ovlivňovat vnitropolitickou situaci jiné země, někdy dokonce před volbami, čemuž se běžně říká arogance. Pokud mi někteří z vás nerozuměli, hovořil jsem o současných slovensko-maďarských vztazích.
<SPEAKER ID="060" NAME="Monica Luisa Macovei" AFFILIATION="PPE">
Pane předsedo, důležitou příčinou krize byla korupce - mocné společnosti a mocní jednotlivci zneužívali politiky, orgány a fondy pro svůj osobní prospěch. Tyto problémy korupce nezmizí s dalším vývojem, jen se tento jev stane sofistikovanějším. Dosavadní vnitrostátní úsilí nebylo ve všech členských státech účinné. Nesmíme přehlížet tuto realitu, měli bychom si ji jasně uvědomit. Dostali jsme se do bodu, kdy Komise a Rada musí naléhavě stanovit spolehlivý protikorupční mechanismus v rámci Unie a jejích členských států. Jakékoli odsouvání poškodí zájmy evropských občanů.
<SPEAKER ID="061" NAME="Zoran Thaler" AFFILIATION="S&amp;D">
(SL) Slovinsko a Chorvatsko jsou dva sousedící státy, národy, které po staletí bez vážnějších problémů koexistovaly. Platí to i dnes a většina Slovinců by uvítala, kdyby se Chorvatsko při nejbližší příležitosti stalo členem Evropské unie. Po osmnácti letech jednání se v roce 2009 těmto dvěma vládám podařilo vyřešit hraniční spor a rovněž neshody ohledně severní hranice Jaderského moře, což je záležitost, která byla pro Slovinsko právem znepokojivá.
<P>
Mezinárodní dohoda o stanovení hranic, jejímž cílem bylo tento problém spravedlivě vyřešit, byla podepsána ve Stockholmu za přítomnosti zástupců švédského předsednictví. Proces ratifikace dohody se tak zjevně blíží ke svému závěru. Ve Slovinsku nás o ní čeká hlasování v referendu, které je vyhlášeno na 6. června tohoto roku.
<P>
Vyzývám evropské politické síly, zejména Evropskou lidovou stranu, aby se obeznámily s kampaní, jež tento měsíc probíhá v mé zemi, a aby přispěly k pozitivnímu výsledku, který posílí naše dobré sousedské vztahy a pomůže rovněž zajistit nestabilním oblastem Balkánu evropskou budoucnost.
<SPEAKER ID="062" NAME="Ramon Tremosa i Balcells" AFFILIATION="ALDE">
Pane předsedo, před deseti dny byla eurozóna skutečně výrazně blízko tomu, aby skončila, evropský záchranný balíček dal však naší společné budoucnosti šanci. Jsem přesvědčen, že krize má víc co do činění s hluboko zakořeněnými problémy v některých členských státech eurozóny než se spekulanty - těmito faktory jsou členské státy se špatnou rozpočtovou kázní, neúčinné pracovní trhy a masivní zadlužení v soukromém sektoru.
<P>
Pro záchranu eurozóny musíme reformovat její správu. Návrh správy, který předložila minulý týden Evropská komise, obsahuje některé dobré myšlenky - je to například mnohem větší důraz kladený na rozpočtovou politiku a důsledná koordinace mezi rozpočtovými politikami členských států. Tyto návrhy by současně měly brát v úvahu společný program strukturálních reforem. Ve Španělsku se pan Zapatero minulý týden rozhodl pro úsporný program, aby se mohl vyhnout voličsky nepopulární reformě trhu práce.
<P>
A konečně, nemějte obavy o hodnotu eura - propad společné měny je prospěšný pro hospodářství eurozóny.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Pane předsedo, v Parlamentu zavládlo zděšení, když jsme se dozvěděli o vzniku pracovní skupiny s úkolem jednat o "výsadním postavení" pro Tunisko.
<P>
Proč jsme zděšeni? Protože neuplyne den, abychom z této země neslyšeli zprávy o tom, že přibývá výhružek a zastrašování vůči těm, kdo si dovolí kritizovat praktiky tamějšího režimu.
<P>
Aniž bych se vracela k výsledkům posledních komunálních voleb - 90 % hlasů obdrželi ti, kdo mají blízko k centrální moci - uvedu několik příkladů. Dne 6. května byl cestou na večeři s někdejším pařížským předsedou advokátní komory zatčen novinář Zouhair Makhlouf, který se později stal terčem hrubého zacházení ze strany policie. Není pochyb o tom, že dne 18. května bude novinář Fahem Boukadous odsouzen ke čtyřem letům odnětí svobody. Jaký byl jeho zločin? Vypracoval zprávu o společenských nepokojích v oblasti Gafsa a o represích, které po těchto nepokojích následovaly. Právníci Abderraouf Ayadi, Ayachi Hammami, Mohamed Abbou a Radhia Nasraouiová jsou vystaveni trvalému zastrašování.
<P>
Internet je stále častěji cenzurován. Dovolte mi uvést jeden příklad, pane předsedo: můj blog je nyní cenzurován...
<P>
(Předseda řečnici přerušil).
<SPEAKER ID="064" NAME="Martin Ehrenhauser" AFFILIATION="NI">
(DE) Pane předsedo, v současnosti se prakticky každá politická diskuse o hospodářské a finanční krizi zabývá jen tím, kolik miliard EUR bude potřeba k zalepení příští černé díry. Obvykle se při těchto diskusích pevně držíme za šos pana Ackermana a spol.
<P>
Naše skutečná potřeba však spočívá v zásadní diskusi o současném měnovém systému. Měli bychom se konečně začít zabývat tím, jak například zbavit náš systém naléhavého imperativu růstu. Co můžeme učinit, abychom kontrolovali banky a jejich honbu za poskytováním úvěrů? Měli bychom zrušit úroky? Jak můžeme docílit rozlišení mezi hodnotou a peněžní hodnotou? Měli bychom využívat peníze k vytváření hodnot pro naši společnost, a nikoli k vytváření peněžní hodnoty! Měli bychom takovou diskusi využít ke snaze o reformu měnového systému zevnitř, než nás události předstihnou. To je však možné pouze za předpokladu, že budeme mít k dispozici silné a především také nezávislé politiky.
<SPEAKER ID="065" NAME="Gerard Batten" AFFILIATION="EFD">
Pane předsedo, jsem si jist, že každému je známo, že Spojené království má nyní novou vládu, kterou můžeme nazvat liberálně - demokraticko - konzervativní koalicí. V dohodě mezi konzervativci a liberálními demokraty se říká toto: souhlasíme s tím, že v průběhu funkčního období příštího Parlamentu nedojde k žádnému dalšímu přesunu svrchovanosti ani pravomocí (myšleno na Evropskou unii). Samozřejmě že každý, kdo o tom něco ví, si je vědom toho, že k žádnému dalšímu přesunu svrchovanosti, o kterém by se hlasovalo v referendu, nedojde, protože vše se již udělalo v rámci Lisabonské smlouvy. Nebude tedy nutné žádat svolení obyvatel Spojeného království ani žádné jiné země v Evropské unii, prostě se to stane tak jako tak.
<P>
Avšak jestli pan Cameron skutečně myslí vážně to, co říká, pak má nyní skvělou příležitost, jak opravdu dodržet tento svůj slib, neboť, jak zdůraznil v této sněmovně před několika týdny můj kolega Trevor Coleman, příchod nových členů do Evropského parlamentu znamená, že bude nutné znovu ratifikovat Lisabonskou smlouvu všemi členskými státy. Takže v případě Spojeného království má nyní Cameron skvělou příležitost buď neratifikovat opětovně Smlouvu, nebo ji v referendu předložit britskému lidu. Doufejme, že dodrží to, co říká, a že to udělá.
<SPEAKER ID="066" NAME="Ivo Vajgl" AFFILIATION="ALDE">
(SL) Minulou sobotu se v paláci Belveder ve Vídni konala oslava při příležitosti 55. výročí podpisu rakouské státní smlouvy. Znamená to bezpochyby významné datum pro rakouskou historii, neboť tak bylo možné vytvořit rakouskou státnost a důstojnost.
<P>
Slovinské ministerstvo zahraničních věcí prostřednictvím svého velvyslance informovalo rakouskou vládu, nebo ji spíš upozornilo, že musí být provedena ustanovení rakouské státní smlouvy týkající se práv slovinské menšiny v Rakousku. Dá se říci, že dvojjazyčnost dopravních značek v Korutansku je stále tabu, a vláda ve Vídni znova a znova podléhá extremistickým názorům korutanských nacionalistů.
<P>
Zároveň blahopřeji Rakušanům k tomuto výročí a vyzývám je, aby přijali politiky smírnější k menšinám.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Pane předsedo, dnešní Mezinárodní den proti homofobii musí být příležitostí k obnovení našeho závazku k všeobecnému dodržování lidských práv na celém světě, a to v době, kdy v řadě členských států stále ještě existují předpisy nebo praktiky, které zahrnují diskriminaci na základě sexuální orientace nebo pohlavní identity.
<P>
Současně musíme ještě rozhodněji odsoudit fyzické útoky a opakovaná homofobní prohlášení, jejichž počet vzrůstá. Úzus mlčení musí skončit. Částečně lze tento problém řešit výukou k toleranci, neboť je tak třeba změnit současné postoje, a to i v našich evropských zemích. Otázku výuky k toleranci nesmíme přehlížet, ba právě naopak.
<P>
A konečně je důležité, aby evropská diplomacie byla pověřena k tomu, aby zajistila, aby země, v nichž stále platí právní předpisy, podle kterých je homosexualita trestným činem, tyto předpisy zrušily. Dovolte, abych využila příležitosti a apelovala v tomto ohledu na baronku Ashtonovou.
<SPEAKER ID="068" NAME="Andrey Kovatchev" AFFILIATION="PPE">
(BG) Pane předsedo, chtěl bych se vyjádřit k poznámkám některých kolegů ze skupiny Progresivní aliance socialistů a demokratů v Evropském parlamentu a skupiny Aliance liberálů a demokratů pro Evropu, kteří bezdůvodně útočili na bulharskou vládu.
<P>
Bulharsko poprvé od okamžiku, kdy se vydalo na cestu postkomunistické proměny, projevilo svou politickou vůli nejen slovy, ale i činy, a vyhlásilo boj korupci a organizovanému zločinu. Hmatatelné výsledky v této oblasti ocenili jak mezinárodní partneři Bulharska, tak občanská společnost v této zemi. Míra podpory předsedy vlády je 56 % a v případě ministra vnitra 60 %.
<P>
Otázkou však zůstává, proč Bulharsko tolik zaostává a z hlediska životní úrovně je v rámci Evropské unie na konci žebříčku. Odpověď na tuto otázku je potřeba stále hledat v prospěchářských ambicích komunistické elity konce osmdesátých let. Podařilo se jim v průběhu dvacetiletého přechodného období využíváním represivního systému státní bezpečnosti a jeho chapadel ve státním hospodářství v té době proměnit svou politickou moc i v moc hospodářskou a předat ji svým synům a vnukům a rovněž udržet své agenty na klíčových ministerstvech, v bankách a průmyslových odvětvích v zemi.
<P>
Současná vláda bojuje proti neregulovanému zavazujícímu propojení politiky a hospodářství s využitím veškerých právně přípustných nástrojů evropského ústavního státu.
<P>
Rád bych jen na závěr požádal kolegy ze skupiny S&D, aby se poučili od svých německých kolegů, pokud jde o nástupce bývalé komunistické strany v NDR. BSP (Bulharská socialistická strana) je přímým nástupcem Bulharské komunistické strany, stejně jako Levicová strana v Německu. Problémy s vytvořením vlády v Severním Porýní-Vestfálsku naznačují, jak je tato záležitost i v současné době v Evropě aktuální.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Byl jsem minulý týden pracovně navštívit komunitu sezónních dělníků v regionu Huelva v jižním Španělsku. Povšiml jsem si některých zajímavých věcí a španělské orgány si za ně zaslouží pochvalu. Existuje zde nicméně řada problémů souvisejících se zákonným i nezákonným přistěhovalectvím, s pracovními smlouvami, u nichž musí v budoucnosti dojít k uzavírání v rodném jazyce těch, kdo se vydají za prací do cizích zemí, a to nemluvím o obrovském množství problémů spjatých s pracovními a ubytovacími podmínkami. Jsem přesvědčen, že se do Parlamentu musí co nejdříve dostat směrnice Evropské unie upravující sezónní práci, abychom se mohli s těmito problémy vypořádat co možná nejúčelněji a nejúčinněji.
<SPEAKER ID="070" NAME="Metin Kazak" AFFILIATION="ALDE">
(BG) Pane předsedo, ve čtvrtek 14. května večer jsem ve městě Kardžali v jižním Bulharsku převzal 54 tisíc podpisů shromážděných od občanů, kteří bojují za normální pracovní podmínky a silnou místní vládu. Petici podepsali občané ze sedmi obvodů v Kardžali během pouhých deseti dnů. Lidé podporují boj proti korupci na všech úrovních správy. Jsou však proti okázalým násilným metodám a krokům, které exekutiva využívá k tomu, aby odňala soudům a státním zástupcům jejich funkce a také omezila a potlačila autoritu místních vlád.
<P>
Proti samotnému starostovi Kardžali bylo například za poslední rok vedeno 138 vyšetřování, z toho třináctkrát v jediné záležitosti. Za méně než rok bylo provedeno více než 700 kontrol v 30 obcích, kde je starosta za stranu DPS (Hnutí za práva a svobody), avšak starostové za stranu GERB (Občané za evropský rozvoj Bulharska) byli takových kontrol ušetřeni. Navíc nám guvernér provincie Kardžali ani neumožnil převzít petici v řádné administrativní budově a museli jsme se setkat pod širým nebem. Slíbil jsem, že o tomto občanském protestu uvědomím evropské orgány.
<SPEAKER ID="071" NAME="Předseda">
Pane Kazaku, tempo vaší řeči bylo pro tlumočníky příliš rychlé. Vaši řeč nebylo možné přesně tlumočit.
<P>
Tím je tento bod uzavřen.
