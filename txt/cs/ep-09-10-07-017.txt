<CHAPTER ID="017">
Situace v Guineji (rozprava) 
<SPEAKER ID="172" NAME="Předsedající">
Dalším bodem jsou prohlášení Rady k situaci v Guineji.
<SPEAKER ID="173" NAME="Cecilia Malmström">
úřadující předsedkyně Rady. - Pane předsedající, měníme téma. Vážení poslanci se rozhodli vznést a zařadit na program jednání velmi vážnou, důležitou otázku.
<P>
V pondělí 28. září bylo v guinejském městě Conakry zabito více než sto lidí, když příslušníci guinejských bezpečnostních sil stříleli do davu demonstrantů. Guinejští občané se shromáždili na stadionu v hlavním městě, aby protestovali proti předpokládanému záměru prozatímního vůdce guinejské armády, kapitána Mousse Dadise Camary, kandidovat na prezidenta. Konečný počet mrtvých dosud není znám, neboť vojáci rovněž odklidili mrtvá těla, aby nemohla být spočítána ve veřejných márnicích. V této fázi neznáme skutečný rozsah těchto tragických událostí. Počet zraněných je údajně nejméně 1200 a očití svědkové podali zprávy, že vojáci v ulicích Conakry znásilňovali ženy.
<P>
Během této násilné represe došlo ke zranění a dočasnému zatčení několika představitelů opozice. Počet dosud zadržených protestujících je rovněž neznámý, domy představitelů opozice byly vyrabovány a obchody vyloupeny muži v uniformách. V televizním prohlášení učiněném následujícího dne vyjádřil kapitán Camara soustrast rodinám zabitých a navštívil některé zraněné. Vyhlásil dva dny národního smutku a přislíbil vyšetření násilí. Distancoval se od zabíjení prohlášením, že složky armády zodpovědné za tato zvěrstva nebyly pod jeho kontrolou.
<P>
Evropská unie bez prodlení tyto brutální, šokující události rázně odsoudila. Prohlášení předsednictví, prohlášení vysokého představitele Solany a prohlášení komisaře EU De Guchta byla vydána následující den. Budeme trvat na propuštění zadržených osob a na důkladném vyšetření událostí.
<P>
Násilí v Guineji si bylo celosvětové odsouzeno. Minulou středu byla o situaci v zemi zpravena Rada bezpečnosti OSN. Africká unie události odsoudila a rozhodla se vypracovat zprávu týkající se možných opatření. Hospodářské společenství států západní Afriky (ECOWAS) vyzvalo k úplnému mezinárodnímu prošetření záležitosti. Parlament, jak víte, odsoudil protiústavní převzetí moci a ve svém usnesení ze dne 15. ledna 2009 vyzval k respektování lidských práv a k urychlenému znovunastolení ústavního pořádku. Evropská unie se rozhodla zahájit konzultace podle článku 96 dohody z Cotonou a rozvojová pomoc EU - kromě humanitární pomoci a podpory pro přechod k demokracii - byla zmrazena.
<P>
Nebyli jsme sami. V souladu s námi jednali naši mezinárodní partneři. Africká unie a ECOWAS se rozhodli pozastavit členství Guineje do doby, než bude ustanoven demokraticky zvolený parlament nebo vláda. Pod společným předsednictvím Africké unie a ECOWAS a za účasti Evropské unie byla vytvořena mezinárodní kontaktní skupina pro Guineu. V březnu se vojenská junta dohodla s opozicí na uspořádání voleb do konce roku 2009, což přineslo rozumnou naději na přechod k míru a demokracii. Kapitán Camara vydal ujištění, že nikdo z vůdců převratu nebude kandidovat na politickou funkci. Transformační proces měla řídit národní transformační rada, která měla také připravit nezbytné změny ústavy, aby se mohly konat volby.
<P>
Co tedy můžeme učinit, abychom zabránili dalšímu násilí, a jak můžeme pomoci obyvatelům Guineje v jejich legitimní touze po demokracii, právním státu, míru a rozvoji? Tedy, jsou tu tři hlavní oblasti, kde lze jednat. Především bychom měli udržovat a zesílit politický tlak na režim v Conakry, zejména v kontextu existující mezinárodní skupiny. Rozhodnutí kapitána Camary nekandidovat ve volbách by mohlo umožnit opětovné uklidnění situace. Jmenování prezidenta Burkiny Faso, pana Blaise Compaoré, zprostředkovatelem řešení krize za ECOWAS a mezinárodní kontaktní skupinu je velmi dobrým znamením a Evropská unie toto rozhodnutí prostřednictvím svého předsednictví přivítala. Doufáme, že jeho působení přispěje k dosažení bezpečného, mírového, trvalého řešení situace v Guineji.
<P>
Za druhé je možné dále prozkoumat možnosti cílených sankcí vůči jednotlivcům zodpovědným za násilí. Tento postup budeme muset koordinovat s Africkou unií a dalšími mezinárodními a bilaterálními partnery. Z tohoto hlediska bude důležité nadcházející setkání ministerské trojky EU-Afrika v Addis Abebě a setkání na téma Guineje konané 12. října v Abuji.
<P>
Za třetí bychom měli pokračovat v poskytování humanitární pomoci civilnímu obyvatelstvu a podporovat proces demokratické transformace. Ten však bude záviset na ochotě dočasných guinejských orgánů znovu se zapojit do mírového, konstruktivního dialogu s jasným odhodláním vzdát se dalšího užití násilí a respektovat lidská práva a politické svobody občanů. Vynaložíme veškeré úsilí, abychom obyvatelům Guineje v tomto kritickém okamžiku pomohli, a jsme odhodláni podporovat návrat civilní, ústavní, demokratické vlády zvolené ve svobodných, transparetních volbách. Vyzýváme všechny zainteresované strany v Guineji, aby se vyvarovaly násilí a aby provedly mírovou, demokratickou transformaci.
<SPEAKER ID="174" NAME="Filip Kaczmarek" LANGUAGE="PL">
Pane předsedající, paní Malmströmová, krize v Guineji je podle mého názoru typickým úkazem širšího problému, který se bohužel projevuje v mnoha afrických zemích. Tímto problémem je slabost demokratických institucí a nedostatečný rozvoj - v některých případech dokonce absence - mechanismů typických pro vyspělé občanské společnosti. Pro Evropu je to důležité nejen proto, že nás zavazují naše hodnoty - je to důležité i z čistě pragmatických důvodů.
<P>
Poměrně často hovoříme o účinnosti rozvojové spolupráce. To není nic neobvyklého, protože jsme největším poskytovatelem této pomoci, a proto se musíme zajímat o její efektivní využívání. Musíme však čelit skutečnosti, že nedosáhneme zlepšení v procesu zvyšování účinnosti, pokud země, které rozvojové spolupráce využívají, nebudou muset poskytnout minimální garance řádného využívání této pomoci. Skutečnost je však taková, že takové garance lze jen velmi těžké vytvořit bez demokracie a občanské společnosti.
<P>
Včera pan Camara obvinil Francii, že ponížila Afričany tím, že přerušila vztahy s Guinejí. To není pravda. Afričany neponížila Francie. Byl to sám pan Camara, kdo ponížil své krajany a Afričany. Ponížil je, protože umožnil zabíjení a znásilňování. Reakce Francie a francouzské vlády byla oprávněná a správná a náš postoj by měl být stejně rázný a přísný.
<P>
Je to paradox, ale situace je poměrně jednoduchá. Na brutální činy, které se odehrály v Guineji, nemůžeme nereagovat. Musíme požadovat zastavení veškerého násilí. Spolu s paní Malmströmovou se domnívám, že mise prezidenta Burkiny Faso je velmi dobrá věc a přeju mu úspěch. Doufejme, že bude efektivní. Měli bychom rovněž podporovat Africkou unii, která ohlásila uvalení sankcí, pokud nedojde k obnovení civilní vlády.
<P>
Víme o odhodlání Švédska napomoci procesu budování demokracie. Víme, že právě toto je skutečnou prioritou předsednictví v oblasti rozvojové politiky. Víme rovněž, že švédská vláda má v této oblasti značné zkušenosti a v minulosti dosáhla úspěchů. Chci proto doufat a věřit, že toto odhodlání v případě tak těžkém a extrémním, jako je případ Guineje, bude efektivní a přinese výsledky.
<SPEAKER ID="175" NAME="Patrice Tirolien" LANGUAGE="FR">
Pane předsedající, znepokojující vývoj týkající se politické a bezpečnostní situace v Guineji vyžaduje ráznou reakci Evropské unie. Jak víte, 28. září 2009 oddíly guinejské vlády krvavě potlačily společnou mírovou demonstraci všech opozičních stran, přičemž bylo zabito 157 osob a zraněno více než tisíc lidí, z nichž někteří se stali obětmi obzvláště krutého znásilnění a zmrzačení. Guinejská republika je země, která od vyhlášení samostatnosti v roce 1958 zakusila pouze dva diktátorské režimy. Přišel čas, aby tato příšerná spirála skončila.
<P>
Evropská unie, její členské státy a její instituce již 28. prosince 2008 odsoudily coup d'etat Moussy Dadise Camary, Rada pak uplatnila článek 96 dohody z Cotonou, aby spolu s guinejskými orgány vytvořila plán, který by sloužil jako rámec pro přechod k demokracii. Seznam opatření zahrnoval zejména uspořádání svobodných, transparentních voleb v horizontu jednoho roku a závazek příslušníků CNDD, především Mousse Dadise Camary, že v těchto volbách nebudou kandidovat.
<P>
Rozhodnutí kapitána Camary odložit konání voleb na jaro 2010 a jeho odmítnutí zabývat se otázkou, zda bude kandidovat na úřad guinejského prezidenta, byly znamením toho, co se při této eskalaci mělo odehrát. Demonstrace, která byla 28. září krvavě potlačena, usilovala právě o to, aby junta dodržela své závazky. Reakce úřadující vlády v Conakry dosti zřetelně odhaluje její skutečné záměry: eliminovat veškeré formy demokratické opozice, aby se mohla udržet u moci.
<P>
Mezinárodní společenství odpovědělo jednomyslným odsouzením těchto násilných činů guinejského režimu. Rozlícen těmito masakry odmítl parlamentní Výbor pro rybolov nedávno, zcela oprávněně, hlasovat pro schválení dohody o rybolovu mezi Evropskou unií a Guinejí.
<P>
Dnes ve světle posledních událostí by Evropský parlament rád věděl, jaká rozhodnutí zamýšlí Rada přijmout v souvislosti s touto situací. Především, zamýšlí Rada usilovat o vytvoření mezinárodní komise pro vyšetření událostí z 28. září? Jak Rada zamýšlí jednat, aby zajistila, že CNDD bude respektovat své závazky, konkrétně že v nejbližším možném termínu uspořádá svobodné, transparentní volby bez účasti Mousse Dadise Camary a dalších členů CNDD? Co se týká článku 96 dohody z Cotonou, jaká opatření hodlá Rada učinit proti guinejské juntě? A konečně, jaké konkrétní závazky Rada přijala, aby podpořila rozličné iniciativy ECOWAS, Africké unie a mezinárodní kontaktní skupiny pro Guineu?
<SPEAKER ID="176" NAME="Niccolò Rinaldi">
jménem skupiny ALDE. - (IT) Pane předsedající, paní Malmströmová, dámy a pánové, především bych rád vyjádřil veškeré sympatie conakerským obětem jménem skupiny Aliance liberálů a demokratů pro Evropu a třiceti afrických zástupců v Liberálně-demokratické síti AKT-EU, se kterými jsme se minulý týden setkali, abychom mimo jiné diskutovali o situaci v Guineji, spolu s předsedou guinejské liberální strany, které se násilí bohužel přímo dotklo.
<P>
Co se týká kroků, které je třeba učinit ve vztahu k určitým oblastem již zmíněným švédským předsednictvím, máme následující požadavky: za prvé, spolu s našimi partnery z Africké unie požadujeme propuštění dosud zadržovaných vězňů a politických vůdců. Za druhé, musíme požadovat konání svobodných, demokratických voleb bez účasti členů Národní rady pro demokracii a rozvoj (CNDD). Za třetí, vyzývám k přijetí cílených sankcí bez nějakého opatrného přešlapování kolem, protože každopádně musíme vyslat velmi jasné poselství ve věci zvěrstev, ke kterým došlo. Za čtvrté, rádi bychom vznesli i otázku dohody o rybolovu: Naše skupina ALDE hlasovala ve Výboru pro rybolov proti ní, čímž přispěla k zajištění většiny potřebné k jejímu zablokování na co nejdelší dobu. Jsme přesvědčeni, že toto je další důležité rozhodnutí, které Rada musí učinit.
<P>
Pátým bodem je, že musíme vytvořit cílené programy na pomoc obětem, zejména ženám, které byly znásilněny a které speciálně zaměřenou pomoc rozhodně potřebují. Nakonec přichází otázka spravedlnosti. Pro nás má zásadní význam, aby nevznikla pouze mezinárodní vyšetřovací komise, ale aby se plně zapojil i Mezinárodní trestní soud. Domníváme se, že pokud existuje poučení z případu conakerských obětí, pak je to stvrzení, že spravedlnost musí být vykonána a lidé, kteří spáchají zločiny tohoto druhu v Africe nebo kdekoli jinde, nesmí vyváznout bez úhony.
<SPEAKER ID="177" NAME="Eva Joly">
jménem skupiny Verts/ALE. - (FR) Pane předsedající, ministři, dámy a pánové, tváří v tvář tragickým událostem, ke kterým došlo minulý týden v Guineji, nemůže zůstat mlčet. Skutečnost, že došlo k použití násilí proti oponentům a obzvláště proti ženám, je naprosto šokující a nepřijatelná.
<P>
Chtěla bych vyjádřit podporu obětem i jejich rodinám, z nichž některé stále ještě čekají na vydání ostatků svých nejbližších, které byly odstraněny juntou za účelem zakrytí stop tohoto masakru.
<P>
Kromě opatření, které iniciovala Rada a Komise, nám nyní parlamentní situace umožňuje reagovat na tyto násilné činy a vyslat rázné poselství guinejské vládě tím, že odmítneme zprávy o dohodě o partnerství v odvětví rybolovu s Guinejí, o které budeme hlasovat na příštím plenárním zasedání.
<P>
Výbor pro rozvoj již v září tuto dohodu o rybolovu mezi Evropskou unií a Guinejí jednomyslně zamítl a vyjádřil pochyby o využívání finančních prostředků vyčleněných Evropskou unií. Kromě skutečnosti, že přidělování finančních zdrojů na základě úlovků evropských plavidel, aniž by byly brány do úvahy rybářské zdroje nebo vliv na místní obyvatelstvo, se nezdá být vhodné, nedávné události v nás vzbuzují obavy, že tyto prostředky budou využívány pro vojenské účely proti obyvatelům Guineje.
<P>
Dámy a pánové, Evropský parlament nemůže schválit dohodu o rybolovu s Guinejí, zatímco rány obětí stále krvácejí. Schválení by vyslalo špatné poselství guinejské vládě. Byl by to skandál, se kterým bych se já osobně nemohla ztotožnit.
<SPEAKER ID="178" NAME="Marie-Christine Vergiat">
jménem skupiny GUE/NGL. - (FR) Pane předsedající, dámy a pánové, jako na mnohé další nové poslance zde na mne hluboce zapůsobila pozornost, která je v rozpravách věnována lidským právům, zejména v rozpravách pod řízením našeho předsedy Jerzyho Buzka. Plně se k tomu připojuji, protože jestliže tu jsem, jestli jsem se ocitla v čele volební listiny při evropských volbách ve Francii, pak to bylo především proto, že bojuji za sdružení a konkrétně za lidská práva.
<P>
Proto mne nemohou události v Guineji nechat v klidu, protože 28. září to byli bojovníci za lidská práva a obecněji představitelé občanské společnosti, kdo byli zatčeni, znásilněni, pokud se jednalo o ženy, a zmasakrováni: více než 150 lidí bylo zabito a přes 1250 zraněno - jak zde již bylo řečeno - během jediného dne. Represe pokračovaly v následujících dnech a pokračují dodnes, přestože tito lidé - jak zde již také zaznělo - se sešli, aby panu Camarovi mírumilovně připomněli jeho vlastní závazky. Podle přicházejících svědectví není nejmenších pochyb, že navzdory prohlášením, která kapitán učinil v opačném smyslu, byly tyto násilné činy provedeny silami blízkými vládě.
<P>
Situace je chaotická, ale poté, co se znovu seskupily v Guinejské národní radě organizací občanské společnosti, žádají organizace občanské společnosti mezinárodní společenství o pomoc. Během posledních měsíců šla tato národní rada příkladem africkým zemím, když na základě závazků učiněných panem Camarou organizovala pro guinejský lid rozsáhlý proces.
<P>
Zprávy přicházející z Guineje jsou znepokojivé. Nemůžeme je řešit jen projevy zde v Evropském parlamentu Tato rozprava se koná na naši žádost, na žádost skupiny konfederace Evropské sjednocené levice a Severské zelené levice, ale musíme jít ještě dále. Vyzýváme k výslovnému odsouzení potlačení demonstrace.
<P>
Paní ministryně, hovořila jste o cílených sankcích. Mohla byste nám o nich sdělit více? Paní ministryně, domnívám se, že ve věci výzvy k okamžitému zastavení perzekucí, k propuštění zadržených a ke zřízení mezinárodní vyšetřovací komise pro vyšetření těchto událostí postupujeme správným směrem. Mohla byste nám však poskytnout další informace i o této otázce?
<P>
Sdělila jste nám též, že byla zmrazena veškerá pomoc kromě pomoci humanitární a potravinové. To nám připadá jako naprosté minimum, ale budeme-li mluvit prakticky, jakým způsobem můžeme podpořit přechod k demokracii?
<P>
Pane předsedající, chceme, aby se na příštím dílčím zasedání ve Štrasburku hlasovalo o usnesení, aby se tak Evropský parlament neomezoval pouze na projevy, ale aby konal prostřednictvím přijetí rozhodnutí, jak to dokázal loňského ledna. Řeknu to ještě jednou: jedná se o naléhavou záležitost. Organizace v terénu nás varují před rizikem vzniku etnického konfliktu. Nesmíme čekat na novou Rwandu, než začneme konat; lidská práva je třeba hájit v Africe stejně jako v kterékoli jiné části světa.
<SPEAKER ID="179" NAME="Licia Ronzulli" AFFILIATION="PPE">
(IT) Pane předsedající, dámy a pánové, paní Malmströmová dokonale popsala situaci v Guineji. Po několik týdnů je Guinea dějištěm násilných střetů, během nichž se svobodní občané demonstrující v ulicích ve jménu svých politických přesvědčení stali obětmi bezprecedentního násilí. Guinejská vláda pronásleduje a zabíjí každého, jehož politické přesvědčení se liší od přesvědčení jejích vůdců, čímž obyvatele připravuje o všechny druhy svobod, které jsou, jak dobře víme, nedotknutelným právem každé lidské bytosti.
<P>
Odehrává se už bůhví kolikátý masakr a hrozí, že pokud urychleně nepodnikneme okamžité, hmatatelné kroky, přemění se v genocidu. Minulý týden se Smíšené parlamentní shromáždění AKT-EU, jehož jsem místopředsedkyní, rozhodlo přijmout usnesení odsuzující použití síly ze strany guinejských úřadů a požadující, aby místní vláda okamžitě umožnila vládu práva a dodržovala základní práva.
<P>
Po smrti 157 lidí v pouličních střetech a po pokusech Mousse Dadise Camary zamést stopy se příslušníci opozice obrátili na mezinárodní společenství s nadějí na získání pomoci a větší ochrany. 5. října se však kapitán Camara postavil proti přítomnosti zahraničních mírových jednotek v zemi a odmítl jakékoli zahraniční vměšování do vnitřních záležitostí.
<P>
Proto se domnívám, že kromě toho, že vyjádříme své odsouzení, musíme zareagovat i bezprostředním, konkrétním činem, jak zde právě řekl kolega poslanec pan Rinaldi. Tváří v tvář porušování a popírání práva na život - kdy jsou ženy a děti postiženy znovu - nesmíme zůstat v nečinnosti a musíme vyžadovat nastolení právního státu. Proto na vás, kolegové poslanci a zástupci institucí, apeluji a doufám, že dosáhneme jednomyslné shody - a zdůrazňuji jednomyslné - ve věci přijetí okamžitých opatření, která obyvatelům Guineje umožní znovu ve vlastní zemi ustanovit základní, nezcizitelná práva, jakými jsou demokracie a svoboda. Přirozeně chci rovněž osobně vyjádřit svou podporu všem rodinám zasaženým těmito tragickými událostmi.
<SPEAKER ID="180" NAME="Isabella Lövin" AFFILIATION="Verts/ALE">
Pane předsedající, paní Malmströmová, dámy a pánové, jsem členkou Výboru pro rybolov a loni v prosinci jsem osobně navštívila Guineu, tuto záležitost jsem tedy sledovala velmi pozorně.
<P>
Především mi připadá významné, že Evropská unie stále dodržuje svou dohodu o rybolovu s Guinejí, neboť dohoda byla uzavřena s předchozím režimem dva týdny před převratem. Dodržujeme smlouvu uzavřenou se zákonným režimem, ale nyní v zemi panuje vojenská diktatura. Tak to běží celý rok.
<P>
Ministryně zahraničí Spojených států amerických, Hillary Clintonová, včera otevřeně vyzvala Mousse Dadise Camaru a jeho režim k odstoupení. Nemůžu než souhlasit s tímto minimálním požadavkem a ráda bych ještě zdůraznila, že by bylo hanbou pro Evropský parlament, pokud bychom za dva týdny odsouhlasili dohodu o rybolovu s Guinejí, která by koncem listopadu poskytla tomuto režimu více než milión EUR. Dohoda o rybolovu se týká lovu tuňáka a vztahuje se na 25 evropských plavidel. Domnívám se, že tato plavidla se zcela prostě budou muset poohlédnout po jiných lovištích, protože EU nemůže obchodovat s diktátorským režimem, který otevřeně na ulicích vraždí svůj vlastní lid.
<P>
Argument předkládaný Výboru pro rozvoj a Výboru pro rybolov Komisí, že prostředky z dohody o rybolovu prospějí obyvatelům, je naprosto mylný. Odráží hodnocení předcházející smlouvy ze strany Komise. Nemáme nejmenší představu, kde skončí peníze z těchto dohod. Vztahovaly se k předchozímu režimu. Považuji za velmi nepravděpodobné, že současný režim tyto peníze využije lepším způsobem.
<P>
Zajímalo by mne tedy, co Komise hodlá ve věci této dohody učinit. Zamýšlí se EU připojit k USA a požadovat odstoupení režimu?
<SPEAKER ID="181" NAME="Cristian Dan Preda" AFFILIATION="PPE">
(RO) I já bych chtěl říci, že násilné činy spáchané v Guineji jsou naprosto hrůzné. Viděl jsem, že před dvěma hodinami francouzský ministr zahraničí prohlásil, že Dadis Camara se zřejmě podílel na rozhodnutí provést masakr, což je velmi závažný stav.
<P>
Zdroj napětí spočívá, kromě hrozivých násilných činů, bezpochyby ve skutečnosti, že Dadis Camara se touží stát trvalým vůdcem Guineje a nechce dodržet svůj slib, že se žádným způsobem nezapojí do politického života země. Domnívám se rovněž, že mezinárodní tlak vyvíjený v této souvislosti musí být velmi jednoznačný. Na druhou stranu vítám, že zprostředkovatelem v tomto případě byl jmenován prezident Burkiny Faso Blaise Compaoré, který má značné zkušenosti ve vyjednávání a zprostředkovávání řešení afrických konfliktů. Domnívám se, že naše diplomatické úsilí ho musí podpořit.
<SPEAKER ID="182" NAME="Chris Davies" AFFILIATION="ALDE">
Pane předsedající, musím opravit paní Jolyovou, která prohlásila, že Výbor pro rybolov hlasoval jednomyslně za odmítnutí navrhované partnerské smlouvy s Guinejí. Ve skutečnosti tak učinil většinou jediného hlasu. Skupina PPE velmi překvapivě hromadně hlasovala pro zachování smlouvy. Jde o smlouvu, která vkládá statisíce eur do rukou tohoto režimu, abychom mohli lovit tuňáka u jeho pobřeží. Jako je tomu u mnoha takových smluv, jde v nejlepším případě o pochybnou dohodu, která je za současných okolností zcela nepřijatelná.
<P>
Paní ministryně zmínila možné sankce proti Guineji. Přidá nyní toto na svůj seznam a učiní zde závazek, že bude usilovat o pozastavení této partnerské smlouvy?
<SPEAKER ID="183" NAME="Krisztina Morvai" AFFILIATION="NI">
Pane předsedající, jako právnička v oblasti lidských práv s téměř čtvrtstoletím zkušeností na mezinárodním poli i v Maďarsku využívám každé příležitosti, abych zdůraznila nutnost toho, aby Evropská unie bránila lidská práva, pokud možno po celém světě. Je ale nanejvýš důležité tak činit důvěryhodným způsobem, a abychom toho dosáhli, musíme rovněž chránit lidská práva i uvnitř našich hranic, v rámci Evropské unie.
<P>
Jak jsem už zmínila při několika příležitostech v průběhu posledních tří měsíců, paní Kinga Gönczová, členka Výboru pro občanské svobody, spravedlnost a vnitřní věci tohoto parlamentu, bývala členkou vlády, kterou v Maďarsku nazýváme vládou "ostrostřelců”, protože 23. října 2006 střílela do lidí v budapešťských ulicích. Od té doby panuje v Maďarsku krize lidských práv a Evropská unie s ní nic nedělá. Místopředsedkyní Výboru pro občanské svobody je členka tehdejší vlády. Dokud se touto záležitostí nebudeme řádně zabývat, nebude nikdo považovat jakékoli naše úsilí v oblasti lidských práv za důvěryhodné.
<SPEAKER ID="184" NAME="Cecilia Malmström">
úřadující předsedkyně Rady. - Pane předsedající, znovu děkuji Evropskému parlamentu, že tuto otázku zařadil na program jednání. Jedná se o velmi vážnou záležitost a, jak jste, doufám, vyrozuměli z mého úvodu, sdílíme vaše obavy z hrůzného porušení lidských práv, ke kterému došlo v Conakry. Existují obavy o osud lidí, kteří jsou ještě zadržováni, a požádali jsme o úplné vyšetření toho, co se stalo, a o propuštění vězňů.
<P>
Domnívám se, že můžeme prohlásit, že Evropská unie se vyjádřila naprosto jednoznačně. Události byly odsouzeny panem Solanou, panem De Guchtem, předsednictvím a nyní, jak vím, i prohlášením skupiny AKT v Evropském parlamentu. Je dobře, že Evropská unie tyto hrozné události odsuzuje jednomyslně, konkrétně a kompletně. Velmi těsně spolupracujeme i s dalšími aktéry v této záležitosti, aby odsudek a činy mezinárodního společenství byly systémové. Jedině tímto způsobem můžeme skutečně vyvinout tlak.
<P>
Máme mezinárodní kontaktní skupinu. Byl jmenován vyjednávač, prezident Burkiny Faso, což je velmi dobré; vyjednávač je také členem kontaktní skupiny. Spolu s kontaktní skupinou, jíž jsou EU a USA členy, jsme vyzvali - tím odpovídám na vaši otázku, paní Lövinová - kapitána Camaru k rezignaci. Vyzvalo k tomu celosvětové společenství.
<P>
Jsme rovněž připraveni zodpovědět další otázky a diskutovat o sankcích. Domníváme se, že účinek bude větší, pokud budeme postupovat společně s mezinárodním společenstvím. Existují rozdílné názory ohledně toho, jak se v této věci lze cíleně zaměřit na jednotlivce a tak dále, a my v následujících dnech musíme s mezinárodními hráči - s Africkou unií, kontaktní skupinou, USA atd - dále prodiskutovat, jak můžeme tyto sankce koordinovat, abychom dosáhli maximálního účinku.
<P>
Jak jsem již řekla, zahájili jsme rovněž konzultace podle článku 96 dohody z Cotonou a zmrazili jsme veškerou rozvojovou pomoc EU s výjimkou humanitární pomoci a pomoci pro přechod k demokracii.
<P>
Co se týká rybolovu - ať už to může být zařazeno nebo ne - vyslechla jsem velmi pozorně, co jste říkali. Mohu vás jen podpořit, abyste pokračovali v diskuzích s Komisí. Je to Komise, kdo je zodpovědný za politiku EU v oblasti rybolovu. I my o tomto s Komisí hovoříme a je mi líto, že tu dnes nejsou její zástupci. Můžete si však být jisti, že budeme spolupracovat s mezinárodním společenstvím na dalším vyvíjení tlaku, na úsilí o plné vyšetření událostí a, doufejme, jednoho dne i v úsilí o svobodné a spravedlivé volby v Guineji. Děkuji vám i poslancům za dnešní rozpravu.
<SPEAKER ID="185" NAME="Předsedající">
Velmi vám děkuji, paní Malmströmová. Měla jste velkou trpělivost, když jste tu strávila celé odpoledne i část večera. Je vidět, že to není dlouho, kdy jste byla poslankyní tohoto parlamentu, a že tedy zdejší prostředí máte ráda.
<P>
Rozprava je ukončena.
