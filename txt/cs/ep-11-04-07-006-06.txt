<CHAPTER ID="006-06">
6. Zpráva o pokroku Bývalé jugoslávské republiky Makedonie za rok 2010 (
<P>
Před hlasováním:
<SPEAKER ID="122" NAME="Nikolaos Salavrakos" AFFILIATION="EFD">
(EL) Paní předsedající, rád bych předložil návrh v souladu s článkem 177, aby byla rozprava odročena, neboť pan Zoran Thaler, který v této zprávě figuroval jako zpravodaj, se v návaznosti na závažná obvinění zveřejněná v Sunday Times vzdal svého mandátu. Podle mého názoru by měla být ctěna presumpce neviny, ovšem ve světle obvinění, která vůči němu byla vznesena, nelze na jeho zprávu o Bývalé jugoslávské republice Makedonie vztahovat presumpci důvěryhodnosti. Jeho zpráva v nás přinejmeším zaseje sémě pochybností. Proto navrhuji rozpravu odročit, aby bylo možné jmenovat nového zpravodaje a zprávu do tří měsíců předložit znovu, a Parlament si zachoval tvář.
<SPEAKER ID="123" NAME="Předsedající">
Ano, opravdu máme nového zpravodaje, který zprávu převzal. Pane Vigenine, máte-li zájem, můžete se stručně vyjádřit.
<SPEAKER ID="124" NAME="Kristian Vigenin" AFFILIATION="S&amp;D">
Paní předsedající, neměli bychom se pouštět do žádné propagandy. Rozprava o zprávě proběhla.
<P>
(Potlesk)
<P>
Mezi všemi politickými skupinami zavládla ohledně zprávy široká shoda. Na půdě Výboru pro zahraniční věci byla přijata drtivou většinou. Včera to byla kvalitní rozprava, a já bych vás rád požádal, abychom nyní přistoupili k hlasování.
<SPEAKER ID="126" NAME="Eduard Kukan" AFFILIATION="PPE">
Paní předsedající, rád bych navrhl, aby se v závěrečném hlasování o tomto usnesení hlasovalo podle jmen.
<SPEAKER ID="127" NAME="Předsedající">
Počkejme, až budeme u závěrečného hlasování, a pak uvidíme, zda bude sněmovna chtít tak učinit.
<SPEAKER ID="130" NAME="Gerard Batten" AFFILIATION="EFD">
Paní předsedající, je stanoveno, že hlasování podle jmen lze uskutečnit po oznámení v předstihu 24 hodin. Existuje-li jiné pravidlo, které by mělo před tímto přednost a říkalo, že o jmenovitém hlasování může rozhodnout Parlament, můžete mi prosím říci jeho číslo? V opačném případě bychom totiž mohli všichni požadovat hlasování podle jmen, kdykoli se nám zlíbí.
<SPEAKER ID="131" NAME="Předsedající">
Jako vaše dnešní předsedající místopředsedkyně mám já pravomoc rozhodnout, zda budeme hlasovat podle jmen, či nikoli. Tato pravomoc vyplývá z článku 20, přesto se však hodlám dotázat na vůli sněmovny. Zvedněte prosím paže. Chcete hlasovat podle jmen? Je zřejmé, že sněmovna má zájem hlasovat podle jmen, s čímž souhlasím i já, zahajuji tudíž hlasování o konečném návrhu usnesení.
<P>
(Parlament schválil žádost o hlasování podle jmen)
