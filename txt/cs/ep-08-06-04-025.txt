<CHAPTER ID="025">
Systém Společenství proti nezákonnému, nehlášenému a neregulovanému rybolovu (rozprava)  
<SPEAKER ID="228" NAME="Předsedající">
Dalším bodem je zpráva Marie-Hélene Aubertové jménem Výboru pro rybolov o návrhu nařízení Rady o zavedení systému Společenství pro předcházení, potírání a odstranění nezákonného, nehlášeného a neregulovaného rybolovu - C6-0454/2007 -.
<SPEAKER ID="229" NAME="Joe Borg">
člen Komise. - Paní předsedající, nejdříve mi dovolte poděkovat zpravodajce za její práci na této zprávě. Jsem potěšen velkou podporou, kterou Výbor pro rybolov věnuje tomuto důležitému návrhu pro předcházení, potírání a odstranění nezákonného, nehlášeného a neregulovaného rybolovu.
<P>
Jak jistě víte, nezákonný, nehlášený a neregulovaný rybolov představuje největší hrozbu pro udržitelnost rybích populací a biologickou rozmanitost moří a narušuje samu podstatu společné rybářské politiky. Myslím si, že není nutné dále rozšiřovat celosvětové katastrofické ekologické a ekonomické důsledky nezákonného, nehlášeného a neregulovaného rybolovu, což všichni dobře víte. Nesmíme však zapomínat, že nezákonný, nehlášený a neregulovaný rybolov je celosvětovým jevem, který postihuje zejména rozvojové země. Proto je návrh nediskriminačním nástrojem, který se vztahuje k celému trhu Společenství s rybími produkty, které pocházejí z nezákonného, nehlášeného a neregulovaného rybolovu, ke všem vodám a ke všem státním příslušníkům Společenství, kteří pod jakoukoli vlajkou provozují či podporují činnosti spojené s nezákonným, nehlášeným a neregulovaným rybolovem.
<P>
Mezinárodní spolupráce je velmi důležitá pro skutečné odstranění nezákonného, nehlášeného a neregulovaného rybolovu. Proto již Komise zahájila dvoustranné styky s třetími zeměmi. Komise rovněž ve spolupráci s generálním ředitelstvím pro rozvoj a s úřadem pro spolupráci EuropeAid vymezila program na podporu rozvojových zemí, aby jim mohla pomoci plynule a úspěšně zavést nařízení, která se týkají především systému osvědčení o úlovku. Tento program zahrnuje semináře a workshopy v několika třetích zemích.
<P>
Komise souhlasí s většinou pozměňovacích návrhů, které jsou začleněny přímo do návrhu nebo do kompromisního znění předsednictví.
<P>
Jsem velmi šťasten, že zpráva podporuje zejména zavedení nařízení pro veškerá plavidla, systému osvědčení o úlovku a harmonizaci sankcí.
<P>
Začlenění plavidel Společenství je důležité, protože vyloučí diskriminaci a zajistí shodu s pravidly WTO. Je rovněž důležité, že Společenství dokládá, že chce s nezákonným, nehlášeným a neregulovaným rybolovem skutečně bojovat, tím, že zahrnuje veškerá plavidla porušující pravidla o zachování a řízení.
<P>
Systém osvědčení o úlovku je nástroj, který zajistí možnost vysledovat rybí produkty. Nachází inspiraci v současných postupech Regionálních organizací pro řízení rybolovu a v celních předpisech a, aby byl účinný, musí platit pro veškeré rybí produkty, včetně zpracovaných produktů. Produkty akvakultury a produkty pro okrajový trh Společenství budou však mimo jeho dosah. Můžeme tak učinit během závěrečného jednání v Radě.
<P>
Harmonizace sankcí posílí schopnost členských států přijímat opatření pro předcházení činností spojených s nezákonným, nehlášeným a neregulovaným rybolovem a pro zaručení, že jakýkoli ekonomický prospěch bude vyšší než kompenzace z uvalených pokut. Komise je skutečně přesvědčena, že systém odrazujících, přiměřených a harmonizovaných sankcí a doprovodných opatření je základem pro splnění nařízení.
<P>
Ještě jednou bych rád poděkoval paní Aubertové za její zprávu a výboru za jeho zájem o toto velmi důležité téma. Tato zpráva je obrovským přínosem pro skutečně účinný boj s nezákonným, nehlášeným a neregulovaným rybolovem.
<SPEAKER ID="230" NAME="Marie-Hélene Aubert" LANGUAGE="FR">
Paní předsedající, události dnešního dne v Bruselu ukazují, do jaké míry je budoucnost evropského rybolovu ohrožena, pokud Evropská unie nebude schopna zavést udržitelné řízení rybích populací a důkladnou reformu stávající politiky. Boj s nezákonným, nehlášeným a neregulovaným rybolovem je hlavní součástí této náročné a soudržné politiky. Avšak globalizace obchodu, volný pohyb peněz a rozvoj dopravy a komunikace vedou k výraznému nárůstu nezákonného rybolovu v posledních letech.
<P>
Tato situace je dnes neudržitelná. Evropští rybáři a všechny zainteresované strany, včetně nevládních organizací, žádají jednohlasně, aby byl tento jev - který urychluje ničení zdrojů a má za následek nekalou soutěž namířenou proti těm, kteří pravidla dodržují - s mnohem větší účinností potírán. Neznamená to však, že by členské státy nebyly schopny sledovat a sankcionovat nezákonnou činnost tak, jak by měly. V tomto ohledu je průkazná zpráva Účetního dvora, vydaná před několika měsíci.
<P>
Proto byl ambiciózní návrh Evropské komise přednesený minulý rok v říjnu velice dobře přijat Výborem pro rybolov, který již schválil naprostou většinou zprávu z vlastního podnětu o akčním plánu EU z února 2007 o boji s nezákonným, nehlášeným a neregulovaným rybolovem. Skutečně nás těší, že do legislativního návrhu byla začleněna většina našich doporučení. Ty se týkají zveřejnění seznamu plavidel spojených s nezákonným, nehlášeným a neregulovaným rybolovem, posílení státní přístavní inspekce, povinného osvědčení o úlovku pro stát vlajky a následné odmítání dovozu produktů pocházejících z nezákonného rybolovu do EU, posílení a harmonizaci sankcí a výstražného systému Společenství. Proto v návrhu Komise chybí jen velmi málo.
<P>
Avšak, jak všichni víte, tři body byly předmětem vášnivé debaty v Radě, zejména co se týče rozsahu nařízení. Za sebe mohu říci, že jsem potěšena, že jsme konečně dokázali zajistit rozsah, který jste navrhovali a který zahrnuje plavidla Společenství i třetích zemí. Osvědčení o úlovku bylo rovněž shledáno těžkopádným a komplikovaným a úroveň a povaha sankcí se také staly předmětem ostré diskuse.
<P>
Tato témata byla rovněž diskutována v našem výboru. Doufám však, že naše pozměňovací návrhy konečně pomohly osvětlit znění a zároveň zachovaly ambice a hlavní cíle nového nařízení. Zpráva byla přijata jednohlasně a já bych ráda poděkovala svým kolegům za podporu, která pomohla zajistit tento výsledek. Toto odvětví prochází krizí a Evropský parlament chce dnes vyslat jasný signál zamířený především na Radu, která reagovala příliš pomalu na to, aby mohla v této oblasti přijmout jakoukoli odpovědnost.
<P>
Pane komisaři, boj proti nezákonnému, nelegálnímu a neregulovanému rybolovu je stále jen jednou z částí širší politiky, která zahrnuje i kontrolní nařízení a závažné přestupky. Aniž bychom celou záležitost zveličovali, toto rozdělení nepomáhá ujasnit toto řízení. Stále čekáme na vaše vysvětlení, jak tato tři nová nařízení budou strukturována. Obavy ohledně složitosti osvědčení o úlovku jsou také jen záminkou pro oslabení či odložení textu. Potřebujeme všeobecné a srozumitelné postupy, které mohou být prováděny dostatečným množstvím spolehlivého, výkonného a kvalifikovaného personálu a které jsou dosažitelné pro rozvojové země, které jsou hlavní obětí nezákonného, nehlášeného a neregulovaného rybolovu. I zde očekáváme vysvětlení a vaše závazky.
<P>
Na závěr, pane komisaři, spoléháme na vaše rozhodnutí - které, jak víme, je důležité - rychle zastavit nezákonný rybolov, který se týká především tuňáka obecného a tresky, vysoce ceněných druhů, které jsou dnes masivně loveny až ke zdecimování. To by alespoň představovalo jasnou reakci na závažný problém současného rybího průmyslu. Stále je třeba udělat spoustu práce, jak víte, pro zajištění udržitelné budoucnosti evropského rybolovu. Důležitý krok však bude učiněn během následujících týdnů, což mě těší stejně jako vás.
<SPEAKER ID="231" NAME="Daniel Varela Suanzes-Carpegna" LANGUAGE="ES">
Paní předsedající, pane komisaři, dámy a pánové, tato rozprava se koná v době největší krize ve Společenství v odvětví rybolovu.
<P>
Existuje několik důvodů, proč nedochází k pokrytí nákladů v tomto odvětví a proč v současnosti není rybolov příliš ziskový. Dovoz ryb a přístup nezákonného, nehlášeného a neregulovaného rybolovu do Evropské unie jsou některé z těchto důvodů. Proto podporujeme návrh a zprávu, které však nejsou dostatečné.
<P>
Rád bych využil této příležitosti promluvit v Evropském parlamentu, abych požádal Komisi a Radu, aby rychle podnikly nějaké kroky a nenechaly toto odvětví zaniknout, protože, pokud se bude situace i nadále vyvíjet tímto směrem, dojde ke kolapsu.
<P>
Žádám komisaře a Radu, aby připravily a přijaly společný bezodkladný plán pro stav nouze, který bude rovněž zahrnovat střednědobá a dlouhodobá opatření. Francie vede tento boj a nadcházející francouzské předsednictví je jedinečnou příležitostí, aby se tak stalo.
<P>
Komise potřebuje aktivněji uplatňovat právo iniciativy - s pomocí, odškodněním, restrukturalizací, inovacemi - aby snížila náklady, které trápí toto odvětví, a zabránila nekalé soutěži při dovozu. Čas běží.
<P>
Chtěli jsme, aby se Výbor pro mezinárodní obchod zúčastnil této rozpravy, protože není moc přínosné zakázat nezákonný, nehlášený a neregulovaný rybolov, aby mu pak Evropská unie otevřela své trhy.
<P>
Chceme příliš mnoho, když žádáme, aby byly v Evropské unii prodávány pouze legálně ulovené ryby?
<P>
Potřebujeme větší kontrolu, více možností pro vysledování a více lepšího značení, stručně - více záruk ohledně toho, co přichází do Evropské unie. Nesmí se tak dít pouze prostřednictvím Evropské unie, ale celosvětově, prostřednictvím multilaterálních a bilaterálních cest.
<P>
Dohody o spolupráci by také měly být nástrojem pro dosažení tohoto cíle, spolu s příslušnou technickou podporou a školením, abychom nevytvářeli nová omezení pro obchod, ale spíš opatření účinná pro všechny zainteresované strany.
<P>
Na tom spočívá budoucnost celého ekonomického odvětví, které je v rámci Evropské unie soustředěno do oblastí, které jsou na něm velice závislé, a proto má obrovský sociální dopad.
<P>
Na tom rovněž spočívá udržitelnost rybolovných zdrojů, které jsou hlavním zdrojem zdravé stravy, zejména v době potravinové krize.
<SPEAKER ID="232" NAME="Ioannis Gklavakis" LANGUAGE="EL">
Paní předsedající, vážení komisaři, dámy a pánové, dovolte mi poděkovat paní Aubertové za její zprávu.
<P>
Nezákonný, nehlášený a neregulovaný rybolov je jedním z hlavních problémů tohoto odvětví, protože, a to je nejzásadnější, závažně poškozuje životní prostředí, což je hlavním problémem celé planety. Ničí i konkurenci. Ti, kteří se dopouštějí nezákonného, nehlášeného a neregulovaného rybolovu, mají mnohem výhodnější pozici než ti, kteří se řídí zákony a které je naší povinností chránit. Nehlášený rybolov znamená pro stát ztrátu příjmů.
<P>
Jedním z opatření uvedených v návrhu nařízení, o kterém hlasujeme, je vytvoření systému státní přístavní inspekce, která by znemožnila přístup plavidlům třetích zemí zapojených do nezákonného rybolovu. Návrh obsahuje zákaz dovozu ryb z nezákonného rybolovu; vytvoření seznamu plavidel, která se podílejí na nezákonném a nehlášeném rybolovu; vývoj výstražného systému Společenství pro podezření, že byly odhaleny ryby z nezákonného rybolovu; zákaz dovozu ryb ze zemí, které byly označeny jako nespolupracující se systémem EU.
<P>
Nařízení obsahuje sporná místa, jako je například rozsah platnosti. Některé členské státy žádají, aby byla omezena na odpovědnost za rybolov plavidel Společenství ve vodách mimo Společenství, protože existuje již mnoho předpisů pro kontrolu rybolovu ve vodách Společenství. Očekáváme navíc přepracování základních nařízení o kontrole rybolovu do konce roku 2008. Věřím, že dojde k duplikaci obou nařízení a že neusnadní proces zjednodušení společné rybářské politiky.
<P>
Závěrem mi dovolte říci, že toto je velmi závažné téma a že bychom ho tak měli chápat. Musíme se s ním vypořádat důsledně a rozhodně a vždy ve spolupráci s rybáři, jejichž názory a pomoc potřebujeme.
<P>
V každém případě podporujeme zprávu paní Aubertové a děkujeme za její práci.
<SPEAKER ID="233" NAME="Luis Manuel Capoulas Santos" LANGUAGE="PT">
Paní předsedající, pane komisaři, dámy a pánové, zpráva paní Aubertové o nezákonném rybolovu byla jednoznačně přijata Výborem pro rybolov, jak již zpravodajka, které tímto blahopřeji, zmínila. Tento fakt zřejmě osvětlí celý problém více, než jsem v tomto okamžiku schopen říci.
<P>
Nikdo nemůže popřít, že nezákonný rybolov je zločin proti přírodě a proti hospodářství, zločin, který je často nepotrestán a proti kterému musíme zakročit rozhodně a s odvahou. Proto bych rád poděkoval panu komisaři Borgovi i Komisi za jejich včasnou reakci na obavy vyjádřené Parlamentem v únoru v roce 2007 a předložení návrhu nařízení, který předčí všechna očekávání a oprávněně si zaslouží náš obdiv.
<P>
Nicméně jakkoli je regulační rámec vylepšený, bez závazků členských států a bez dostatečných lidských zdrojů a materiálu nemůžeme úspěchu nikdy snadno dosáhnout v boji, kde jsou velmi obtížné podmínky pro pokrok. Proto musím získat i členské státy.
<P>
V každém případě tato zpráva a následné nařízení jsou známkou toho, že Evropská unie učinila důležitý krok a dala příklad, který nás povznáší a naplňuje hrdostí. Jsem si jistý, že Komise i nadále uvítá příspěvky Parlamentu s cílem dalšího zlepšování návrhu.
<P>
Paní předsedající, pane Komisaři, omlouvám se, pokud právě porušuji protokol, ale nemohu nevyužít tuto příležitost učinit naléhavou obhajobu. Odvětví rybolovu prochází velmi těžkým obdobím kvůli zvyšování cen paliv. Každý v této chvíli strádá, ale nejvíce ti nejzranitelnější.
<P>
Vím, že několik členských států, včetně mé země, Portugalska, má v úmyslu vás požádat nebo tak již učinilo, o podporu při hledání řešení v rámci Evropy, zejména prostřednictvím flexibilního využití Evropského rybářského fondu pro přijímání opatření, která by zmírnila sociální dopad současné krize. Vím, že to není nutné, ale dovolte mi apelovat na vaši solidaritu a princip otevřenosti, které jste již mnohokrát ukázali, při pomoci s hledáním uspokojivého řešení co nejrychleji.
<SPEAKER ID="234" NAME="Elspeth Attwooll">
jménem skupiny ALDE. - Paní předsedající, skupina ALDE by ráda vyjádřila plnou podporu vynikající zprávě paní Aubertové. Pozměňovací návrhy, které přináší, vysvětlují a v některých případech rozvíjí nejrůznější aspekty návrhu Komise, včetně některých užitečných dodatků ohledně podpory a sankcí z vyšší moci.
<P>
Důraz kladený na potřebu nediskriminace při uplatňování nařízení je obzvláště vítán, protože není pochyb, že musíme bojovat s nezákonným, nehlášeným a neregulovaným rybolovem celosvětově, a opatření EU jsou důležitým krokem tímto směrem.
<P>
Minulý týden jsem měla to štěstí zúčastnit se delegace Výboru pro rybolov do Norska. Bylo nám řečeno, že během posledních tří let, zejména od okamžiku zavedení systému státní přístavní inspekce pro Komisi pro rybolov v severovýchodním Atlantiku v květnu 2007, se významně snížil objem nezákonného, nehlášeného a neregulovaného rybolovu v dané oblasti. Tento systém zahrnuje všechny členské státy i Norsko, Island, Faerské ostrovy a Rusko. Norský ministr pro rybolov a námořní záležitosti pak mluvil velmi pochvalně o spolupráci s EU v této oblasti.
<P>
Objevuje se i názor, že místní opatření mohou problém odsunout jinam, než aby ho vyřešila. Proto je dobré zaměřit se zejména na návrhy 5, 6 a 54, které se snaží učinit více pro snížení negativního vlivu na rozvojové země. Chtěla bych také dodat, že věřím, že jsme zejména zodpovědní za pomoc při zlepšování inspekčních a kontrolních systémů v rozvojových zemích a musíme tak činit nejen v zemích, se kterými máme dohody o partnerství v oblasti rybolovu.
<P>
Doufám, že Komise, Parlament i Rada budou aktivně napomáhat přijímání závazných úmluv ohledně státní přístavní inspekce na úrovni OSN. Přípravy již začaly při Organizaci pro výživu a zemědělství a při troše dobré vůle by mohly být přijaty v březnu 2009.
<SPEAKER ID="235" NAME="Ian Hudghton">
jménem skupiny Verts/ALE. - Paní předsedající, rád bych poděkoval kolegyni z mé skupiny, paní Marii-Hélene Aubertové za práci, díky které předložila tuto zprávu.
<P>
Je samozřejmě v zájmu všech států a skupin, které se zabývají rybolovem, aby došlo k odstranění nezákonného rybolovu. Jsou to přeci samotná sdružení zabývající se rybolovem, kdo bude mít největší prospěch z uchování zdrojů. Mezinárodní spolupráce je nezbytná pro úspěšné odstranění nezákonného rybolovu, který je prováděn piráty a organizovanými zločinci po celém světě.
<P>
V oblasti společné rybářské politiky byla věnována spousta pozornosti nedávné zprávě Účetního dvora o kontrole a vymáhání. Tato zpráva vychází z informací získaných zřejmě z šesti nejdůležitějších států, které se zabývají rybolovem. Tyto informace uvedené členskými státy zahrnovaly i Velkou Británii (Anglii a Wales). Skotsko pokrývá zhruba 70 % rybolovu Velké Británie a nebylo na seznamu uvedeno. Rád bych jen podotkl, že ve Skotsku existují rozdílné a oddělené normy, řízení, a výkonné organizace.
<P>
Má země zabývající se rybolovem učinila v posledních letech pokrok ve zlepšování těchto kontrol. Máme registraci kupujících i prodávajících a vymezili jsme přístavy pro vylodění. Dobrá vymahatelnost je samozřejmě důležitá, ale neméně důležitý je i rozumný režim řízení, který poskytne motivaci pro uchovávání tím, že například skotští rybáři budou mít záruky dlouhodobého zisku založené na opatřeních pro uchovávání, kterými se musí někdy řídit. Společná rybářská politika však tuto záruku neposkytovala.
<P>
Měl jsem radost, pane komisaři, když jste nedávno řekl, že jste zastáncem důkladné reformy společné rybářské politiky. Souhlasím. Dodávám: "Vraťme každodenní řízení a kontrolu zdrojů těm zemím, které se rybolovem zabývají a které mají oprávnění pro rybolov v logicky příslušných rybolovných oblastech, jako je Severní moře. Opusťme nefunkční myšlenku, že můžeme mít rovný přístup k vodám a zdrojům."
<SPEAKER ID="236" NAME="Pedro Guerreiro" LANGUAGE="PT">
Přestože máme výhrady k některým bodům, vítáme tento podnět, který chce předcházet, potírat a odstranit nezákonný, nehlášený a neregulovaný rybolov, a souhlasíme s celkovou myšlenkou zprávy.
<P>
Mimo jiné zdůrazňujeme, že je důležité, aby pravidla zde navržená platila pro veškerá plavidla, ať z EU či z třetích zemí. Rádi bychom však zmínili, že, aby byl tento návrh v budoucnu ve shodě s pravidly Společenství o kontrole, musí zajistit kompetence členských států, zejména v souvislosti s postupy a prováděním inspekcí. Věříme také, že veškeré otázky ohledně sankcí budou spadat do kompetence jednotlivých členských států.
<P>
Na závěr bych rád zdůraznil, že pokud bude Komise reagovat tak rychle na aktuální potřeby odvětví, jako přišla s tímto podnětem, odvětví nebude muset čelit neustálému zhoršování socio-ekonomické situace.
<SPEAKER ID="237" NAME="Hélène Goudin">
jménem skupiny IND/DEM. - (SV) Paní předsedající, nařízení, o kterém dnes hovoříme, má široký záběr a je poměrně složité a já bych chtěla zmínit jen pár bodů.
<P>
Zaprvé, návrh, aby rybáři přistižení při nezákonném rybolovu vrátili dotace, které dostali od EU, je velmi dobrý. Nemůžeme připustit skutečnost, kdy jsou daňoví poplatníci nuceni podporovat kriminální činnost. Na druhou stranu, nezákonný rybolov je prováděn na všech typech plavidel. Návrh by proto měl zahrnovat veškerá plavidla, tedy plavidla EU i třetích zemí.
<P>
Zadruhé, navrhované osvědčení o úlovku je správné. Systém osvědčení je důležitý pro boj s nezákonným rybolovem. Mám však v tomto směru několik pochybností ohledně společné výše maximální pokuty. Členské státy by měly mít možnost zodpovědně rozhodovat samy při stanovení odrazující výše sazby.
<P>
Závěrem, jsem přesvědčena, že společná evropská rybářská politika se ukázala jako chybná a musí být reformována. Abychom skutečně dokázali bojovat s nezákonným rybolovem, potřebujeme spolupracovat na mezinárodní úrovni s regionálními rybářskými organizacemi i s dalšími mezinárodními orgány.
<SPEAKER ID="238" NAME="Jim Allister" AFFILIATION="NI">
Paní předsedající, nezákonný, nehlášený a neregulovaný rybolov musí být vymýcen. S mnoha body této zprávy souhlasím, ale musím vystoupit proti útoku na možnost samostatného rozhodování tím, že EU by měla stanovit sankce a vytvořit skupinu inspektorů. Rovněž jsem proti zbytečnému nárůstu administrativy při uplatňování nařízení pro plavidla pod vlajkou EU, protože ta již podléhají přísným předpisům společné rybářské politiky.
<P>
Nepotřebujeme další nařízení pro naše vlastní rybáře, abychom se vypořádali se třetími zeměmi, které vykonávají kriminální činnost. Poté, co jsem viděl kárné pokuty udělené místním rybářům ve Velké Británii, jsem osobně proti návrhu dalších přísnějších nařízení a trestů pro naše vlastní loďstvo.
<SPEAKER ID="239" NAME="Carmen Fraga Estévez" AFFILIATION="PPE-DE">
(ES) Paní předsedající, ráda bych poděkovala paní Aubertové za její zprávu. Myslím, že jasně vyjadřuje politickou vůli Parlamentu podporovat jakoukoli činnost nutnou pro vymýcení nezákonného rybolovu ve všech směrech tím, že v první řadě uzavírá Společenství před dovozem produktů z nezákonného rybolovu a obchodu s nimi.
<P>
Nemůžeme se však vyhnout zodpovědnosti, která dle návrhu přísluší státu přístavu a samotné Komisi. Hovoříme o nařízení, které je velmi ambiciózní, co se týče znění, a které donutí členské státy k opatrnosti a šetření materiálem i lidskými zdroji - což je jedno ze slabých míst celé inspekční politiky - aby se tak slova změnila v činy. Bohužel to znamená, že musíme získat kromě naší vlastní vůle i další politické odhodlání.
<P>
Škoda, kterou nezákonný rybolov způsobuje na biologických zdrojích i rybářům, kteří se řídí zákony, je již dlouhou dobu značná. V současnosti je velká část tohoto odvětví ve fázi vzpoury, která je výrazem reakce na opětovné drastické snížení zisků; jednou z příčin této skutečnosti je samozřejmě růst cen nafty. Existují však další faktory, které jsou příčinou prohlubování ztráty, a například obrovský objem dovozu zboží podezřelého původu za nízké ceny přes naše hranice je za těchto okolností ostudný.
<P>
Uvedu příklad: během posledních pěti měsíců jenom tohoto roku stoupla cena nafty ve Španělsku o 38 %, zatímco cena mečouna, který představuje importovaný druh par excellence, klesla o 40 %. Neexistuje žádný druh podnikání v žádném odvětví, který by takovou ekonomickou situaci přežil, přesto je dokázáno, že, pokud existuje politická vůle pečlivě sledovat dovoz, jako se tomu dělo v minulosti - i já to mohu dosvědčit - ceny zaplacené výrobcům Společenství se okamžitě zvýšily.
<P>
Pane komisaři, naléhavě vás proto žádám, abyste spolu s členskými státy byli neústupní při provádění nařízení.
<SPEAKER ID="240" NAME="Stavros Arnaoutakis" AFFILIATION="PSE">
(EL) Paní předsedající, pane komisaři, dámy a pánové, rád bych poděkoval zpravodajce a poblahopřál jí k vynikající práci.
<P>
Jako Evropská unie si musíme konečně uvědomit, že, čím více umožňujeme rozvoj tohoto nekontrolovatelného stavu, tím více zaprodáváme budoucnost mořského rybolovu a celosvětový mořský ekosystém. EU by měla ihned podniknout kroky a nechovat se pouze jako unie nařízení, která jsou byrokratická a složitá a často nejsou ani členskými státy prováděna, měla by učinit první krok na celosvětové úrovni, aniž by se bála ohrožení hlavních zájmů či podléhání mezinárodním či jiným tlakům. Tak celé celosvětové společenství zabývající se rybolovem pochopí, přijme a nakonec i odsouhlasí snižování nezákonného a nehlášeného rybolovu. Nezbytným předpokladem takové iniciativy je samozřejmě přijetí dohody o udržování rybolovu na celosvětové úrovni . Rád bych také vyjádřil své obavy, které sdílíme s mými kolegy poslanci EP, ohledně velké krize, kterou procházejí evropští rybáři. Pane komisaři, musíme okamžitě vyhodnotit tyto problémy a zabývat se jimi.
<SPEAKER ID="241" NAME="Zdzislaw Kazimierz Chmielewski" AFFILIATION="PPE-DE">
(PL) Paní předsedající, nařízení Rady je zajímavým příkladem preventivní legislativy, je to nařízení, které směřuje proti nezákonným úlovkům a činnostem, které ohrožují zachování udržitelné úrovně rybích populací. Srozumitelnost navrhovaných řešení je hlavním důvodem, aby se tento mimořádný dokument mohl stát účinným - přesně definované záměry zákonodárců.
<P>
Zpravodajka správně pochopila specifickou povahu nařízení a poskytla velmi užitečný výklad, který jednoduše napomáhá pochopit většinu důležitých předpisů. Vlády jižních a východních baltských států reagovaly ve velké mířena tento důležitý právní podnět. V odborných kruzích však stále probíhají spory týkající se kritérií navržených Komisí ohledně trestání rybářů, kteří provádějí nezákonný rybolov.
<P>
Znovu se nabízí otázka: uvažujeme při hledání záruky efektivního potrestání pomocí dalekosáhlé formalizace o rozdílnosti kapacity úlovků v evropských mořích? Neměla by následná právní úprava zvažovat možnost utvoření hladiny pokut v závislosti na zásobách ryb a závazných kvótách pro lovené druhy? Věřím, že nedávno schválené hodnocení ICES v souvislosti s baltským ekosystémem představuje zprávu o tání v rybářské politice, ve způsobech projednávání převratných kroků Evropské unie zamířených na ochranu populací.
<P>
Výbor Evropského parlamentu pro rybolov předvídavě vyhotovil zvláštní dodatkový dokument, který považuje první rok zavedení nařízení za přechodné období, období přizpůsobování, aby mohly členské státy podniknout kroky nutné ke spolupráci.
<SPEAKER ID="242" NAME="Avril Doyle" AFFILIATION="PPE-DE">
Paní předsedající, světový rybolov je v krizi. Rybolov EU je v krizi způsobené mimo jiné 30% nárůstem cen paliv pro loďstvo, ke kterému došlo v posledních měsících. Rybáři vyšli do ulic v Bruselu i v dalších členských státech. Vaše reakce, pane komisaři, je naléhavě očekávána. Přejdeme-li nyní od neudržitelného ekonomického nátlaku k neudržitelnému tlaku na životní prostředí, odborníci uvádějí, že 75 % rybářských oblastí je do značné míry vyčerpáno či drancováno. Nezákonný, nehlášený a neregulovaný rybolov je celosvětový problém, který znásobuje současnou krizi rybolovu.
<P>
Organizace pro výživu a zemědělství uvádí, že celkově nezákonný, nehlášený a neregulovaný rybolov představuje až 30 % celkových úlovků v některých důležitých rybářských oblastech a úlovky určitých druhů by mohly být až třikrát vyšší, než je dovoleno. Nezákonný, nehlášený a neregulovaný rybolov ničí udržitelnost rybářských oblastí, poškozuje a ničí mořský ekosystém a ohrožuje živobytí zodpovědných rybářů a společností závislých na rybolovu. Nezákonný rybolov ohrožuje i zajišťování potravin, zejména pro občany do značné míry závislé na rybách jako hlavním zdroji živočišných bílkovin.
<P>
Vedlejší úlovky, především kvůli rozsáhlému používání průmyslových vlečných sítí, často prováděnému neregulovaně, nezákonně a nehlášeně vzdálenými rybářskými loděmi, mají zničující dopad na místní rybáře a rybí populace. Více než jedna třetina světových úlovků se prostě vyhodí kvůli nedostatečné velikosti či náhodnému úlovku. Zavádějící nařízení EU pro rybolov podporují zcela neudržitelné postupy, jako je obrovská míra vyhazování, protože je - naprosto nepochopitelně - nezákonné vylodit vedlejší úlovky, jejichž zkoumání by pro vědce bylo bezcenné.
<P>
Vysoká náchylnost většiny zásob hlubinných ryb k rychlému zdecimování znamená, že rybářské oblasti by mohly přestat existovat již v době, kdy nařízení budou uvedena v platnost. Ráda bych se komisaře zeptala, zda zvážil možnosti satelitního sledování plavidel, systémy elektronické dokumentace úlovků a možnosti CCTV na palubě jako možná opatření pro boj s nezákonným rybolovem, podobně jako se tomu děje v rámci jiných soudních pravomocí.
<P>
Náležité zavedení tohoto nařízení bude vyžadovat vysokou míru integrace na úrovni Komise, co se týče služeb zodpovědných za inspekci a kontrolu. Bude rovněž vyžadovat, aby rybáři a další zainteresované strany přijali odpovědnost a přihlásili se k této politice.
<SPEAKER ID="243" NAME="Iles Braghetto" AFFILIATION="PPE-DE">
(IT) Paní předsedající, dámy a pánové, Evropská unie má povinnost a závazek hrát důležitou roli v boji s nezákonným, nehlášeným a neregulovaným rybolovem a činí tak svým balíčkem donucovacích kroků, posilování kontroly, inspekcí a sankcí.
<P>
Nejambicióznější cíl je však preventivní povahy: umožnit a zaručit vysledovatelnost produktů od ulovení do cílové destinace. To je z toho důvodu, že je závažná nejen škoda způsobená touto nezákonnou činností z hlediska ekonomického i ochrany mořského prostředí, ale je nutné podniknout i kroky k ochraně spotřebitelů pomocí velmi kvalitních výrobků a k zabezpečení pracovních míst rybářů, protože jsou to oblasti neméně důležité. Tato pracovní místa jsou ohrožena víc, než kdykoli předtím, z mnoha důvodů ekonomických i strukturálních.
<P>
Právě tyto důležité sociální cíle vedou Evropskou unii k předcházení, potírání a odstraňování nezákonného rybolovu, který je předmětem tohoto nařízení posilujícího závazek důsledněji se řídit předpisy společné rybářské politiky ve vodách Společenství.
<P>
Jednohlasné hlasování pro zprávu paní Aubertové ve výboru je jasnou známkou vůle uplatnit navrhovaná opatření v praxi.
<SPEAKER ID="244" NAME="Petya Stavreva" AFFILIATION="PPE-DE">
(BG) Paní předsedající, členové Evropského parlamentu, tato zpráva se týká velmi důležitého tématu ochrany moří a opatření pro boj s nezákonným rybolovem.
<P>
Potřeba změnit stávající právní rámec je důsledkem nárůstu tohoto jevu, který ohrožuje ekosystém a rybářské oblasti Společenství. Zpravodajka zmiňuje také důležitou skutečnost, že členské státy se neřídí společnou rybářskou politikou.
<P>
Stávající sankce se mezi jednotlivými státy liší, což některé rybáře v Evropské unii diskriminuje. Proto je velmi důležité zlepšit spolupráci, koordinaci a výměnu vhodných postupů mezi evropskými zeměmi, abychom předcházeli a potírali nezákonný a nehlášený rybolov.
<P>
Vytvoření kontrolního systému řízeného dle potřeb rybářského odvětví je obrovským krokem vpřed. Mimo poškozování životního prostředí má nezákonný rybolov i ekonomické a sociální důsledky, které jsou příčinou toho, že zákonný rybolov utrpí další ztráty v hodnotě bilionů eur.
<P>
Zákaz dovozu rybích produktů z nezákonného, nehlášeného a neregulovaného rybolovu do Evropské unie může rovněž ovlivnit zisky z nezákonného rybolovu. Politika kontroly a přísné sankce za porušování poskytují základy pro lepší řízení rybných zdrojů.
<P>
Rybáři protestují také v Bulharsku, protože musí čelit mnoha obtížím. Proto potřebujeme učinit zodpovědná rozhodnutí pro budoucnost odvětví. Podporuji zprávu paní Aubertové.
<SPEAKER ID="245" NAME="Mairead McGuinness" AFFILIATION="PPE-DE">
Paní předsedající, ráda bych poděkovala paní Aubertové za její zprávu.
<P>
Jedno téma, které by mělo být zdůrazněno, je nedostatek povědomí spotřebitelů o problému neregulovaného, nehlášeného a nezákonného rybolovu, což je fakt, o kterém bychom měli hovořit.
<P>
Jak již jiní zmínili, odvětví zákonného rybolovu je vážně ohroženo a důsledky nezákonného, nehlášeného a neregulovaného rybolovu jsou jen částí tohoto problému. Náklady na pohonné hmoty jsou hlavním problémem a my potřebujeme reakci Komise na krizi, kdy rybáři ve členských státech rozdávají ryby a vycházejí protestovat do ulic. Část problému, který máme s nezákonným rybolovem, je způsobena pravděpodobně přílišnou regulací právního odvětví - to je však zřejmě téma pro jinou diskusi.
<P>
Ano, potřebujeme celosvětovou dohodu ohledně tohoto problému, ale musíme začít doma, a místo navyšování byrokracie, ze kterého jsme tak často obviňováni, musí jakákoli naše činnost zajistit, že nařízení uváděná do praxe jsou účinná a řeší samu příčinu problému, abychom nezničili hospodářství a životní prostředí.
<SPEAKER ID="246" NAME="Paulo Casaca" AFFILIATION="PSE">
(PT) Paní předsedající, máme před sebou skutečně skvělou zprávu - gratuluji naší zpravodajce. Tento návrh, jak již zmínila Komise, je dobrý, přesto bych rád zdůraznil sdělení, které nám přednesl navrhovatel stanoviska Výboru pro mezinárodní obchod Daniel Varela Suanzes-Carpegna, tedy to, že se jedná o přesně ten nástroj, který nám umožní účinně reagovat na krizi, kterou v současné době v rybářském odvětví očekáváme.
<P>
Právě z toho důvodu, že nejsou v rybářském odvětví dodržována pravidla udržitelnosti, čelí rybáři této krizi, což pro nás může být vhodným příkladem, ze kterého se doufám budeme moci poučit. Problém je, že čas běží a nezastaví se ani kvůli našemu zákonodárství, a z tohoto hlediska, pane komisaři, musíme co nejrychleji přijmout opatření, jak zde již bylo zmíněno, protože jinak by nám mohl ujet vlak, co se týče reakce na tyto problémy.
<SPEAKER ID="247" NAME="Avril Doyle" AFFILIATION="PPE-DE">
Paní předsedající, pokud není využito pět minut při postupu "catch the eye," i ti, kteří přispěli k rozpravě, mohou položit panu komisaři otázku. Sama jsem tak již několikrát učinila od té doby, kdy byl postup "catch the eye" zaveden. S vaším svolením bych proto ráda panu komisaři položila konkrétní otázku.
<SPEAKER ID="248" NAME="Předsedající">
Bylo mi řečeno, že smím přijmout pouze dva řečníky. Jsem ochotna předat vám slovo.
<SPEAKER ID="249" NAME="Avril Doyle" AFFILIATION="PPE-DE">
Paní předsedající, nevyžaduji žádné zvláštní výhody, ale jsou tu možnosti díky postupu "catch the eye."
<P>
Mohl by pan komisař Borg promluvit o poskytování dotací na pohonné hmoty pro lodě v některých členských státech a ne v jiných a zejména o spravedlivém přístupu k dotacím? Jak mohou být v souladu se společnou rybářskou politikou - s důrazem na společnou - a v souladu s pravidly konkurenční politiky? Musíme pomoci rybářskému odvětví, které se právě nachází v těžké ekonomické krizi, zejména kvůli 30% nárůstu cen pohonných hmot pro lodě. Můžete odpovědět konkrétně na tuto otázku, jak již několik řečníků žádalo?
<SPEAKER ID="250" NAME="Joe Borg">
člen Komise. - Paní předsedající, úroveň této rozpravy o tak důležitém tématu dokazuje, že sdílíme velký závazek skutečně a zcela se věnovat problému nezákonného, nehlášeného a neregulovaného rybolovu. Je zřejmé, že tato činnost ohrožuje udržitelnost rybích populací, je to však i činnost, která ohrožuje budoucnost poctivých rybářů v Evropské unii i mimo ni.
<P>
Aby naše snahy dosáhly úspěchu, musíme zajistit tři základní zásady. První zní, aby rozsah návrhu zůstal úplný. Druhá je, aby zavedený systém oceňování byl efektivní a v důsledku nezpůsobil žádnou nežádoucí zátěž. A dále, aby systém sankcí, které navrhujeme, fungoval jako účinná kárná opatření, která mají odrazující efekt.
<P>
V souvislosti s těmito zásadami jsem zaslechl tvrzení, že jste v rámci členských států dokázali vyřešit některé problémy, které se týkaly rozsahu, oceňování a sankcí. Učinili jste tak, aniž byste zmírnili či omezili účinnost návrhu. Dovolte mi poznámku ohledně problému sankcí, a to, že hlavním problémem kontroly je skutečnost, že rozsah sankcí uvalovaných jednotlivými členskými státy je tak rozdílný, že je to samotné odvětví rybolovu, které žádá v této oblasti shodu. I z tohoto důvodu jsme navrhli úroveň, která by měla být úměrným a přiměřeným způsobem dodržována.
<P>
Z širšího pohledu na reformu společné rybářské politiky mohu potvrdit, že jsme se problémem začali zajímat a v následujících měsících chystáme orientační rozpravu Rady. Hlavní myšlenkou je uspořádat v září neformální jednání ministrů. Zabýváme se rovněž přílišnou regulací s vidinou zjednodušení stávající praxe.
<P>
Dovolte mi také zmínit, že naprosto souhlasím s poznámkou paní Aubertové, že účinný boj s nezákonným, nehlášeným a neregulovaným rybolovem pomůže rybářům lépe se vypořádat s problémy a obtížemi, kterým nyní čelí, což zmínili i další členové, kteří intervenovali. Souhlasím však také, že to není dostatečné.
<P>
V souvislosti s problematikou rozvojových zemí jsme zavázáni účelně tyto problémy řešit, jak jsem uvedl ve své úvodní poznámce. Přijmout opatření pro pomoc rozvojovým zemím je důležité, pokud chceme problémy řešit, a ne je pouze přesouvat.
<P>
Co se týče kontroly, chtěl bych zpravodajku ujistit, že Komise ve třetím čtvrtletí tohoto roku přinese převratný návrh, který bude s návrhem o nezákonném, nehlášeném a neregulovaným rybolovu, který máme před sebou, sloučený a harmonizovaný. Díky tomu budou shodné a dosáhnou stejných výsledků.
<P>
Co se týče krize v oblasti pohonných hmot, máme již vhodné možnosti střednědobých a dlouhodobých opatření, která by probíhala v kombinaci s restrukturalizací odvětví. Budeme sledovat opatření na trhu - tento bod zmínilo několik intervenujících členů - která mají za následek, že stoupající náklady zůstávají na rybářích a nejsou přenášeny na spotřebitele, jak tomu je v jiných odvětvích. Proto musíme celou věc pořádně prověřit, abychom zjistili, proč tomu tak je.
<P>
Stávající systém způsobuje, že jsou to právě rybáři, kdo trpí, kdo musí sám nést rostoucí náklady, místo aby byly přenášeny na spotřebitele.
<P>
Nabízíme rybářům také možnosti poskytování okamžité pomoci, pokud se váže na restrukturalizaci, ve formě podpory na záchranu a restrukturalizaci. Zde však musím zmínit, že tuto skutečnost sleduji a diskutuji o ní se svými kolegy a snažíme se nalézt další způsoby a prostředky, jak bychom mohli rybářům pomoci čelit během tak krátké doby nové skutečnosti. Musím však zdůraznit, že tak můžeme učinit pouze tehdy, jestliže máme k dispozici pevně stanovený a časově ohraničený závazek restrukturalizace, protože narážíme rovněž na problém přílišného objemu. V případě, že tuto skutečnost nezačneme řešit, budeme narážet na stále se opakující problém, pokud ceny pohonných hmot zůstanou na dnešní úrovni nebo - v horším případě - porostou, jak naznačují příslušné údaje.
<P>
Tak jsme učinili ve Francii, kde bylo mezi Francií a Komisí dosaženo dohody o balíčku opatření namířených na pomoc místnímu rybářskému odvětví při restrukturalizaci. Musím přiznat, že to nebylo dostatečné a francouzští rybáři nebyli spokojeni.
<P>
Musím zdůraznit, že, aby Komise mohla zareagovat, potřebujeme spolupráci a aktivní zapojení členských států. Nemůžeme jednat sami. V tomto ohledu chápu, že téma krize bude předmětem diskuse v Radě následující červen, a osobně to vítám.
<P>
K otázce položené na samém konci paní Doylovou ohledně poskytování dotací některými členskými státy a jinými ne, informace, kterou má Komise, je taková, že tato podpora poskytnutá některými členskými státy spadá pod parametry de minimis (a kterýkoli členský stát může udělovat dotace, pokud spadají za hranice de minimis) nebo pod restrukturalizační programy, o kterých jsem již hovořil. Existuje sdělení, které se týká podpory na záchranu a restrukturalizaci, a pokud dosáhneme dohody - jestliže Komise povolí restrukturalizační programy - existují určité možnosti udělovat dotace v souvislosti se státní pomocí, což by jinak nebylo možné.
<P>
Pokud jsme informováni o dotacích, které nespadají ani pod de minimis nebo pod restrukturalizační programy, prošetříme je. Objevilo se oznámení ohledně Francie, že částka poskytnutá ve formě systému pojištění musí být vrácena. Podnikáme proto kroky, abychom zjistili, zda jsou pravidla Evropské unie pro soutěž řádně dodržována. Závěrem bych však řekl, že současná krize je tak závažná, že k ní musíme přistupovat velmi opatrně, abychom našli způsoby a prostředky pro okamžité řešení, které by však také podmínily jasný krátkodobý závazek rybářského odvětví k restrukturalizaci, abychom mohli dosáhnout stavu, kdy je míra objemu v souladu se skutečným možnosti toho, co lze v moři chytit.
<SPEAKER ID="251" NAME="Marie-Hélene Aubert" LANGUAGE="FR">
Paní předsedající, nejdříve bych chtěla poděkovat panu komisaři a všem, kteří se zúčastnili této rozpravy. Jednali jsme samozřejmě i o pozadí závažné krize, která v současné době postihla toto odvětví. Ráda bych poděkovala panu komisaři za snahu poskytnout jasné odpovědi na otázky týkající se tohoto tématu, i přesto, že je jistě obtížné hovořit o některých oblastech podrobněji. V každém případě je škoda, že je Evropská unie - či Brusel - neustále z něčeho obviňována. Skutečně věřím, že toto je dobrá příležitost ukázat, že Evropská unie - Brusel - není součástí problému, ale součástí řešení. Je pravda, že kdykoli jsme svědky zášti, kterou Evropská unie vyvolává, uvědomíme si, do jaké míry se po dlouhou dobu členské státy a mnoho členů z průmyslových odvětví vyhýbaly přijmout zodpovědnost a raději dávaly přednost krátkodobým zájmům v přesvědčení, že nějaký čas jim budou přinášet zisk, a odmítaly připustit, že pokud tak činí, směřují celé odvětví na počátek katastrofy.
<P>
A zde se právě nacházíme. Jak můžeme najít okamžitá řešení pro problém, který se vleče roky? Není to snadné. Učinili jste několik návrhů. Nebudeme však úspěšní, pokud nepřijmeme přísná a drastická opatření a pokud nevyužijeme všechny potřebné prostředky k přijmutí sankcí ohledně nezákonného rybolovu, které jsou odrazující více, než ty stávající, protože tyto dokumenty nebudou prosazeny bez finančních a lidských zdrojů. Alespoň toto by nemělo být tak složité, vezmeme-li v úvahu nízký počet pokut udělených v poslední době.
<P>
Potřebujeme také zajistit více podpory a ocenění pro rozumné a udržitelné způsoby chování a postupy. Rybáři a rybářské podniky, kteří přijali tyto postupy, které jsou zcela vyhovující a inovativní, co se týče udržitelného řízení rybolovu, mají pocit, že nejsou dostatečně uznáváni a doceňováni. Věřím také, že v souvislosti s nezákonným rybolovem a dalšími zmíněnými problémy, jako jsou kvóty pro řízení odpadu a zdrojů, potřebujeme lepší strategii oceňování, která znamená krok správným směrem a lepší budoucnost, což se mi v současné době nezdá být tento případ.
<P>
Závěrem bych zmínila, že jsem přesvědčena, že tato zpráva je pro nás šancí zabývat se všemi těmito otázkami. Ovšem samotná diskuse problémy nevyřeší. Doufám, že tato diskuse bude pokračovat v další zprávě, přestože je nejvyšší čas, abychom zahájili rozhovory, které vyústí v direktivní jednání mezi Komisí, vládami a zástupci průmyslu a bude širší, více horizontální a průřezové povahy. Tím získáme odpovědi a Evropská unie a Parlament budou znovu moci plnit svou roli a dostát své povinnosti hledat řešení pro toto odvětví v krizi.
<SPEAKER ID="252" NAME="Předsedající">
Rozprava byla ukončena.
<P>
Hlasování se bude konat ve čtvrtek, 5. června 2008.
<P>
Písemná prohlášení (článek 142)
<SPEAKER ID="253" NAME="Margie Sudre  " LANGUAGE="FR">
Evropský parlament zasadil další ránu nezákonnému, nehlášenému a neregulovanému rybolovu, který představuje skutečný mezinárodní problém.
<P>
Přijatá opatření účinně doplňují stávající mechanismy. Odkazuji zejména k zavedení systému státní přístavní inspekce pro plavidla vplouvající do přístavu, kde by se vydávalo osvědčení o úlovku, a k zákazu vstupu plavidel spojených s nezákonným, nehlášeným a nelegálním rybolovem. Rovněž vítám zákaz dovozu ryb, které pocházejí z nezákonného, nehlášeného a neregulovaného rybolovu, a vítám také zveřejnění seznamu plavidel, která jsou s nezákonným, nehlášeným a neregulovaným rybolovem spojena.
<P>
Přidaná hodnota těchto nových evropských pravidel pramení z rozvoje výstražného systému Společenství pro případ podezření odhalení ryb, které pocházejí z nezákonného, nehlášeného a neregulovaného rybolovu. Systém sankcí byl rovněž zesílen, včetně zákazu přístupu k veřejné pomoci či dotacím pro plavidla spojená s nezákonným, nehlášeným a neregulovaným rybolovem a vracení obdržené veřejné pomoci a dotací v případě nutnosti.
<P>
Úspěšně jsem navíc lobovala v Evropském parlamentu, aby se v rámci boje s nezákonným rybolovem soustředil na vzdálené regiony, protože jejich ekosystémy jsou velmi křehké. Tato skutečnost představuje jasný signál pro bezohledná loďstva, který napomůže boji s nekalou soutěží, která pomalu, ale jistě, vyřazuje naše rybáře z tohoto druhu podnikání.
