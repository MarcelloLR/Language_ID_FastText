<CHAPTER ID="011-02">
2. Situace v Bangladéši
<SPEAKER ID="257" NAME="Předsedající">
Dalším bodem je rozprava o šesti návrzích usnesení o situaci v Bangladéši.
<SPEAKER ID="258" NAME="Ewa Tomaszewska">
autorka. - (PL) Pane předsedající, v souvislosti s nepokoji v lednu 2007 vyhlásila dočasná vláda v Bangladéši výjimečný stav a 11. června tohoto roku schválila nové nařízení omezující lidská práva nepřesnou definicí teroristického činu.
<P>
V červnu proběhla v Bangladéši mohutná vlna zatýkání, která využila výjimečné moci umožňující zatýkání bez zatykačů, jestliže se dá předpokládat spojení mezi zatýkanou osobou a trestným činem. Ve skutečnosti se zatýkání týkalo vůdčích osobností, členů a sympatizantů dvou hlavních opozičních skupin, Ligy Awami a Bangladéšské lidové strany, kteří odmítali spolupracovat s vládou na organizování všeobecných voleb, dokud jejich vůdci nebudou propuštěni ze zajetí. Dnešní začínající vyjednávání s Ligou Awami jsou důvodem k naději. Stabilitu země ovšem ohrožuje mohutné zvýšení cen potravin. Za těchto podmínek nejsou plánované volby v prosinci žádnou zárukou, že se Bangladéš vydává na cestu demokracie.
<P>
Vyzýváme bangladéšskou vládu, aby odvolala výjimečný stav a respektovala lidská práva, což pomůže udržet demokratické zásady v průběhu voleb. Vyzýváme, aby byly z činností souvisejících s organizováním voleb staženy ozbrojené síly.
<SPEAKER ID="259" NAME="Jean Lambert">
autor. - Pane předsedající, jak víme, Parlament je situací v Bangladéši znepokojen již dlouho. Podpořili jsme žádosti o opatření na zajištění svobodných a spravedlivých voleb a také jsme podpořili žádosti občanské společnosti o pozměnění a aktualizování volebních registrů v zájmu zajištění maximální účasti ve volbách.
<P>
Domnívám se, že je důležité říci, že velmi vítáme pokrok, kterého bylo dosaženo na novém elektronickém registru. To je hlavní úkol, a pokud bude splněn včas a budou do něj zařazeny i menšinové skupiny atd., pak to bude skutečný historický úspěch bangladéšských úřadů. Víme, že volební registr má již nyní pozitivní dopady, rozhodně pro množství žen z chudších rodin, které vědí, že mají konečně identitu, že si konečně mohou půjčovat malé částky peněz, aby si mohly otevřít vlastní podnik, atd.
<P>
Takže došlo i k pozitivním opatřením. Také vítáme nedávné kroky ohledně válečných zločinců a kroky, které vláda, nebo alespoň její část, podnikla protikorupci.
<P>
Ale máme značné obavy ohledně role a činnosti pokračující prozatímní vlády a výjimečného stavu. Někteří tvrdí, že výjimečný stav je technickou záležitostí, která má zajistit, aby vláda mohla alespoň pokračovat po uplynutí lhůty pro dočasnou vládu.
<P>
Ale ať již s tím člověk souhlasí či nikoli, domnívám se, že to, co se děje ohledně výjimečného stavu, začíná skutečně odrážet nedostatek kontroly a rovnováhy v rámci tamního systému, zejména vzhledem ke zprávám, jak jsme právě slyšeli, o hromadných zatýkáních, nepřítomnosti náležitých postupů, k obviněním z mučení, ke zprávám o nezákonném zabíjení, tlaku na novináře a k narůstajícímu násilí vůči ženám.
<P>
Je zde tedy zjevná potřeba, aby prozatímní vláda přitáhla uzdu bezpečnostním silám, aby zastavila hromadná zatýkání a buď obvinila, nebo propustila zadržené lidi a zajistila řádný proces. Toto usnesení rozhodně odráží přání, které podle mého názoru panuje v Parlamentu, aby byl odvolán výjimečný stav a aby se zajistilo, že občanská společnost bude moci přistoupit k plným, spravedlivým, svobodným volbám s podporou Evropské unie, v každém případě s její pravomocí sledovat volby.
<SPEAKER ID="260" NAME="Marios Matsakis">
autor. - Pane předsedající, Bangladéš je jednou z nejchudších zemí, jejíž fyzická celistvost má omezenou platnost vzhledem k tomu, že pokud se nezastaví prokletí globálního oteplování, velká část země do roku 2050 zmizí pod mořem. Výjimečný stav, se všemi svými antidemokratickými projevy - stav, který byl vyhlášen prozatímní vládou sestavenou v lednu roku 2007 uprostřed násilností, které následovaly volby -, by měl být nyní odvolán. Všichni jedinci zadržovaní podle pohotovostních pravidel by měli být buď předvedeni před soud, nebo propuštěni.
<P>
Kromě toho nové protiteroristické nařízení musí být naléhavě sladěno s mezinárodně akceptovanými normami ochraňujícími osobní práva a svobody. Navíc ozbrojené síly země musí ukončit svou účast na politických procesech země a nadcházející volby musí probíhat v atmosféře neozbrojeného politického klidu.
<SPEAKER ID="261" NAME="Esko Seppänen">
autor. - (FI) Pane předsedající, v usnesení, které jsme právě přijali, vyžadoval Evropský parlament lidská práva pro lid Indie.
<P>
Situace v Bangladéši je velmi problematická. Celá země je již 18 měsíců ve výjimečném stavu a na obzoru nejsou žádné svobodné volby. Bangladéš není demokratický stát, ale samozřejmě svět je plný nedemokratických států a porušování demokratických zásad. Ze všech nedemokratických států se dostalo odsouzení EU a Spojených států pouze Zimbabwe. Nedemokratická povaha jeho voleb může být v západních médiích volně kritizována, protože tento stát nemá žádnou ropu. Ropa je ochranný nárazník proti odsouzením porušování demokratických zásad.
<P>
Bangladéš také není ropný stát. Proto mohla média upozornit na situaci v zemi s tichým souhlasem vládnoucích mocností závislých na ropě. Bangladéš znovu zavedl trest smrti a po vyhlášení výjimečného stavu bylo na základě chabých důvodů zatčeno 300 000 lidí, z nichž 12 000 lidí minulý měsíc zemřelo. Několik lidí zatčených v nedávných týdnech byli zastánci demokracie, aktivní místní členové politických stran a podpůrci demokracie, které stát a vláda považuje za zločince.
<P>
Terorismus je v Bangladéši také hojně používané slovo a je to také pláštík zakrývající porušování lidských práv. Bangladéš není stát založený na právním řádu. Porušování lidských práv se zde odehrává ve formě věznění nejrůznějších druhů, nedostatků v právu obžalovaného na obhajobu a chyb jak ve zveřejňování rozsudků, tak v důvodech, na nichž se zakládají. Lidská práva zaručovaná ústavou nejsou respektována. Z těchto důvodů vyzýváme Parlament, aby podpořil společné usnesení vyžadující okamžité zrušení výjimečného stavu a pořádání svobodných voleb.
<SPEAKER ID="262" NAME="Thomas Mann" LANGUAGE="DE">
Pane předsedající, Ahmedova přechodná vláda se musí soustředit na své skutečné cíle: boj proti korupci, zajišťování bezpečnosti v zemi a vytváření podmínek pro konání voleb - v srpnu na regionální úrovni a v prosinci v celé zemi. Ovšem volby musí být vedeny spravedlivě, respektovat mezinárodní úmluvy a dát příležitost k účasti etnickým a náboženským menšinám, a to jak pasivně, tak aktivně. Volební pozorovatelé, včetně těch z Evropské unie, by měli v zemi provádět nezbytné pozorování.
<P>
Samozřejmě je třeba zabránit útokům extremistů. Nový protiteroristický výnos 2008, zaměřený na tento cíl, však musí vyhovovat mezinárodnímu právu. Tak tomu zatím není. V současné době je používán zejména k zaměřování na oběti politického pronásledování. Není divu, že Bangladéš je zemí strachu, když zde dochází ke svévolnému zatýkání aktivistů za lidská práva a občanů, kteří vyjádří kritiku.
<P>
Zatčení mají právo na řádný proces. Organizace pro lidská práva Odhikar uvedla, že informace o hromadných zatýkáních jsou podložené. Jako člen delegace Jihoasijského sdružení pro regionální spolupráci (SAARC) Evropského parlamentu jsem Bangladéš několikrát navštívil. Mnozí přítomní poslanci se návštěv také účastnili. V této umírněné islámské zemi je na odpovědných místech mnoho příznivě nakloněných lidí. Ti zoufale čekají na zásah zvenčí, konkrétně z Evropské unie - z Komise a Rady.
<P>
Pane předsedající, blahopřeji vám k rozhodnutí, které jste právě učinil, ohledně usnášeníschopnosti v Evropském parlamentu. Paní Gillová, přál bych si, abychom všechny naše naléhavé záležitosti udržovali čerstvé a nemuseli stále říkat, že by je vyřešil příslušný výbor. Pan Matsakis má naprostou pravdu. Další krok v tomto ohledu by znamenal, že by najednou neexistovaly žádné meziskupiny. To by také bylo špatné, protože výbory tuto práci nemohou dělat.
<P>
Musíme maximálně využít příležitosti, že máme dostatek času, abychom v budoucnu nezažívali situace jako nyní, kdy ubohý předsedající musí použít kladívko - protože v budoucnu, doufejme, budeme mít na svou řeč dvojnásobek času, takže Evropský parlament bude znám jako hlas pro lidská práva a bude moci zesílit - a to si žádá čas.
<SPEAKER ID="263" NAME="Neena Gill">
jménem skupiny PSE. - Pane předsedající, jako předsedkyně delegace pro vztahy se zeměmi jižní Asie a na základě návštěvy Bangladéše bych řekla, že je to křehký stát, který musí překonávat víc než svůj spravedlivý díl politických, environmentálních, hospodářských a sociálních překážek. Nicméně, když jsem tam byla, zaujala mě živá a svobodná média a odhodlání lidí překonat své nesnáze.
<P>
Domnívám se, že středem zájmu našich vztahů s Bangladéšem by měla být podpora demokratických snah v zemi a zavedení právního řádu, stejně jako pomoc při budování demokratických institucí. EU má důležitou roli při pomáhání Bangladéši, aby těchto cílů dosáhl, což by ale nemělo vést k detailnímu řešení jeho problémů, ale ke konstruktivní činnosti v zájmu pomoci zemi.
<P>
Skutečně vítám oznámení o volbách naplánovaných na třetí týden letošního prosince a vyzývám prozatímní vládu, aby zajistila, že tyto volby budou svobodné a spravedlivé, a aby umožnila volební komisi pokračovat ve svém plánu.
<P>
Ráda bych se vyjádřila k připomínkám, které proti mně vznesl pan Mann, protože se domnívám, že není vhodné zabývat se body z předchozí rozpravy. Řekla bych, že pokud máme brát naléhavé záležitosti skutečně vážně, měl by se pan Mann ujistit, jestli jsou tito lidé přítomni. Odpovědnost zjistit, jestli jsou naši kolegové zde, leží na nás, protože máme menšinové skupiny, které ovlivňují, jak se svět dívá na Evropský parlament. Je důležité, abychom při těchto rozpravách měli na paměti toto: je důležité projednávat naléhavé záležitosti, ale sežeňte sem všechny své lidi.
<SPEAKER ID="264" NAME="Janusz Onyszkiewicz">
jménem skupiny ALDE. - (PL) Pane předsedající, Bangladéš je sedmou největší zemí na světě co do počtu obyvatel, který je vyšší než 150 milionů. Je to země, která dosáhla nezávislosti v roce 1971, ale 20 let trpí pod autokratickými vládami, které často bývají vojenského charakteru. V roce 1991 se zde ovšem začalo něco jiného. Vznikla demokracie a přišel 5% vzestup. Známá společnost Goldman Sachs oznámila, že Bangladéš je země s velmi optimistickou budoucností, pokud jde o hospodářský růst. Dnes sledujeme mohutnou regresi a je zde politická krize. Na ulicích se objevila armáda. Kromě toho by armáda chtěla změnit ústavu a zavést svou vlastní formu demokracie. To jsme již slyšeli. Měli jsme příležitost zblízka sledovat, v čem tento zvláštní druh demokracie spočívá. Pokud tato nová forma bude zahrnovat vtažení armády do politiky, je to podle mého názoru velmi špatný směr.
<SPEAKER ID="265" NAME="Ryszard Czarnecki">
jménem skupiny UEN. - (PL) Pane předsedající, situace v Bangladéši byla vždy velmi vážná, zejména v posledních 18 měsících - od doby, kdy zde byl vyhlášen výjimečný stav. Jedním z následků toho je například nárůst počtu rozsudků smrti a více než 300 000 zatčených lidí, z nichž někteří byli mučeni. Problém je, že tyto represe nikterak neustávají. Před šesti týdny bylo zatčeno více než 12 000 lidí. To vše se odehrává za dramatických hospodářských okolností. Ceny rýže a základních potravin stouply o třetinu. Pravděpodobně také přijde mohutná vlna emigrace, která v příštích 40 letech dosáhne čísla 25 milionů. Tento exodus bude způsoben povodněmi, k nimž velmi pravděpodobně dojde následkem stoupající vodní hladiny v Bengálském zálivu. To vše směřuje k jedinému závěru: Bangladéš je země, kterou se musíme zabývat; musíme jí poskytnout podporu. Musíme podporovat také hospodářskou a demokratickou změnu v této zemi - v nejchudší zemi světa.
<SPEAKER ID="266" NAME="Eija-Riitta Korhola" AFFILIATION="PPE-DE">
Pane předsedající, podle pravidel o výjimečném stavu vydaných v roce 2007 může být člověk bez soudního příkazu uvězněn na neurčitou dobu na základě důvodného podezření z účasti na činnostech spojených s korupcí. Po nedávném zatčení Motiura Rahmana Nizamiho byli nyní zadrženi tři vůdci hlavních bangladéšských politických stran na základě údajných obvinění z korupce.
<P>
Od března 2008 bylo zatčeno nejméně 12 000 lidí a bylo jim odepřeno právo na propuštění na kauci. Toto číslo zahrnuje stovky členů politických stran, ale kořistí tohoto protikorupčního honu se stali i lidé z obchodní sféry a novináři.
<P>
Zatímco v prosinci letošního roku mají proběhnout volby, klíčoví političtí vůdci se nemohou účastnit dialogu, což znemožňuje demokratický proces. Přestože prozatímní vláda odmítá obvinění, že tato zatčení jsou politicky motivována, strategické načasování těchto událostí se nedá přehlédnout.
<P>
Zadržené osoby by měly být zákonně obviněny na základě doložených důkazů, nebo okamžitě propuštěny. Jinak bude výsledek nadcházejících voleb podvodný a velmi nedemokratický.
<SPEAKER ID="267" NAME="Lidia Joanna Geringer de Oedenberg" AFFILIATION="PSE">
(PL) Pane předsedající, problémy v Bangladéši, na které upozorňujeme již několik let, jsou stále nevyřešeny. Svět se dozvídá o dalších a dalších případech porušování lidských práv v této zemi. Od ledna roku 2007 je Bangladéš ve výjimečném stavu. Protiteroristický výnos vydaný 11. června uvalil na lidská práva další omezení a stal se dalším nástrojem v politické bitvě. Během posledních 18 měsíců bylo zatčeno 300 000 lidí a rozšířil se okruh uplatňování trestu smrti. Vězni jsou vystaveni týrání a umírají za nevyjasněných okolností. Bangladéšské úřady se příliš nesnaží podpořit hospodářství v zemi, kde ceny potravin stouply v nedávných měsících o více než třetinu a kde čtvrtinu území ohrožuje neustálé riziko povodní a humanitární katastrofy. Příležitost ke změně skýtají svobodné parlamentní volby a odvolání výjimečného stavu. Je nezbytné, aby prozatímní vláda zaručila svobodu médií v předvolebním období a účast zástupců všech etnických a náboženských menšin ve volbách. EU by měla co nejdříve obnovit svou volební pozorovatelskou misi v Bangladéši a úřad Evropské komise v Bangladéši musí především bedlivě sledovat politickou situaci v zemi a stav dodržování základních lidských práv.
<SPEAKER ID="268" NAME="Leopold Józef Rutowicz" AFFILIATION="UEN">
(PL) Pane předsedající, svoboda a státnost v Bangladéši byly zabezpečeny a vykoupeny životy mnoha milionů životů jeho obyvatel. Tento národ také trpí ohromnými ztrátami kvůli své geografické poloze. Sužují jej přírodní katastrofy. Země je přelidněná, žije zde 1 040 osob na čtvereční kilometr; není urbanizovaná a má velmi nízký příjem na jednoho obyvatele. Je to země, která se velmi těžko spravuje vzhledem k negramotnosti a nedostatku silnic a komunikací. Vyžaduje neustálou pomoc zvenčí, zejména při vytváření demokratického systému, který je důležitým a složitým problémem v islámských zemích. Zvážení účinných forem pomoci je velmi důležitá záležitost v zájmu zajištění, aby Bangladéši nevládly totalitní vlády. Podporuji usnesení. Diskuse o demokracii by mohla podnítit pozitivní kroky ze strany Parlamentu.
<SPEAKER ID="269" NAME="Filip Kaczmarek" AFFILIATION="PPE-DE">
(PL) Pane předsedající, prozatímní vláda Bangladéše, podporovaná armádou, zatýká tisíce lidí, mezi nimi také členy opozice. Jsou drženi v zajetí celé měsíce, aniž by byli z čehokoli obviněni. To se děje pod záminkou boje proti korupci a terorismu. Vláda také potírá nezávislá média a povoluje praktikování mučení. Tato situace se odehrává v zemi, která je na špici nejchudších a nejhustěji osídlených zemí světa. Za těchto okolností je třeba se znepokojením konstatovat, že Evropská unie přisuzuje problémům Bangladéše příliš malou důležitost. To se musí změnit. K tomu by měly skýtat dobrou příležitost parlamentní volby, které byly ohlášeny na konec tohoto roku. Evropská komise a Rada by rozhodně měly hrát aktivnější roli, pokud jde o zrušení výjimečného stavu a zabraňování porušování lidských práv. EU by měla vyvinout zvláštní tlak zejména při nadcházejících volbách a bedlivě pozorovat jak přípravy, tak průběh těchto voleb.
<SPEAKER ID="270" NAME="Jo Leinen" AFFILIATION="PSE">
(DE) Pane předsedající, Evropská unie má velký zájem na demokratických podmínkách a respektování lidských práv v Bangladéši. Také se připojuji k volání po svobodných a spravedlivých volbách a brzkém odvolání výjimečného stavu. Je jasné, že v atmosféře strachu a zastrašování nemůže probíhat žádná demokratická diskuse.
<P>
Je pravda, že vznášíme své požadavky na prozatímní vládu, ale je třeba také upozornit, že styl politických sil, které vládnou v Bangladéši, je také spíše nekulturní a že věci se neuskutečňují v míru, ale velmi násilně, zejména během volebních kampaní. Volební kampaně jsou neustále používány k zastrašování menšin. Proto naše poselství směřuje ke všem zúčastněným stranám, především k vládě, ale také k politickým stranám.
<P>
Nicméně, pane předsedající, respektuji vaše rozhodnutí, ale rád bych upozornil, že náš jednací řád stanoví, že "jestliže se při hlasování zjistí, že není přítomen dostatečný počet poslanců, zařadí se hlasování na pořad jednání příštího zasedání". (Čl. 149 odst. 3.) Doufám, že taková hlasování se nebudou odehrávat za přítomnosti 30 poslanců, ale 600, jak je tomu vždy při poledním hlasování.
<SPEAKER ID="271" NAME="Justas Vincas Paleckis" AFFILIATION="PSE">
(LT) Bangladéš je jednou z nejchudších zemí světa. Je to také jedna z nejhustěji osídlených zemí světa. Bangladéš je země nejvíce vystavená rizikům pocházejícím z klimatické změny. A konečně je to jedna z nejméně demokratických zemí.
<P>
Vyjmenoval jsem čtyři problémy, čtyři hrozby, z nichž jediná by mohla i prosperující zemi přivést k poklesu. Proto by zde měla být obnovena demokracie; tímto směrem by se měly ubírat i dnešní rozpravy.
<SPEAKER ID="272" NAME="Marios Matsakis" AFFILIATION="ALDE">
Pane předsedající, omlouvám se, že si musím znovu vzít slovo, ale musím odpovědět paní Gillové. Vyslovila nařčení, že čtvrteční odpolední diskuse a usnesení jsou výsledkem přání malých menšinových skupin. Dovolte mi říci, že to je neuctivé, nečestné a nepodložené. O těchto usneseních se rozsáhle diskutuje na schůzích, kde jsou přítomni zástupci všech skupin - včetně skupiny PSE - jeden nebo dva dny před čtvrtečním odpolednem. Schvalují je zástupci těchto skupin, pokud se shodnou na jejich obsahu, a potom o nich debatují a hlasují.
<P>
Takže pokud je zde problém ohledně skupiny socialistů, není to naše věc. Je to problém skupiny paní Gillové. Možná o těchto otázkách nediskutují dostatečně nebo včas, ale to je její problém. Co se týče čtvrtečního odpoledne, je to právě naopak. Nejedná se o menšinové skupiny. Skupina PPE-DE mívá na čtvrtečním odpoledni většinu, a proto bývá schváleno to, co strana PPE-DE chce.
<SPEAKER ID="273" NAME="Zdzisław Zbigniew Podkański" AFFILIATION="UEN">
(PL) Pane předsedající, stalo se zvykem Evropského parlamentu zabývat se případy porušování lidských práv, demokratických zásad a právního řádu a na zasedáních přijímat příslušná usnesení. Jednou z věcí, na které se dnes zaměřujeme, je situace v Bangladéši, kde se neuskutečnily volby plánované na 22. ledna 2007 a byly odloženy na prosinec 2008. Tato skutečnost zhoršila situaci a vedla na jedné straně k početným sociálně-politickým protestům a na straně druhé ke zpřísnění právních předpisů a přísnější odezvě od vládních sil. Výrazy jako terorismus, skutky poškozující zboží a jednotlivce a závažné zločiny se často používají coby záminky pro zatčení a odsouzení. Nepokoje vyhrocuje také potravinová krize, která způsobuje vzestup cen potravin až o 60 %. Tento problém nemůže být vyřešen použitím síly - zatýkání, rozsudky, uvěznění. Je třeba, aby se válčící strany usmířily. Takové usmíření by mohly přinést demokratické volby, takže usnesení, které vyzývá k jejich uskutečnění, má smysl a mělo by být podpořeno.
<SPEAKER ID="274" NAME="Předsedající">
Než dám slovo Komisi, rád bych odpověděl svému příteli, panu Leinenovi.
<P>
Jo, vy jste říkal, že pokud bychom dnes odpoledne nehlasovali, hlasování by proběhlo příště. Měl byste pravdu, pokud by se nejednalo o hlasování o naléhavé záležitosti, protože čl. 115 odst. 6 jednacího řádu, podle výkladu Výboru pro ústavní záležitosti, kterému vy předsedáte, stanoví velmi jasně, že návrhy usnesení o naléhavých záležitostech, které nemohou být vyřešeny v čase vyhrazeném pro rozpravu, přestanou platit. Totéž platí pro návrhy usnesení, pro něž bylo zjištěno, že není přítomna usnášeníschopná většina.
<P>
Proto se v případě naléhavých záležitostí, pokud je před hlasováním zjištěno, že usnášeníschopná většina není přítomna, nikdy nehlasuje. Hlasování nemůže být odloženo; to je stanoveno v čl. 115 odst. 6.
<SPEAKER ID="275" NAME="Olli Rehn">
člen Komise. - Pane předsedající, parlamentní volby v prosinci jsou samozřejmě důležité pro zajištění udržitelné demokracie v Bangladéši. K určitému pokroku již došlo, ale je třeba mnohem více pokroku, zejména v oblasti lidských práv.
<P>
Dosud hodnotíme velmi pozitivně kroky, které podnikla vláda v zájmu přípravy na tyto volby, co se týče volebního rámce a dialogu s politickými stranami. Významný pokrok zaznamenaly i technické přípravy.
<P>
Přesto, vzhledem k tomu, že Bangladéš je ve výjimečném stavu, budeme podrobně sledovat, jestli postupné uvolňování omezení občanských a politických práv umožňuje věrohodné svobodné a spravedlivé volby. Dovolte mi také objasnit, že naše účast v tomto procesu, včetně případného přemístění volební pozorovací mise přerušené začátkem roku 2007, bude záviset na tomto závazku vlády.
<P>
Také sdílíme obavy vyjádřené ve vašem usnesení ze dne 6. září loňského roku stejně jako ve vašich návrzích předložených politickými skupinami pro dnešní rozpravu. Omezování základních svobod musí být omezeno na úroveň nezbytnou pro zajištění bezpečnosti.
<SPEAKER ID="276" NAME="Předsedající">
Rozprava je ukončena.
<P>
Hlasování se bude konat po skončení rozprav.
<SPEAKER ID="277" NAME="Charles Tannock  " AFFILIATION="PPE-DE">
písemně. - Bangladéš je velká a strategická asijská země se 153 miliony obyvatel a přibližně 80 miliony registrovaných voličů, což z ní činí jednu z největších světových demokracií.
<P>
Prozatímní vláda nyní informovala EU a USA, že v prosinci 2008 přikročí k demokratickým volbám poté, co úspěšně dokončila volební registr, který je odolný vůči podvodům. Vojenské síly jsou nyní rozhodnuty stáhnout se z politiky. Bývalý premiér Šeich Hasina byl propuštěn z humanitárních důvodů. Pohotovostní síly, jejichž stažení správně žádá toto usnesení, jsou stále přítomny a je třeba, aby odešly, dříve než se budou konat volby. Vysoké počty zatčených po násilnostech v loňském roce, které vedly k výjimečnému stavu, je třeba propustit, nebo obvinit. Dlouhodobí pozorovatelé EU by se měli co nejdříve vrátit, aby mohli sledovat předvolební situaci.
<P>
EU sleduje Bangladéš velmi pozorně vzhledem k obavám ohledně zhoršení situace v oblasti lidských práv v posledních několika měsících a vzhledem k nárůstu islamistické radikalizace tamní společnosti s exodem hinduistů, ahmedů a křesťanů a k zdánlivému odklonu vlády od jejího úspěšného modelu sekulární demokracie více stran. Bangladéš má nejlepší předpoklady stát se úspěšnou demokracií v muslimském světě a je třeba, aby jej EU silně podpořila.
