<CHAPTER ID="003">
Zpráva o politice hospodářské soutěže za rok 2009 (rozprava) 
<SPEAKER ID="007" NAME="Předsedající">
Prvním bodem je zpráva pana Eppinka předložená jménem Hospodářského a měnového výboru ke zprávě o politice hospodářské soutěže za rok 2009.
<SPEAKER ID="008" NAME="Derk Jan Eppink">
zpravodaj. - Pane předsedající, v současnosti se na hospodářskou soutěž nazírá jako na koncept, který komplikuje život. Někdo dává přednost zákulisním dohodám jako obrany před drsným světem globální hospodářské soutěže. Hospodářská soutěž ovšem není spoiler, ale záchranný pás, pane komisaři. Evropa stojí na křižovatce. Vytvoří transferové hospodářství s malým růstem a vysokou strukturální nezaměstnaností, nebo bude mít hospodářství vytvářející bohatství, které zvládne zkoušku globální hospodářské soutěže?
<P>
Pane komisaři, fotbalové družstvo, které nemá soutěživého ducha, prohrává zápas za zápasem. Hospodářství, které není konkurenceschopné, ztrácí investice, přichází o pracovní místa a nakonec i o základy svých sociálních mechanismů. Vzhledem k tomu že evropská hospodářská soutěž nespadá pod výhradní pravomoci Evropské komise, hrajete vy, pane komisaři, nebo spíše komisař Almunia, kterého zastupujete, rozhodující úlohu.
<P>
V tomto týdnu OSN zveřejnila údaje o přímých zahraničních investicích v roce 2010. Spojené státy přilákaly o 43 % více zahraničních investic, než v roce 2009. Přímé zahraniční investice v Latinské Americe vzrostly o 21 % a v Asii o 10 %. V Evropské unii se snížily o 20 %. Z jakého důvodu? Peníze jsou tam, kde se něco děje. Investoři zjevně považují Evropu za kontinent, kde se nic neděje a který produkuje jen slabý růst. To dokazuje, že se Evropská unie potýká s nedostatečnou konkurenceschopností.
<P>
Pane komisaři, vy musíte zajistit rovné podmínky pro podnikatelskou činnost v Evropě, aby byl náš kontinent připraven na globální hospodářskou soutěž. Všichni známe Čínu.
<P>
Chtěl bych vás upozornit na několik aspektů politiky hospodářské soutěže v roce 2009, z nichž mnohé přetrvávají do současnosti. Hlavním dnešním problémem jsou důsledky masivní státní podpory finančnímu sektoru. Státy použily peníze daňových poplatníků, aby odvrátily zhroucení finančního sektoru. Pokud bychom byli připustili zhroucení finančního sektoru, byly by úspory a penze milionů evropských občanů pohřbeny společně s ním. Není ovšem pochyby o tom, že státní podpora takových rozměrů narušila hospodářskou soutěž. Proto musí tento stav co nejdříve skončit a peníze musí být vyplaceny zpět daňovým poplatníkům v Evropě.
<P>
Pane komisaři, moje první otázka proto zní: Jak dočasný je dočasný rámec a jak bude postupně stahován? Doufám, že jménem komisaře Almunia tento problém objasníte.
<P>
Dalším aspektem je podpora likvidity některých bank Evropskou centrální bankou s cílem udržet je naživu. Připouštím, že mezi měnovou politikou a politikou hospodářské soutěže existuje určité rozhraní, ale narušil její dopad hospodářskou soutěž? Tak zní má otázka.
<P>
Dalším problémem je soubor pravidel pro odprodej aktiv. Pracovní kritéria pro zmenšování společností jsou dostatečně jasná a spravedlivá. Nyní bychom se měli podívat do budoucnosti. Co se stane, pane komisaři? Členské státy zašly při rekapitalizaci finančního sektoru příliš daleko tím, že částečně a/nebo úplně znárodnily instituce spravující peníze daňových poplatníků. To se bude muset vyřešit. Ale jak se jednou členské státy začnou stahovat z finančních institucí, aby obnovily jejich soukromý charakter, vyvstává nebezpečí, že po sobě zanechají věno, určitý svatební dar. A tyto svatební dary mohou být použity na podporu postavení finančních institucí na soukromém trhu.
<P>
To je skutečnost, které jsme v procesu privatizace častými svědky. Až příliš dobře si ji pamatuji v případě pošt. Státy podpořily své poskytovatele poštovních služeb těsně před vstupem na soukromý trh. V dopise jsem připomněl komisaři Almuniovi dlouhotrvající šetření ohledně německého poskytovatele poštovních služeb. V současné době Komise zahajuje šetření také ohledně britského, francouzského a belgického poskytovatele služeb, neboť tyto poštovní trhy projdou v tomto roce liberalizací.
<P>
Pane komisaři, žádám vás tedy, abyste věnoval pozornost tomuto fenoménu svatebních darů ve finančním sektoru. Předcházení problému je lepší, než zdlouhavá náprava právní cestou.
<P>
Pane komisaři, děkuji vám i komisaři Almuniovi za spolupráci a děkuji i službě GŘ pro hospodářskou soutěž, která je, jak vím, jednou z nejlepších v Komisi.
<SPEAKER ID="009" NAME="Štefan Füle">
člen Komise. - Pane předsedající, jménem místopředsedy Almunia, který zde dnes dopoledne nemůže být, bych chtěl nejdříve poděkovat zpravodaji, panu Eppinkovi, za jeho práci na zprávě o politice hospodářské soutěže za rok 2009. Chtěl bych poděkovat i zpravodajům Výboru pro průmysl, výzkum a energetiku, Výboru pro vnitřní trh a ochranu spotřebitelů a Výboru pro dopravu, paní Koch-Mehrinové, panu Buşoiovi a panu Cramerovi.
<P>
Komise vítá pozitivní tón zprávy a podporu našich kroků na poli politiky hospodářské soutěže v roce 2009, zejména v souvislosti s hospodářskou a finanční krizí. Sdílíme váš názor, že hospodářská soutěž je nepostradatelná pro zajištění rovných podmínek na jednotném trhu a pro podporu udržitelného východiska z této krize. Proto je Komise i nadále odhodlána posílit svůj rozhodný postoj k chování narušující hospodářskou soutěž a k fúzím.
<P>
Komise zaznamenala mnoho žádostí o konkrétní zprávy nebo studie, bylo jich více než deset. Díky svým prioritám a omezeným prostředkům není Komise schopna všechny tyto zprávy vypracovat. Jak ovšem v listopadu informoval místopředseda Almunia Hospodářský a měnový výbor, Komise provede analýzu dopadů stávajících opatření souvisejících s dočasnou státní podporou přijatých v souvislosti s krizí. Bude to obtížná práce, ale krize nám nabízí příležitost poučit se z ní, a tuto příležitost si prostě nemůžeme nechat ujít.
<P>
Zadruhé, rád bych zde znovu prohlásil, že tato opatření jsou skutečně dočasná. Komise prodloužila krizový rámec pro státní pomoc do konce roku 2011, neboť hospodářské poměry jsou stále nejisté. Postupné rušení těchto opatření bylo již zahájeno. Některá opatření již skončila a jiná ještě platí za přísnějších podmínek.
<P>
Zatřetí, co se týče soukromého vymáhání pravidel hospodářské soutěže, Komise bere na vědomí podporu, kterou Parlament vyjadřuje vytvoření evropské formy pro kolektivní odškodnění, a jeho žádost o konkrétní právní předpisy EU týkající se zajištění náhrady pro oběti porušování antimonopolního práva v EU. Komise zahájí začátkem roku 2011 veřejné konzultace o evropském přístupu ke kolektivnímu odškodnění. Poté má v plánu schválit sdělení na základě výsledků těchto konzultací.
<P>
Nakonec bych chtěl poukázat na obavy vyjádřené v souvislosti s hospodářskou soutěží v konkrétních odvětvích, jako je energetika, doprava, zásobování potravinami a nový digitální průmysl. Komise sdílí vaše obavy a v těchto oblastech budeme nadále vyvíjet silný tlak na vymáhání pravidel v úzké spolupráci s vnitrostátními orgány pro hospodářskou soutěž.
<SPEAKER ID="010" NAME="Silvana Koch-Mehrin" LANGUAGE="DE">
Pane předsedající, politika hospodářské soutěže je jednou z nejdůležitějších oblastí ústředních politik EU. Dobrá politika hospodářské soutěže je podmínkou pro řádné fungování trhů. Dobrá politika hospodářské soutěže rovněž umožňuje spotřebitelům využívat širokou škálu produktů za dostupné ceny. Dobrá politika hospodářské soutěže rovněž přispívá k opětovnému růstu v EU. Proto je tak důležité, pane komisaři, zahrnout všechny oblasti, které jste uvedl, do politiky hospodářské soutěže. Je také důležité posílit malé a střední podniky, neboť ty jsou hnací silou růstu v Evropě. Je třeba odstranit překážky na trhu, což znamená i odbourat nepřiměřené náklady, které stále vznikají tam, kde hospodářská soutěž nefunguje, jako například náklady na roaming u mobilních telefonů, kde stále neexistuje konkurence. To je třeba změnit.
<P>
Nakonec bych chtěla upřímně poděkovat zpravodaji, panu Eppinkovi, za jeho vynikající práci a Komisi bych chtěla říci: buďte ve svých cílech ambiciózní.
<P>
(Potlesk)
<SPEAKER ID="011" NAME="Cristian Silviu Buşoi">
zpravodaj ke stanovisku Výboru pro vnitřní trh a ochranu spotřebitelů. - Pane předsedající, úvodem bych chtěl poblahopřát Komisi k pružnému přístupu při uplatňování pravidel hospodářské soutěže během nynější finanční a hospodářské krize. Je velmi důležité, aby krize nebyla brána jako záminka k vyloučení hospodářské soutěže, a Komise již ukázala svůj velmi pevný postoj proti kartelům, což je dobře. Musíme zajistit mechanismy východiska z krize a musíme se co nejdříve vrátit k běžným tržním podmínkám.
<P>
Existuje několik oblastí, a vy jste o tom hovořil, pane komisaři, v nichž může být hospodářská soutěž posílena. Patří mezi ně energetický trh, kde regulované ceny stále narušují hospodářskou soutěž. Dobudování jednotného železničního trhu může cestujícím v Evropě také přinést nezanedbatelné výhody. Komise by měla také věnovat zvláštní pozornost hospodářské soutěži na trhu s léčivými přípravky, zvláště pokud jde o výrobce původních léků, kteří omezují vstup generických přípravků na trh.
<P>
Dále vyzývám Komisi, aby rozhodně zajistila hospodářskou soutěž mezi veřejnými a soukromými nemocnicemi pomocí rázných opatření proti křížovým dotacím, které zvýhodňují veřejné nemocnice. Komise musí účinněji vysvětlovat spotřebitelům přínos politiky hospodářské soutěže.
<SPEAKER ID="012" NAME="Michael Cramer" LANGUAGE="DE">
Pane předsedající, úvodem bych chtěl poděkovat zpravodaji za vynikající spolupráci.
<P>
Pokud jde o hospodářskou soutěž, je odvětví dopravy také rozhodujícím článkem. Doprava je ostatně zodpovědná za 30 % emisí CO2, a proto rád vítám souhlas s tím, že by doprava měla být zahrnuta do ústředních požadavků strategie Evropa 2020.
<P>
Stále však existuje nekalá soutěž, a v těchto případech by měla Komise zakročit. Například letecká doprava, která je zabijákem životního prostředí par excellence, požívá stále výjimku osvobození od daně z přidané hodnoty a cla z pohonných hmot. To znamená, že evropští daňoví poplatníci zaplatí každoročně 30 miliard EUR za leteckou dopravu, jen aby letecké společnosti mohly nabízet lety mezi jednotlivými městy za cenu krátké jízdy taxíkem. Po železnici se požaduje, aby nesla toto břemeno. Za každou lokomotivu se platí povinný železniční poplatek za každý ujetý kilometr. To je povinná daň a nemá horní hranici. Pokud jde o silnice, je na členských státech, aby se rozhodly, zda budou vůbec vybírat nějaké mýtné. Mýtné se obvykle vybírá jen za dálnice a jen za těžká nákladní vozidla nad 12 tun včetně. Jinými slovy, některé členské státy vybírají vysoký železniční poplatek, ale žádné silniční mýtné. To nemůžeme připustit, neboť to úplně postrádá logiku. Ostatně, pokud nezměníme své návyky při cestování, nikdy se nám nepodaří odvrátit změnu klimatu. To však musíme udělat. Proto musíte nastolit spravedlivou hospodářskou soutěž i v odvětví dopravy.
<SPEAKER ID="013" NAME="Arturs Krišjānis Kariņš">
jménem skupiny PPE. - (LV) Pane předsedající, pane komisaři, my všichni jsme líní. Pokud chceme skoncovat s nicneděláním, tak to stejně většina lidí jistě neudělá. Podnikání není v tomto ohledu žádnou výjimkou. Většina podnikatelů (a o tom jsem přesvědčen) sní o možnosti stát se monopolním poskytovatelem, který může diktovat podmínky, místo aby jim podmínky diktovali spotřebitelé. Hospodářská soutěž právě zaručuje spotřebitelům jak nízké ceny, tak i optimální kvalitu. V Evropské unii máme bohužel stále několik odvětví, v nichž neexistuje skutečná hospodářská soutěž. Prvním z nich je energetika. V některých oblastech Evropy stále existují z právně-technických důvodů izolované trhy bez existence hospodářské soutěže. A co je výsledkem? Uměle nadsazené ceny pro spotřebitele. Konkrétním příkladem jsou pobaltské státy a trh s plynem. Jak připustil sám komisař Oettinger, spotřebitelé v Německu platí v současné době za zemní plyn o 30 % méně, než spotřebitelé v pobaltských státech. Proč je na jedné straně hospodářská soutěž a proč žádná není v pobaltských státech? To se musí změnit. Pak je tu další oblast, v níž neexistuje žádná skutečná hospodářská soutěž, a tou je zemědělství. Nemusíme se ani zmiňovat o tom, jaký účinek mají dotace jako takové na zemědělský trh, ale v Evropě máme při vzájemném srovnání v jednotlivých členských státech velmi nerovnoměrné zemědělské platby nebo dotace. Co to znamená? Znamená to, že evropští spotřebitelé platí na mnoha místech uměle vysoké ceny, a trpí samozřejmě i zemědělci. Dámy a pánové, vyzývám vás, abyste podpořili tuto zprávu, která se týká práce Komise na dokumentu "Směrem k hospodářské soutěži" v roce 2009. Chtěl bych vám ovšem připomenout, že tato práce tím nekončí a že musíme rozšířit oblasti, v nichž musí být nastolena hospodářská soutěž. Děkuji za pozornost.
<SPEAKER ID="014" NAME="Antolín Sánchez Presedo" LANGUAGE="ES">
Pane předsedající, zpráva o politice hospodářské soutěže za rok 2009 je pravděpodobně jednou z nejrozsáhlejších a nejkomplexnějších zpráv, jakou Parlament doposud vypracoval. Hospodářskému a měnovému výboru se podařilo zapracovat do ní stanoviska tří dalších parlamentních výborů a zpracoval ji po pěti letech od zahájení provádění dvou významných nařízení, nařízení o modernizaci a nařízení o spojování podniků, která hrají v politice hospodářské soutěže pozitivní úlohu. Provádění těchto nařízení by ale mohlo být lepší, pokud by priority byly lépe stanoveny, úsilí o spolupráci by bylo znásobeno, administrativní břemeno by bylo sníženo a docházelo by ke sbližování mezi vnitrostátními právními předpisy a právními předpisy EU.
<P>
Ve zprávě se hovoří i o významu veřejných služeb pro plnění základních potřeb občanů a my si uvědomujeme, že v novém rámci nastoleném Lisabonskou smlouvou musíme i tuto oblast posílit. S ohledem na význam informační společnosti se proto podporuje pomoc, jejímž cílem je nabídnout našim občanům vhodné, cenově dostupné univerzální širokopásmové pokrytí, a my požadujeme, aby byla v dalších zprávách věnována pozornost vývoji cen za roaming v oblasti telekomunikací.
<P>
Politika hospodářské soutěže je klíčová ve finančních službách. Poskytnutá pomoc přispěla ke stabilizaci a k oslabení dopadů hospodářské krize. Zpráva zdůrazňuje její dočasný charakter a skutečnost, že její rozšíření musí probíhat za přísnějších podmínek a že musí být znovu nastaveny rovné podmínky pro proces východiska z krize, aby se tak vyloučila všechna morální rizika a aby navíc finanční instituce, které nežádaly o státní podporu, měly znovu stejné konkurenční postavení.
<P>
Ve finanční oblasti se zdůrazňují tři body: transparentnost finančních informací, nutnost přístupnosti a transparentnosti evropského platebního systému, který musí fungovat nediskriminačně a účinně, a třetím bodem je potřeba bojovat proti nezvykle vysokým cenám přeshraničních transakcí s platebními kartami. Zpráva zdůrazňuje i obavy týkající se malých a středních podniků a energetiky a uvádí doporučení skupiny na vysoké úrovni pro odvětví mlékárenské výroby, která je toho názoru, že posilování vyjednávací síly výrobců a nové smluvní vztahy musí být v souladu s politikou hospodářské soutěže. Žádá rovněž Komisi, aby vyvinula legislativní iniciativu na podporu individuálních a kolektivních požadavků na náhradu škod způsobených porušením zákonů v oblasti hospodářské soutěže a vyhnula se přitom výstřelkům amerického systému.
<P>
Proto blahopřeji zpravodaji, panu Eppinkovi, k vynikající práci.
<SPEAKER ID="015" NAME="Sophia in 't Veld">
jménem skupiny ALDE. - Pane předsedající, úvodem bych chtěla poblahopřát zpravodaji. Pracovali jsme v tandemu (já jsem byla zpravodajkou v loňském roce) a to mne přivádí k prvnímu bodu.
<P>
Na těchto každoročních rozpravách o politice hospodářské soutěže mne překvapuje velmi přátelská a zdvořilá výměna názorů a pak Komise postupuje svým obvyklým způsobem, neboť právě ona má v této oblasti výhradní pravomoci. Myslím si, že by se to mělo změnit zároveň s tím, jak diskutujeme o hospodářském řízení Evropské unie. Evropský parlament by měl zastávat při přípravě politik hospodářské soutěže mnohem větší úlohu, a proto naléhavě žádám Komisi, aby se řídila především doporučením 3 a 4 a Evropskému parlamentu skutečně poskytovala zpětnou vazbu týkající se jeho doporučení.
<P>
Zadruhé, zpráva by měla být podle mého názoru více než pouhý souhrnný přehled podniknutých kroků. Měla by jít o analýzu dopadu politik hospodářské soutěže, a to v současné době ve zprávě chybí. Říkáte, že provedete analýzu týkající se dočasného rámce státní podpory, neboť je to vaše priorita, ale my po takové analýze voláme mnoho let: o ekologické obnově, o státní podpoře inovací, o státní podpoře veřejných služeb. Lhůta již dávno vypršela, a tak bych chtěla požádat Komisi, aby provedla hlubší analýzu.
<P>
Nakonec bych chtěla naléhavě zopakovat naše již dlouholeté výzvy k provedení odvětvového průzkumu týkajícího se on-line inzerce a vyhledávačů. Zpoždění je tu skutečně velké a já bych chtěla od Komise slyšet, kdy má v úmyslu provést takový průzkum.
<SPEAKER ID="016" NAME="Philippe Lamberts" LANGUAGE="FR">
Pane předsedající, nejdříve bych chtěl poděkovat komisaři Almuniovi, který zde dnes není, ale který s námi tráví mnoho času v Hospodářském a měnovém výboru a investuje tak spoustu času do probíhajícího dialogu k této problematice s Parlamentem, přestože to není okruh působnosti Evropského parlamentu.
<P>
Chtěl bych poděkovat i zpravodaji. Často tak činíme formálně, ale musím říci, že pro pana Eppinka nebylo při přípravě této zprávy v našich diskusích žádné tabu, přestože naše strany se často na mnoha věcech neshodnou. Všem problémům se plně věnoval v konstruktivním duchu a to by se mělo zdůraznit.
<P>
Chtěl bych přejít ke třem záležitostem, v nichž by podle mého názoru Komise měla pokročit. Jak bylo uvedeno, jednou z nich je význam finančního sektoru, kterému je, popravdě řečeno, v hospodářství přiřazen přílišný význam.
<P>
Víme, že finanční krize znamená, že finanční skupiny, které ji přežijí, z ní vyjdou větší a silnější. V této oblasti tedy skutečně existuje problém narušení trhu a netýká se pouze zvláštních opatření u státní podpory, která přijímají členské státy na pomoc svému finančnímu sektoru, ale i různých forem přímé pomoci ze strany Evropské centrální banky (ECB), o nichž musím s politováním prohlásit, že nejsou ani trochu transparentní, a to jsme v této zprávě zdůraznili.
<P>
Naléhavě proto žádáme Komisi, aby se zaměřila na způsob, jakým ECB pomohla bankám, neboť je jasné, že banky, které se obrátily na ECB o pomoc, využívaly takovou pomoc, o jakou nemohly požádat lépe řízené banky. Řádně řízené banky se tak v určitém smyslu staly oběťmi narušení trhu.
<P>
Dalším odvětvím jsou suroviny, zejména potravní komodity. Víme, že velké zemědělsko-průmyslové podniky a velkoobchodníci mají na trhu takové postavení, které jim umožňuje příliš silně zasahovat do tvorby cen. K tomuto problému je naprosto nezbytné provést průzkum trhu.
<P>
Dalším, nikoli nedůležitým bodem, je hospodářská soutěž v oblasti daní. Víte, že většina členských států, včetně mého a mnoha dalších, praktikuje takové formy hospodářské soutěže v oblasti daní, které velmi škodí obecnému evropskému zájmu. S těmito formami hospodářské soutěže je třeba skoncovat. Vím, že Komise se o tuto věc začíná znovu zajímat, ale naléhavě žádám komisaře Almuniu a komisaře Šemetu, aby se touto problematikou zabývali.
<P>
Přejdu ke svému poslednímu bodu. Jsme rádi, že komisař Almunia již od počátku svého funkčního období uložil pokuty různým odvětvím, zejména odvětví letecké nákladní dopravy. Vítáme i zahájení šetření v záležitosti Google, které, jak se domnívám, částečně reaguje na problém, o němž před chvílí hovořila paní in 't Veldová.
<P>
(Řečník souhlasil s položením otázky postupem modré karty podle čl. 149 odst. 8 jednacího řádu)
<SPEAKER ID="017" NAME="Předsedající">
Pane Lambertsi, pan Hans-Peter Martin použil modrou kartu, což znamená, že vám chce položit otázku. Chcete ho vyslechnout? Děkuji.
<P>
Pane Martine, máte 30 sekund, abyste panu Lambertsovi položil otázku k tomuto tématu.
<SPEAKER ID="018" NAME="Hans-Peter Martin" AFFILIATION="NI">
(DE) Pane předsedající, pan Lamberts hovořil o zvláštních podporách, které banky obdržely od Evropské centrální banky. Mohl by podrobněji vysvětlit, co má na mysli a jak to funguje? Poukázal i na skutečnost, že tato podpora by měla být zrušena. Jakým způsobem bychom podle něj měli provádět kontrolu, která by zajistila, aby nesprávní lidé neměli tučné zisky?
<SPEAKER ID="019" NAME="Předsedající">
Na tuto obsáhlou otázku je obtížné odpovědět ve třiceti sekundách. Plně však věřím ve schopnosti pana Lambertse mluvit stručně.
<SPEAKER ID="020" NAME="Philippe Lamberts" LANGUAGE="FR">
Pane předsedající, je zřejmé, že je téměř nemožné odpovědět na takovou otázku ve 30 sekundách.
<P>
O co tady jde? Evropská centrální banka (ECB) souhlasila s tím, že bankám, které o to požádají, poskytne neomezenou likviditu a za tuto likviditu přijme jako jištění jakákoli aktiva. Nemáme však jasnou představu o povaze těchto aktiv. Máme také silné podezření, že mnohá z nich jsou, jak se říká, syfilitická nebo toxická, a že jejich skutečná tržní hodnota je těžko stanovitelná, přičemž některá z nich mohou být dokonce bezcenná.
<P>
Za těchto podmínek jde proto o formu přímé pomoci. Je totiž jasné, že kdyby ECB neposkytla tuto likviditu výměnou za tyto záruky, které mají ve skutečnosti velmi krátkou životnost, je možné, že by některé z těchto finančních institucí zkrachovaly.
<P>
Najít řešení tohoto problému není snadné. V každém případě je však prvním krokem transparentnost těchto aktiv.
<SPEAKER ID="021" NAME="Předsedající">
Pane Lambertsi, děkuji vám za jasnou odpověď na tak komplikovanou záležitost.
<SPEAKER ID="022" NAME="Kay Swinburne">
jménem skupiny ECR. - Pane předsedající, zaprvé bych chtěla poblahopřát svému kolegovi, Derku Janu Eppinkovi, ke komplexní a dobře projednané zprávě, která se zabývá tolika tématy. Politika hospodářské soutěže by rozhodně měla být ústředním článkem evropského jednotného trhu a pevné zásady hospodářské soutěže by měly být začleněny do právních předpisů EU. Hospodářská soutěž by měla pro občany EU vytvořit silnější trh a umožnit EU, aby byla v celosvětovém měřítku konkurenceschopnější.
<P>
Existuje nebezpečí, že v poslední vlně právních předpisů o finančních službách tato zásada vymizí. Musíme využít každou příležitost k zesílení hospodářské soutěže na trzích, jimž dominují velcí účastníci, a vytvořit živější trh. U právních předpisů o derivátech, které se momentálně projednávají, můžeme zaručit, že nevytvoříme ani neposílíme monopoly tím, že umožníme otevřený přístup ústředním protistranám a jiným a že zajistíme dostupnost důležitých datových toků všem subjektům.
<P>
Při připravované revizi směrnice o trzích finančních nástrojů (MiFID) musíme myslet na její původní účel, jímž je otevření evropských trhů s cennými papíry konkurenci, a po jejím rozšíření o nové třídy aktiv musíme zajistit, aby byly podpořeny zásady konkurenceschopnosti, neboť jejich kombinace v posledních třech letech výrazně snížila obchodní poplatky pro investory do cenných papírů.
<P>
Pokud uvažujeme o reformách týkajících se auditorů, ratingových agentur a dalších poskytovatelů finančních služeb, můžeme uvažovat o tom, kde leží hranice vstupu na trh, a pracovat na jejich odstranění. Jsem přesvědčena, že podpora hospodářské soutěže v klíčových průmyslových odvětvích je způsobem, jakým vytvoříme skutečný růstový potenciál EU a oživíme svá hospodářství v tomto neustále se měnícím světě.
<SPEAKER ID="023" NAME="Thomas Händel" LANGUAGE="DE">
Pane předsedající, dámy a pánové, podle této zprávy provádí Komise úspěšnou politiku hospodářské soutěže. Neměli bychom však zapomínat, že neregulovaná hospodářská soutěž může vést i ke zvýšení nezaměstnanosti, čímž se o to více prohloubí propast mezi bohatými a chudými.
<P>
V Evropské unii stále převažuje volná hospodářská soutěž nad sociálními potřebami našich občanů. Horlivá víra ve svobodné trhy nemůže zastřít skutečnost, že tyto trhy čas od času znovu a znovu selhávají, ale nejsou ani schopny přinést trvalou sociální spravedlnost. Pár postupů, jejichž cílem je boj proti narušování hospodářské soutěže a pevnému stanovení cen, nestačí k vyřešení tohoto problému. Spravedlivý a sociální vnitřní trh bude fungovat jedině při silné a správné regulaci. Na tom je třeba ještě naléhavě zapracovat. Pro stále větší počet institucí poskytujících služby obecného veřejného zájmu je například nepřijatelné, aby byly vystaveny hospodářské soutěži se soukromými subjekty.
<P>
Zpráva stanoví Komisi ukazatele budoucí politiky hospodářské soutěže. Existuje naléhavá potřeba zesílené ochrany spotřebitelů, ochrany služeb obecného veřejného zájmu před pravidly hospodářské soutěže a jejich vynětí z kontroly kartelů. Nezbytné je rovněž zavést smluvní doložku, která umožní bezpečný společenský pokrok a která bude považována za stejně významnou, jako pravidla hospodářské soutěže v Evropě.
<SPEAKER ID="024" NAME="William  Dartmouth" AFFILIATION="The Earl of">
za skupinu EFD. - Pane předsedající, nestává se často, abych říkal něco dobrého o Gordonu Brownovi, ale on jednal rychle, rozhodně a účinně s cílem vypořádat se s bankovní krizí ve Spojeném království, i když musím zdůraznit, že po deset katastrofických let, kdy byl v úřadu ministra financí, si počínal mnohem hůře.
<P>
Záchrana bank ve Spojeném království byla ale pomalejší, než mohla být, a to v důsledku dopadů politiky hospodářské soutěže EU. Můj vážený kolega, profesor Tim Congdon, napsal o tom pamflet. Skutečností je, že tyto záležitosti by měly být řešeny na vnitrostátní úrovni, nikoli na úrovni Komise. Komise prostě neví, co dělá, a měla by si držet odstup.
<P>
V posledních 15 sekundách, které mám k dispozici, musím reagovat na mimořádně skličující řeč pana Lambertse, když mluvil o daňové soutěži. Daňové soutěži vděčíme za to, že máme nižší daně. On obhajoval celoevropskou fiskální politiku, jejímž výsledkem by byly vyšší daně v celé EU. Tak to prostě je, a já bych chtěl pana Lambertse a jeho kolegy požádat, aby příště nazývali věci pravým jménem.
<SPEAKER ID="025" NAME="Předsedající">
Toto není ani tak projev na základě postupu podle modré karty, ale spíše osobní prohlášení. Pane Lambertsi, vyzývám vás, abyste byl stručný. Ukažte nám, že můžete svému kolegovi objasnit své stanovisko za pouhých patnáct sekund.
<SPEAKER ID="026" NAME="Philippe Lamberts" AFFILIATION="Verts/ALE">
Pane předsedající, lord Dartmouth líčí Zelené jako zastánce vysokých daní pro samotné vysoké daně. Chci vám, lorde Dartmouthe, položit jednoduchou otázku. Mají-li služby, jako je vzdělávání, zdravotnictví a bezpečnost určitou hodnotu, myslím si, že musíte najít způsob, jak je financovat. Je to tak?
<SPEAKER ID="027" NAME="Předsedající">
Nebudeme na toto téma rozvíjet diskusi.
<P>
Pane Dartmouthe, panu Lambertsovi můžete odpovědět později na chodbě. Pravidla ovšem nedovolují, aby jedna otázka byla zodpovězena další otázkou.
<P>
Máte 15 sekund.
<SPEAKER ID="028" NAME="William" AFFILIATION="The Earl of) Dartmouth  (EFD">
(úvodní slova není slyšet, neboť se vypnul mikrofon) ... ten, kdo položil otázku, má právo na její odpověď. Vy jste si jako předsedající vytvořil nová pravidla - svá vlastní. Naprosto nemáte pravdu, pane.
<SPEAKER ID="029" NAME="Předsedající">
Ano, vymýšlím si pravidla. Pořád si vymýšlíme pravidla a přispíváme k pokroku v demokratickém fungování sněmovny. Děkuji, že to uznáte.
<SPEAKER ID="030" NAME="Hans-Peter Martin" AFFILIATION="NI">
(DE) Pane předsedající, nejdříve bych chtěl ocenit, že jste umožnil takový dialog. Je poněkud politováníhodné, že vévoda z Dartmouthu nepochopil, že jste i jemu dal čas na odpověď. Myslím si, že je velmi pozitivní, když někdo, jako je pan Lamberts, přijde s takovými konkrétními návrhy a když máme možnost zapojit se do živé debaty, takže jsou lidé nuceni odpovídat přímo, což je přesně to, co v této sněmovně chceme. Možná mu dáte možnost krátce odpovědět později.
<P>
Chtěl bych pokračovat tam, kde pan Lamberts skončil. Nikdo nepopírá, že potřebujeme transparentní bankovní systém. Veřejnost si stále ještě není plně vědoma toho, že tyto dotace, jako výsledek finanční krize, způsobily podle norem EU něco naprosto nepředstavitelného. Díky nim je jasné, že jsou-li v sázce vyšší cíle, neobejde se hospodářská soutěž sama o sobě vždy bez dotací. Co ale dělá z celé této záležitosti hořkou pilulku, je skutečnost, že ty banky, které dostaly podporu, zase hrabou peníze a v některých případech jdou dokonce proti společným evropským zájmům. Tak to by bylo k finančnímu trhu.
<P>
Druhým bodem, o kterém bych chtěl diskutovat, se týká mého starého tématu, otázky léčivých přípravků. Považuji za velmi politováníhodné, že jsme ještě neučinili pokrok, který je již po desetiletí možný a nutný. Pro Evropu by bylo jistě velkým krokem kupředu, kdyby občané v mé zemi, v Rakousku, stejně jako v Německu a v dalších zemích, museli za léčivé přípravky platit jen takové částky jako jejich spoluobčané v jiných členských státech EU. Toto je práce kartelů a velkých podniků. Myslím si, že Komise má příležitost a povinnost konečně v této oblasti zakročit.
<P>
Dalším aspektem týkající se této problematiky je schvalování léčivých přípravků. Stále se provádí zbytečné pokusy na zvířatech i na lidech. Spousta práce se zbytečně dělá dvakrát. To je něco, co mělo být v souvislosti s evropským vnitřním trhem vyřešeno v minulém století. Chtěl bych vás tedy znovu vyzvat, abyste zde intenzivně zakročili.
<SPEAKER ID="031" NAME="Gunnar Hökmark" AFFILIATION="PPE">
Pane předsedající, v současné době se naše oči upírají k summitu mezi Čínou a USA, neboť tyto dvě ekonomiky jsou považovány za dvě největší světové ekonomiky. Diskutujeme o tom, kdy se Čína stane největší ekonomikou, ale to se zakládá na nesprávném předpokladu, protože zapomínáme, že největší ekonomikou je Evropská unie, ale Čína a USA disponují největšími trhy. Důvodem je nedostatečná přeshraniční hospodářská soutěž a hospodářská soutěž v různých oblastech v Evropské unii.
<P>
Právě nedostatečná hospodářská soutěž nás nutí vzhlížet na ně, jako na sebevědomou vůdčí politiku, a nikoli na nás. Proto bude v budoucnosti důležité, aby se zpráva o hospodářské soutěži zaměřila i na nedostatečné provádění již existujících právních předpisů a na nedostatečnou hospodářskou soutěž v evropském hospodářství. Musíme to udělat v řadě oblastí. Abychom se stali vůdčí ekonomikou, musíme také zajistit, abychom byli nejkonkurenceschopnější ekonomikou.
<P>
Prozradím vám tajemství: nikdy nebudeme nejkonkurenceschopnější, nebudeme-li mít hospodářskou soutěž. Státní dotace a předpisy bránící vstupu nových subjektů brání také Evropě zaujmout vůdčí místo. Proto musíme zajistit, aby státní dotace byly vždycky poskytovány jen ve výjimečných případech, kdy se nedá nic jiného dělat nebo kdy je můžeme usměrnit tak, aby podporovaly obecné blaho a nenarušovaly hospodářskou soutěž.
<P>
Musíme zajistit možnost vstupu nových subjektů do co nejvíce oblastí evropské ekonomiky. Hospodářská soutěž neznamená vyřadit ze soutěže ostatní. Znamená umožnit velkým společnostem, aby se spojily a ještě se rozrostly na celosvětové scéně, a umožnit novým společnostem otevřít se inovacím. V tom máme mezeru a je na Komisi, aby to prokázala a aby přijala opatření, abychom mohli společně postupovat kupředu a abychom mohli být v budoucnosti považováni za vůdčí světovou ekonomiku.
<SPEAKER ID="032" NAME="Edit Herczog" AFFILIATION="S&amp;D">
Pane předsedající, politika hospodářské soutěže je základním kamenem evropských právních předpisů. Shodneme se na tom, že inovace, tvořivost a lepší kvalita nutně představují výhodu na trhu, ale nepřipouštíme, aby se tato výhoda uplatnila na trhu jen proto, že někdo je větší a silnější, má lepší zdroje informací a především zvláštní kontakty na vládu, a jsme rádi, že Komise je na stráži a zajišťuje, aby se to nestávalo.
<P>
Ráda bych ještě jednou zmínila nový fenomén: nejsou to hráči na trhu, ale spíše vlády, které čas od času poskytují zvláštní výhody v oblasti hospodářské soutěže některé ze svých oblíbených společností. To je velmi neblahý jev a vede zpět do stranických pokladen.
<P>
Chtěla bych požádat Komisi, aby postupovala takto: mějme inovace, tvořivost a malé a střední podniky, ale nepřipusťme v těchto oblastech žádné zneužívání informací nebo moci, a to hospodářské ani politické.
<SPEAKER ID="033" NAME="Sylvie Goulard" AFFILIATION="ALDE">
(FR) Pane předsedající, pane komisaři, zpráva pana Eppinka je vynikající, ale trochu se obávám, a nemá to nic společného se zpravodajem, že stále znovu a znovu upozorňujeme na tytéž věci. Je to jako pobízet mrtvého koně. Není pochyb o tom, že bych se připojila k paní in 't Veldové a k panu Lambertsovi a řekla, že musíme řádně sledovat hospodářskou soutěž a přemýšlet o tom, co se děje v zemědělství, kde je velmi málo zákazníků a obrovské množství výrobců, tedy něco, co nikdy dříve Komisi neznepokojovalo, zatímco kdyby se to samé stalo v průmyslu, vrhla by se Komise na kartel zákazníků. Nová pravidla potřebujeme i pro oblast internetu.
<P>
Naše vztahy s Komisí jsou však velmi jednotvárné. Komise nám posílá zprávy, z nichž tři čtvrtiny problémů zamete pod koberec. My zdvořile odpovíme, že je to zajímavé a že by se k tomu mělo něco doplnit. Pak to každý odloží do šuplíku.
<P>
To jsem dnes chtěla říci a chtěla jsem zopakovat to, co uvedl pan Hökmark: svět se mění. Je od nás pěkné, když tvrdíme, že státní podpora není dobrá, ale skutečností zůstává, že Čína, Korea, Spojené státy a další země státní podporu poskytují. Já ji nepodporuji. Nejsem žádná francouzská zásadová ochranitelka. Jen říkám: mějme oči otevřené a přestaňme snít!
<SPEAKER ID="034" NAME="Reinhard Bütikofer" AFFILIATION="Verts/ALE">
(DE) Pane předsedající, doporučení číslo 4 vyžaduje, aby Komise předkládala zprávy o tom, jakým způsobem provádí budoucí doporučení a jak vysvětluje případné odchylky od těchto doporučení. Myslím si, že je to velmi rozumný návrh, a chci ho více konkretizovat. V loňském roce Parlament v příslušné rozpravě rozhodl, že se chceme zaměřit na spravedlivé a nediskriminační podmínky hospodářské soutěže pro malé a střední podniky. Komise od té doby neudělala nic. Toto doporučení lze znovu nalézt v návrhu usnesení pana Eppinka.
<P>
Chtěl bych od Komise slyšet, zda má v úmyslu provádět toto opakované doporučení, nebo bych jí chtěl přinejmenším požádat, aby nám sdělila, co jí brání zabývat se v tomto smyslu konkrétními problémy malých a středních podniků.
<P>
Moje druhá poznámka se týká oblasti komodit. Jsem velmi rád, že se tato zpráva zabývá nedostatečnou transparentností v oblasti komodit. Vítám i skutečnost, že se zabývá otázkou spekulací v oblasti komodit. Lituji však, že nezohledňuje celkové doporučení Výboru pro průmysl, výzkum a energetiku, v němž se navrhuje, abychom se neřídili návrhem francouzského předsednictví, konkrétně tím, aby byl problém spekulací omezen na zemědělské komodity, ale doporučuje se v něm, aby sem byly zahrnuty i spekulace v oblasti kovů. Podle mého názoru je to stejně důležité.
<SPEAKER ID="035" NAME="Vicky Ford" AFFILIATION="ECR">
Pane předsedající, chtěla bych poděkovat svému kolegovi, Derku Janu Eppinkovi, za vynikající zprávu, a zároveň bych chtěla něco konkrétně poznamenat k trhu s energií, jímž se Komise bude v tomto roce zabývat.
<P>
Jak zdůraznili jiní poslanci, dodávky energií a ceny se mohou v jednotlivých členských státech značně lišit. V regionu, který zastupuji, nemá skoro čtvrtina domácností přístup k plynu a velká většina z nich je závislá na topném oleji. Za jeden měsíc v období od listopadu do prosince vzrostly ceny na tomto trhu o 50 %. Spotřebitelé jsou znepokojení (a zmrzlí). Mají obavy, že se jedná o kartelovou tvorbu cen, a tato tvrzení se objevují.
<P>
Je pravda, že by se tím nejdříve měly zabývat domácí regulační orgány, ale já slyším podobné obavy i z jiných členských států EU. A tak bych chtěla požádat pana komisaře: až se v letošním roce budete zabývat trhy s energií, nezapomeňte, prosím, na ty, kdo žijí ve velmi izolovaných venkovských oblastech.
<SPEAKER ID="036" NAME="Ildikó Gáll-Pelcz" AFFILIATION="PPE">
(HU) Pane předsedající, dámy a pánové, jak jste si mohli všimnout v naší včerejší prezentaci, patří mezi priority maďarského předsednictví posilování vnitřního trhu a podpora tvorby pracovních míst. Vzhledem k tomu, že předpokladem výše uvedených priorit je politika hospodářské soutěže EU založená na rovných soutěžních podmínkách uplatňovaných ve všech odvětvích, jsem velmi ráda, že byla vypracována tato zpráva. Ta však, dámy a pánové, platí pro dávnou minulost. Od té doby se časy změnily. Věřím však, že je důležité vyvodit z této zprávy závěry, a za důležitou považuji i skutečnost, že Evropský parlament - což jsme my, poslanci, - bude moci hrát v budoucnosti aktivnější úlohu při utváření politiky hospodářské soutěže. Vyžaduji v tom však spolupráci Komise.
<P>
Zaprvé žádám o to, co považuji za nezbytné. Tedy o to, aby Parlament byl pravidelně informován o všech iniciativách zahájených v této oblasti. Zadruhé žádám Komisi jako jediný orgán příslušný pro hospodářskou soutěž s pravomocí po celé EU, aby každoročně informovala Parlament o uplatňování jeho doporučení a o tom, jak se od doporučení odchýlila.
<P>
Jsem přesvědčena, že je důležité zajistit, aby politika hospodářské soutěže nemohla být spravována vertikálně, a v tom jsem zajedno se svými kolegy poslanci. Koordinace se vyžaduje i ve všech funkčních a regulačních oblastech. Za to ovšem zodpovídá Komise. Z toho důvodu je důležité harmonizovat politiky EU a priority stanovené ve strategii EU 2020, jejímž cílem je podpořit růst a zaměstnanost.
<P>
A nakonec bych i já chtěla zmínit malé a střední podniky, jejichž zapojení je pro růst celého evropského hospodářství, samozřejmě včetně zaměstnanosti, nezbytné a nevyhnutelné. Podmínky hospodářské soutěže ale musí být stejné. To musí politika hospodářské soutěže zaručovat. Žádám Komisi, aby věnovala zvláštní pozornost malým a středním podnikům a aby jim poskytla rovnoprávné a nediskriminační podmínky pro hospodářskou soutěž.
<SPEAKER ID="037" NAME="Peter Skinner" AFFILIATION="S&amp;D">
Pane předsedající, nejdříve bych chtěl poblahopřát panu Eppinkovi k důkladné práci, kterou odvedl na této zprávě. Doufám, že bude i nadále hrát v této oblasti progresivní roli.
<P>
Vítám tuto zprávu o stavu politiky hospodářské soutěže za rok 2009. V hospodářské soutěži v EU jsou však stále ještě prvky, které je nutno posílit a vyjasnit. Rád bych v této oblasti podpořil větší spolupráci mezi Komisí a Evropským parlamentem. Jedině tak si budeme moci zachovat důvěru veřejnosti při rozhodování, která činíme. Dále je naprosto nezbytné, aby byl Evropský parlament neustále informován o krocích, které podniká Komise, a to se zvláštním zaměřením na politiku týkající se malých a středních podniků.
<P>
Těším se na zprávy a šetření, na něž upozorňuje tato zpráva. Podle posledních údajů jde o jedenáct zpráv, šest šetření v různých oblastech a o opětovné zřízení oddělení fiskální státní podpory na GŘ pro hospodářskou soutěž. A zejména vítám opakovanou žádost o zapracování základu pro výpočet pokut, o níž jsme již diskutovali. Myslím si, že je to mimořádně důležité.
<P>
Mimochodem, bylo zajímavé poslechnout si před chvílí příspěvek vévody z Dartmouthu, který hovořil jako aristokrat k politice hospodářské soutěže. Jak každý ví, aristokraté ve Spojeném království se silně zaměřují na svou zemi. Možná bychom měli požádat orgány v oblasti hospodářské soutěže, aby se tím zabývaly a zjistili, jak se po celou tu dobu aristokraté v celé Evropské unii starají o svoji zemi.
<SPEAKER ID="038" NAME="Sławomir Witold Nitras" AFFILIATION="PPE">
(PL) Pane předsedající, poslouchat tuto rozpravu je radost. Chtěl bych poděkovat panu Eppinkovi za zprávu. Znám jeho přístup a na zprávu se dívám s obdivem a jsem rád, že to byl právě on, kdo ji připravil. Je radost poslouchat i projevy kolegů poslanců, ale je zde něco, co musím říci. Soustředíme se tu na práci Evropské komise. Obviňujeme ji, že nemá pevné stanovisko nebo politiku a že nebojuje proti protekcionismu, ale upřímně, naším oponentem a naším největším problémem - pan Hökmark hovořil o skutečnosti, že evropské hospodářství není konkurenceschopné - jsou členské státy. Evropská komise, která jedná pod tlakem členských států, nemá prozatím často jinou možnost, než se pokoušet chránit co nejvíce svobodnou hospodářskou soutěž.
<P>
Před několika týdny jsme v této sněmovně hovořili mimo jiné o zvláštních právních předpisech týkajících se trhu s uhlím. Při té příležitosti jsme ale neslyšeli poslance hovořit o svobodné hospodářské soutěži, ale mohli jsme slyšet jen hlasy lidí požadujících ochranářské zásady a možnost poskytovat dotace, například na zavřené doly (tak se tomu říkalo), zatímco ve skutečnosti šlo o pomoc pro doly, které vůbec nebudou zavřeny. Proto musíme být ve své práci konzistentní a tato konzistence v této sněmovně často chybí.
<P>
Hovoříme o pomoci pro bankovní sektor. Obávám se, že Evropská komise, která jednala pod tlakem členských států, tuto pomoc pouze schválila, a dnes, kdy hovoříme o zprávě, která je vlastně za rok 2009 - a tady souhlasím s kritikou, se mi zdá, že ve zprávě chybí hodnocení dopadů této pomoci a toho, zda skutečně došlo ke stabilní restrukturalizaci bankovního sektoru. Předpokládám, pane komisaři, že tento aspekt, tedy hodnocení tak důležité politiky, by měl být ve zprávě obsažen.
<P>
Ve zprávě se hovoří i o skutečnosti, že Komise bojuje proti protekcionismu, mimo jiné v oblasti automobilového průmyslu, ale existují příklady - já pocházím z Polska -, kde byla nejlepší továrna skupiny Fiat zavřena - možná ne zavřena, ale výroba byla omezena - a výroba byla přesunuta do Itálie. To je jasný protekcionismus a Evropská komise by proti tomu problému měla bojovat.
<P>
Mohu uvést jiný příklad. V roce 2009 byly zavřeny dvoje polské loděnice. Pocházím z polského města s loďařským průmyslem, ale problém je větší a netýká se jen dvou polských loděnic. Problém spočívá v tom, že na celosvětové úrovni nutí evropská politika hospodářské soutěže loďařský průmysl, aby bojoval zejména proti bohatě dotovaným loděnicím na Středním východě, takže jsme dnes vlastně v důsledku této politiky hospodářské soutěže zavřeli loďařský průmysl v Evropě, protože ho nutíme, aby soutěžil s dotovaným odvětvím. Pro nás by mělo být důležité, aby loďařský průmysl v Evropě existoval. Děkuji a omlouvám se, že jsem překročil čas vyměřený na příspěvek.
<SPEAKER ID="039" NAME="Lara Comi" AFFILIATION="PPE">
(IT) Pane předsedající, dámy a pánové, tvrdím, že rozvíjet efektivní politiku hospodářské soutěže a správně ji z metodického hlediska provádět je mimořádně choulostivý a složitý úkol, zejména v době krize.
<P>
Je choulostivý, neboť jeho příliš nekompromisní provádění by mohlo vážně ovlivnit jeho dopad a mohlo by představovat vážné důsledky pro sociální oblast a hospodářský cyklus. Je to složité, neboť schválené parametry nemusí v takové choulostivé době nutně paušálně platit pro všechny hospodářské oblasti. Proto bychom měli Komisi ocenit za její práci na této problematice. Podařilo se jí skloubit přísnou metodu s flexibilitou nezbytnou v těchto hospodářských podmínkách. Přijetí opatření k vyhodnocení ad hoc nástrojů přijatých na vnitrostátní úrovni k ukončení krize je skutečně důkazem přístupu, který je nejen vysoce profesionální, ale i citlivý.
<P>
Evropské právní předpisy týkající se hospodářské soutěže mají široký záběr, co do působnosti, a jednak úzce specializované. To znovu staví Evropskou unii do pozice vůdčího subjektu pro okolní země, zejména pro ty méně rozvinuté. Tím, že ukazuje cestu a ostatní země ji následují, pomáhá to předcházet jejich separaci a divergenci. Proto je dvojnásobně důležité zajistit, aby toto světlo ukazující cestu nebylo uhašeno. Podle mého názoru by se měla věnovat zvláštní pozornost vyhodnocování různých pokrizových scénářů, které by se měly začít objevovat v roce 2010.
<P>
S velkou pravděpodobností to bude znamenat přezkum rozsahu strukturálních změn, které musíme vzít v úvahu, a vyhodnocení stávající situace v různých průmyslových odvětvích a oblastech. V tak nejisté době musí být klíčovým slovem opatrnost.
<P>
Naléhavě žádám Komisi, aby se zaměřila na malé a střední podniky a na zaměstnanost mládeže, což dělá z hospodářské soutěže celoevropský problém.
<SPEAKER ID="040" NAME="Sari Essayah" AFFILIATION="PPE">
Pane předsedající, chtěla bych vyjádřit pochvalu zprávě za to, že obsahuje velmi pozitivní zmínku o SEPA, jednotném evropském prostoru plateb v eurech. Tento Parlament opakovaně žádal o rychlý přesun SEPA a důvody jsou prosté. Posouzení dopadu provedené Komisí cituje studii, podle níž by SEPA měl ušetřit za šest let v hospodářství EU 300 miliard EUR. Tyto úspory jsou výsledkem intenzivnější soutěže probíhající prostřednictvím společných norem a postupů. Všem Evropanům, kteří potřebují provádět platby do jiných zemí, ušetří i čas a stres.
<P>
Rozhodně souhlasím se zprávou i v místech, kde se uvádí, že veřejná hospodářská podpora poskytnutá bankám a dalším společnostem v době hospodářské krize narušila hospodářskou soutěž. Stejně jako mnoho mých kolegů dnes dopoledne naléhavě žádám Komisi, aby provedla analýzu tohoto narušení.
<P>
Přidám ještě jednu myšlenku o potřebě společných norem a postupů. Mnoho vynálezů se bude v budoucnosti zakládat na informačních a komunikačních technologiích. V oblasti IKT potřebujeme větší hospodářskou soutěž a ta by se dala podpořit větším využíváním otevřeného zdrojového kódu v Evropě. Očekávám, že takto se Evropa stane na tomto klíčovém poli konkurenceschopnější ve vztahu k USA a k jiným významným hospodářským oblastem, jak již dříve uvedl pan Hökmark.
<SPEAKER ID="041" NAME="Danuta Jazłowiecka" AFFILIATION="PPE">
(PL) Pane předsedající, autoři projednávaného usnesení si správně povšimli, že hospodářská krize představovala mimořádnou výzvu pro politiku hospodářské soutěže EU. Vnitrostátní a politické zájmy opakovaně vítězily nejen nad pravidly volného trhu, ale i nad zdravým rozumem. Velká hospodářská krize, jejíž důsledky jsou v evropských zemích citelné dodnes, byla významným určujícím prvkem politiky hospodářské soutěže v roce 2009. Bylo to období, kdy se používaly mechanismy a nástroje, jejichž hlavním cílem byla pomoc problémovým finančním institucím a některým velkým podnikům, nikoli podpora pravidel tržního hospodářství, a největší dopady pocítily malé a střední podniky.
<P>
Bude to, co bylo vykonáno, účinné v dlouhodobém výhledu? To zjišťujeme až teď. Proto bychom měli vyzvat Komisi, aby vypracovala důvěryhodné analýzy, které ukáží dopad této pomoci na hospodářství. To dovolí nejen hodnotit to, co bylo vykonáno, ale umožní to i rychlou a účinnou reakci na podobná ohrožení v budoucnosti.
<SPEAKER ID="042" NAME="George Sabin Cutaş" AFFILIATION="S&amp;D">
(RO) Pane předsedající, politika hospodářské soutěže hraje klíčovou roli při zajišťování konkurenceschopnosti evropského hospodářství a kontrola státní podpory je její nedílnou součástí.
<P>
V průběhu nynější krize Evropská komise zároveň pocítila nutnost schválit přidělení státní podpory zejména bankovnímu sektoru, ale i jiným odvětvím, která se dostala do potíží. Členské státy proto přislíbily značné částky ve formě systémů záruk, rekapitalizace a dalších forem financování likvidity bankovních institucí s cílem poskytnout těmto institucím zdroj financí a zajistit je proti rizikům.
<P>
Evropská komise však musí na toto odvětví důsledně dohlédnout a předložit plány na restrukturalizaci a regulaci finančních institucí, aby bylo zaručeno, že nebudou pokračovat v riskantním chování, které ohrožuje finanční stabilitu Evropské unie. Jinak by státní podpora pomohla pouze zvěčnit finanční problémy v Evropské unii.
<SPEAKER ID="043" NAME="Jaroslav Paška" AFFILIATION="EFD">
(SK) Předložená zpráva potvrzuje skutečnost, že v oblasti korektní hospodářské soutěže máme v Evropské unii ještě značné rezervy.
<P>
Exemplárním příkladem toho je zemědělská výroba, kde jak Evropská unie, tak jednotlivé státy, vstupují do tohoto prostředí různými dotacemi a podporami a výrazně tím narušují konkurenční prostředí. Zejména zemědělské podniky z nových členských států velmi trpí v důsledku nekorektní dotační politiky Evropské unie. Další oblastí, kde bude potřeba zásadním způsobem upravit a zlepšit konkurenční prostředí, je doprava. Proto považuji za velmi důležité akceptovat návrhy Výboru pro dopravu a cestovní ruch, které výstižně poukazují na narušení hospodářské soutěže i mezi jednotlivými druhy dopravy.
<P>
Zpráva je v každém případě podnětná a dobrá a bude důležité, aby byla i efektivně využita na zlepšení prostředí hospodářské soutěže v Evropské unii.
<SPEAKER ID="044" NAME="Alajos Mészáros" AFFILIATION="PPE">
(HU) Pane předsedající, situace po hospodářské a finanční krizi se odráží v tónu zprávy Komise. Bez ohledu na to je to dobrá zpráva, jak ukázalo usnesení Parlamentu. Existují však i místa, kde by se v blízké budoucnosti mohla činnost zlepšit, především v oblasti prevence a řádného poskytování informací. Bez spolupráce se nebudeme schopni zotavit z krize, a proto je velmi důležité, aby nás Komise ujistila, že nás bude průběžně informovat o již dosažených výsledcích. Dodržování a vymáhání pravidel hospodářské soutěže EU je jedním z klíčů k úspěchu jednotného trhu. V oblasti energetické politiky to jsou například surovinové trhy, kde musí být posílena transparentnost. Podobně není hospodářská soutěž plně zaručena ve všech odvětvích energetiky. Proto je naléhavým úkolem provést druhý balíček opatření pro vnitřní trh a třetí balíček opatření pro energetiku. Velmi aktuálním krokem je požadavek na důkladnější šetření hospodářské soutěže v jiném odvětví, konkrétně v zemědělsko-potravinářském. Prostřednictvím studie musíme označit největší dodavatele a distributory, kteří jsou zodpovědní za narušení hospodářské soutěže na trhu.
<SPEAKER ID="045" NAME="Elena Băsescu" AFFILIATION="PPE">
(RO) Pane předsedající, chtěla bych zdůraznit, jak důležité je navrhnout jasná pravidla hospodářské soutěže, která jsou pro malé a střední podniky prospěšná a užitečná. Jsou důležitá zejména pro celé evropské hospodářství, a to nehovořím ani o obrovském inovačním potenciálu, který nabízejí. V tomto ohledu se domnívám, že by bylo vhodné začlenit kapitolu věnovanou malým podnikům s důrazem na spravedlivou hospodářskou soutěž. Politika hospodářské soutěže by měla pomoci podpořit a posílit otevřené normy a interoperabilitu. To by zabránilo tomu, aby rozhodující hráči na trhu znepřístupňovali technologie.
<P>
Nakonec bych ráda uvedla, že provádění úspěšné politiky hospodářské soutěže a neomezené fungování vnitřního trhu jsou nezbytným předpokladem udržitelného hospodářského růstu v Evropské unii.
<SPEAKER ID="046" NAME="Mairead McGuinness" AFFILIATION="PPE">
Pane předsedající, ráda bych se zaměřila na bod 90 této zprávy, v němž se uvádí, že hospodářská soutěž v zemědělské výrobě je základní podmínkou nižších cen pro spotřebitele v evropských zemích. Něco pravdy na tom je, ale obávám se, že pointa je někde úplně jinde. Mezi sebou a zejména v různých skupinách v tomto Parlamentu diskutujeme o tom, co se děje se zemědělskými trhy a proč nedochází ke spravedlivému přenosu konečné ceny, kterou my, jako spotřebitelé, platíme za potraviny těm, kdo potraviny vyrábějí.
<P>
Jde o velmi vážný problém v době, kdy reformujeme zemědělskou politiku, hrozíme, že snížíme rozpočet pro zemědělství bez ohledu na nedostatky tohoto trhu. Zpráva by o tom tedy měla podat více informací. Od Komise naléhavě žádáme, aby se zabývala hospodářskou soutěží v zemědělsko-potravinářském odvětví. Ano prosím, a podívejte se na to i v maloobchodě, ale pak už se přestaňte dívat a něco s tím udělejte! Moc dobře nám jde hovořit tady ve sněmovně, ale má-li dojít k činům, už tak dobří nejsme.
<P>
Mám ještě jednu věc k hospodářské soutěži. Jménem voličů mám ke Komisi několik stížností. Obyčejného člověka stát nevyslechne a já bych chtěla, aby se k tomu Komise vrátila: je několik stížností, které jsem já jako poslankyně ne...
<P>
(předsedající řečnici přerušil)
<SPEAKER ID="047" NAME="Předsedající">
Děkuji vám, paní McGuinnessová. V dalších rozpravách tohoto druhu může být důležité vyslechnout také stanovisko Výboru pro zemědělství a rozvoj venkova.
<SPEAKER ID="048" NAME="Czesław Adam Siekierski" AFFILIATION="PPE">
(PL) Pane předsedající, vnitřní trh by měl být svobodný, efektivní, dynamický a inovativní. Vhodná politika hospodářské soutěže je správným nástrojem k dosažení tohoto cíle. Pokud hospodářská soutěž dobře funguje na trhu se zbožím a službami, můžeme spotřebiteli zaručit lepší kvalitu, nižší ceny a větší výběr. Je dobře, že děláme tato roční posouzení politiky hospodářské soutěže. Takový přezkum s výhodou zpětného ohlédnutí je velmi poučný. Efektivní využívání nástroje politiky hospodářské soutěže umožnilo zlepšit hospodářskou stabilitu a zmírnit dopady hospodářské krize na podniky i na spotřebitele. Je nezbytné zlepšit hospodářskou soutěž na trzích s léčivými přípravky a s energií. Nezapomínejme, že monopol, ať soukromý či státní, omezuje hospodářskou soutěž. Stojí za to zdůraznit, že změny ve společné zemědělské politice znamenají, že dotace a vnější podpora již nyní neomezuje konkurenceschopnost.
<SPEAKER ID="049" NAME="Štefan Füle">
člen Komise. - Pane předsedající, Komise si uvědomuje, že Parlament žádá větší transparentnost, dialog a informace týkající se politiky hospodářské soutěže. Nadále vás budeme informovat o důležitých politických rozhodnutích týkajících se hospodářské soutěže a vynasnažíme se, abychom se v reakci na vaše usnesení zabývali vašimi požadavky, a to buď v příští zprávě o politice hospodářské soutěže, nebo ad hoc, jak žádá pan Bütikofer a další poslanci.
<P>
Zaznamenal jsem vaši žádost o odvětvová šetření na řadě trhů. Minulé zkušenosti ukazují, že spravedlivé a rozhodné vymáhání samo o sobě má pozitivní účinky na hospodářskou soutěž v celém odvětví. Odvětvová šetření nejsou vždy nejlepším způsobem, jak vymáhat naše pravidla v daném odvětví. Z hlediska zdrojů jsou velmi nákladná a měla by být používána jen v případě, že je šetření nezbytné z hlediska cílů politiky Komise.
<P>
Znovu mohu potvrdit, že dočasná opatření v oblasti státní pomoci související s krizí jsou skutečně dočasná. Ve zbývajícím omezeném čase bych se chtěl skutečně telegraficky zastavit u několika vašich otázek.
<P>
Zaprvé, pokud jde o investice a finanční sektor, probíhají konzultace o pokynech týkajících se záchrany a restrukturalizace.
<P>
Zadruhé, pokud jde o dopravu, Komise připravuje bílou knihu o budoucnosti dopravy, která by měla být schválena v březnu 2011. Bude obsahovat několik návrhů na urychlené dokončení vnitřního trhu v oblasti dopravy.
<P>
Zatřetí, pokud jde o služby obecného hospodářského zájmu, Komise k nim vydá zprávu v prvním čtvrtletí letošního roku.
<P>
Začtvrté, pokud jde o digitální agendu, Komise plně souhlasí s významem podpory skutečně integrovaného digitálního vnitřního trhu.
<P>
Zapáté, pokud jde o malé a střední podniky. Všechny společnosti, velké i malé, musí mít stejné podmínky k tomu, aby mohly prosperovat. K tomu je nezbytně nutné, aby Komise vymáhala pravidla hospodářské soutěže. Zabýváme se i pravidly státní podpory pro malé a střední podniky, inovacemi, výzkumem a vývojem a zelenými technologiemi.
<P>
V červnu příštího roku vám místopředseda Almunia předloží zprávu o politice hospodářské soutěže za rok 2010. Do té doby vás bude informovat o záležitostech, které jste zmínili, a v souladu s bodem 4 zprávy Parlamentu nařídí službám GŘ pro hospodářskou soutěž, aby vám podaly podrobnější odpověď.
<SPEAKER ID="050" NAME="Předsedající">
Skončíme závěrečným projevem zpravodaje, pana Eppinka, kterému samozřejmě blahopřejeme, neboť většina jeho kolegů chválila jeho práci jako autora této zprávy.
<SPEAKER ID="051" NAME="Derk Jan Eppink">
zpravodaj. - Pane předsedající, chtěl bych poděkovat panu komisaři, který zde zastupuje svého kolegu, za to, že přišel. Vítám iniciativu Komise, pokud jde o kolektivní odškodnění, což je již dávno potřebná iniciativa. Hovoří se o ní i ve zprávě a myslím si, že je v zájmu spotřebitelů, a to za předpokladu, že je dobře definována a řádně upravena právními předpisy. Myslím si, že je to dobré. Začneme se zelenou knihou, abychom viděli, jaká jsou stanoviska. To vítám.
<P>
V bankovním sektoru se potýkáme s velmi podivnou situací: státní podpora je v jednotlivých zemích na různé úrovni a v různé fázi. V některých zemích, například ve Španělsku, mají v bankovním sektoru problémy zejména regionální banky (cajas) a v tomto případě je životně důležitá podpora ze strany Evropské centrální banky, ačkoli se ECB, jak na to ve 30 sekundách poukázal pan Lamberts, vystavuje nebezpečí, že bude mít mnoho špatných aktiv. To z ní dělá do určité míry špatnou banku, tedy něco, co bychom neměli mít.
<P>
V jiných zemích se státy snaží odpoutat se od bankovního sektoru a tady vyvstává riziko "věna". Předpokládám, že na problematiku věna nemůžete reagovat, to je otázka pro komisaře, ale vůči jiným bankám, které neobdržely státní podporu, by bylo velmi nespravedlivé, kdyby některé banky, které se zotavily nebo potřebovaly oživit, náhle nějakou podporu dostaly. Na tento problém se musíme podívat z hlediska rovných podmínek.
<P>
Konečně se dostávám k následným krokům, neboť zde zaznělo několik poznámek paní in 't Veldové, paní Gállové a pana Bütikofera, které byly naprosto přesné. V loňském roce jsme měli zprávu, v letošním roce máme zprávu a příští rok budeme mít pravděpodobně podobnou zprávu. Je to pořád stejné. Je to trochu jako vatikánský rituál, kdy máme stále znovu stejné věci. Myslím si, že bychom měli hledat odpovědi v reakcích na otázky, které jsme položili, a navrhuji, aby se zpravodaj a minulá zpravodajka spojili s komisařem a s generálním ředitelem GŘ pro hospodářskou soutěž a zjistili, co se děje s požadavky, které jsme přednesli.
<P>
Potřebujeme zprávu, která se, pokud jde o informační opatření, řádně provádí. Proto navrhuji, abychom řádně sledovali následné kroky, abychom viděli, co dělá Komise. V tom mě jistě paní in 't Veldová podpoří.
<SPEAKER ID="052" NAME="Předsedající">
Děkuji vám, pane Eppinku. Jsem si jist, že jste si povšiml reakce svých kolegů i toho, že váš návrh získá s velkou pravděpodobností nezbytnou podporu.
<P>
Rozprava je skončena.
<P>
Hlasování se bude konat dnes, ve čtvrtek.
