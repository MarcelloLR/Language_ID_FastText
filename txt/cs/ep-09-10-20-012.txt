<CHAPTER ID="012">
Návrh souhrnného rozpočtu na rok 2010 (oddíly I, II, IV, V, VI, VII, VIII, IX) - Návrh souhrnného rozpočtu na rok 2010 (oddíl III - Komise) (rozprava) 
<SPEAKER ID="308" NAME="Předseda">
Dalším bodem je společná rozprava na následující témata:
<P>
zpráva, kterou jménem Rozpočtového výboru předložil pan Surján a která se týká návrhu souhrnného rozpočtu Evropské unie na finanční rok 2010, oddíl III - Komise (C7-0127/2009 - a návrhu na změnu č. 1/2010 (SEK(2009)1133) návrhu souhrnného rozpočtu Evropské unie na finanční rok 2010, a
<P>
zpráva, kterou jménem Rozpočtového výboru předložil pan Maňka a která se týká návrhu souhrnného rozpočtu Evropské unie na finanční rok 2010
<P>
Oddíl I - Evropský parlament
<P>
Oddíl II - Rada
<P>
Oddíl IV - Soudní dvůr
<P>
Oddíl V - Účetní dvůr
<P>
Oddíl VI - Evropský hospodářský a sociální výbor
<P>
Oddíl VII - Výbor regionů
<P>
Oddíl VIII - Evropský veřejný ochránce práv
<P>
Oddíl IX - Evropský inspektor ochrany údajů
<P>
(C7-0128/2009 -.
<SPEAKER ID="309" NAME="László Surján" LANGUAGE="HU">
Pane předsedo, budu mluvit ve svém mateřském jazyce, a to z toho důvodu, že - ceterum censeo - protestuji také proti všem zákonům, které člověku brání používat svůj mateřský jazyk. Příprava návrhu rozpočtu na rok 2010 probíhá ve stínu finanční krize. Pane státní tajemníku pro mezinárodní záležitosti, komisaři, dámy a pánové, s krizí se tak či onak musíme vypořádat všichni. Kvůli krizi se mezi investory šíří nejistota, je obtížnější získat úvěr, zvýšila se nezaměstnanost a poklesla výroba. Je Evropská unie schopna na to reagovat? Má co říci na nebezpečí vyvolané změnou klimatu nebo na terorismus? Dokáže chránit hranice EU? Uplatňuje při přijímání uprchlíků spravedlivý přístup? Přáním Parlamentu, který je v této otázce docela jednotný, je mít rozpočet, jenž bude obsahovat kladné odpovědi na všechny tyto otázky.
<P>
Mezi jednotlivými politickými skupinami nejsou velké názorové rozdíly. Za to bych chtěl jako zpravodaj všem politickým skupinám v Parlamentu poděkovat. Obrovský názorový rozdíl však existuje mezi Radou a Parlamentem. Rada by kvůli krizi chtěla co nejmenší rozpočet, což je z pohledu vnitrostátních parlamentů a vlád pochopitelné. My se však v této sněmovně domníváme, že Parlament má celou řadu nástrojů, jejichž fungování by mělo být mnohem efektivnější, a plynulejší a které by měly mít větší dopad, právě proto, abychom tak dokázali krizi překonat. Jak by se to vše mělo promítnout do skutečných čísel? Když jsme v minulosti uvažovali o roce 2010, měli jsme na mysli sedmiletý rozpočet. Pak bylo přijato rozhodnutí, které umožní vytvořit v současné situaci rozpočet ve výši 134 miliard EUR z hlediska rozpočtových plateb. Rada na druhou stranu uvažuje o částce 120 miliard EUR, zatímco Parlament nepovažuje výdaje ve výši 134 miliard EUR za realistické, bere v úvahu problémy vnitrostátních vlád, a pokud se bude při čtvrtečním hlasování řídit doporučením Rozpočtového výboru, bude nakonec navržen rozpočet ve výši 127 miliard EUR.
<P>
Musíme se samozřejmě ptát, k čemu jsou v pětiletém cyklu sliby týkající se sedmiletého cyklu, když je nikdy nedodržíme. A právě v takové situaci se nyní nacházíme, protože rozpočet je každý rok nakonec menší, než jaký byl při předchozím projednávání navrhován. Ale je tady ještě problematičtější záležitost. Roční rozpočty obsahují také závazky, z nichž mnoho zůstane nesplněných. Tento rozdíl je již ve výši jednoho ročního rozpočtu a rok od roku se zvětšuje. Zvýšení na straně výdajů je proto naprosto nezbytné, jinak se zřejmě bude opakovat scénář z předchozích let: Rada oseká rozpočet navrhovaný Komisí, zatímco částky navrhované Parlamentem budou ještě vyšší.
<P>
Chtěl bych ale upozornit na to, že situace je poněkud jiná. Tyto návrhy nevznikly tak, že bychom mechanicky postupovali od jednoho řádku k druhému a částky plošně snižovali. Kvůli krizi se musí uskrovnit každý. Proto jsme v Rozpočtovém výboru pro některé položky nákupů podpořili úspornější varianty navrhované Radou. U jiných rozpočtových položek souvisejících například s přidělením pracovníků na určité úkoly jsme zohlednili také to, jak byl daný úkol splněn. V této oblasti je zároveň velmi snadné chybovat. Pokud jsme chybu udělali, nechceme bránit realizaci programů. Jestliže taková situace nastane v průběhu roku, budeme vždy připraveni dát ji do pořádku, ale podporujeme správnou realizaci a přesné plánování. Musíme provést analýzu, zda vynaložené peníze přinesly výhody, jež jsme očekávali, a zda jsme dosáhli cíle, který jsme si vytyčili.
<P>
Těžko můžeme být například spokojeni s politikou v oblasti komunikace, ale může samozřejmě existovat také mnoho dalších důvodů pro vysvětlení prohraných referend a nízké volební účasti, a tyto důvody jsou rovněž složitější. Z toho důvodu by bylo chybou snížit prostředky na komunikaci. Navrhli jsme, aby byly pro některé rozpočtové položky vytvořeny nějaké rezervy, které by bylo možné uvolnit v okamžiku, kdy je na základě aktuální analýzy připravována slibná strategie pro oblast komunikace. V budoucnu se také musíme podrobněji zabývat tím, do jaké míry byly naše cíle splněny. Evropský účetní dvůr nedávno zveřejnil výzkum týkající se úspěchů a problémů v odvětví mléka a mléčných výrobků. Parlament očekává, že Komise v nejbližším pozměňovacím návrhu nastíní princip fungování mléčného fondu. Domníváme se, že je pro něj potřeba také vytvořit samostatnou rozpočtovou linii a vyhradit příslušnou částku.
<P>
Je potřeba vytvořit právní základ, který zohlední poznatky Účetního dvora a dokáže pomoci vyřešit problémy existující v tomto odvětví. Nejde tady proto jen o finanční prostředky, ale také o to, aby Evropská unie poskytovala tomuto odvětví lepší a konkrétnější podporu. Proto vyzývám kolegy poslance, aby v co největší shodě hlasovali pro dobrý, efektivní rozpočet. Rozumí se samo sebou, že to projednáme během rozpravy. Je naprosto přirozené, že každá politická skupina bude prosazovat také své názory a bude se snažit zviditelnit. Avšak na nejdůležitějších záležitostech se shodneme. Co se týče mléčného fondu, je dokonce mnohem důležitější samotná existence fondu než objem finančních prostředků, který mu bude nakonec přidělen. Částka obsažená v návrhu, který předložil Rozpočtový výbor, je zvládnutelná. Děkuji za pozornost.
<SPEAKER ID="310" NAME="Vladimír Maňka" LANGUAGE="SK">
Právě teď, v době krize, musíme ukázat veřejnosti, ale i sami sobě, že při dosahování našich politických cílů využíváme všech zdrojů co nejefektivněji.
<P>
Většina orgánů vychází při tvorbě svých rozpočtů z předcházejících let. Vždyť není nic jednoduššího než vynásobit rozpočet na předchozí rok koeficientem inflace. Jenže plánujeme-li rozpočet tímto způsobem každý rok, může tím dojít k deformaci, nepřesnostem a nehospodárnému využívání zdrojů. Naším cílem je proto dosáhnout toho, aby byl rozpočet připravován na základě reálných potřeb. Rozpočtové požadavky musí odpovídat reálným potřebám pro plnění úloh, které si jednotlivé orgány stanovily. Každý orgán, každá jeho složka musí vyvinout maximální úsilí, aby dosáhla úspor. Může toho dosáhnout lepší organizací práce, přeskupením existujících zdrojů směrem k prioritám, snížením byrokracie.
<P>
V mých předcházejících vystoupeních ve výboru, ale i na plenárním zasedání jsem zmínil celou řadu příkladů, kdy se nám v nedávné době podařilo odhalit rezervy. Avšak ještě více nedostatků odhalíme a práci jednotlivých útvarů a orgánů zefektivníme, budeme-li postupovat systémově. Rozpočet na rok 2010 staví základy tohoto systémového přístupu.
<P>
Kolegyně a kolegové, kteří působili v Evropském parlamentu v minulém období, si pamatují, že jsme se vždy snažili zlepšit spolupráci mezi orgány. V této oblasti vždy existovaly rezervy, které se v posledních letech často ještě zvětšily. Máme společný balík peněz. Když si každý bude hospodařit jen na svém písečku a vůči ostatním se uzavře, nebude komunikovat a spolupracovat, jen stěží dokáže využívat své zdroje efektivně.
<P>
I proto jsme v Rozpočtovém výboru odsouhlasili zavedení rezervy horizontálního charakteru pro všechny orgány ve výši 5 % na externí překladatelské služby. Jak jinak motivovat orgány, aby využívaly v prvé řadě interní volné kapacity v oblasti překladů a neobraceli se automaticky na externí poskytovatele? Naším cílem ve všech oblastech je, aby volné kapacity jednotlivých orgánů byly ostatním orgánům k dispozici.
<P>
Jednou z hlavních položek správních výdajů orgánů jsou výdaje na koupi a pronájem budov. Plocha budov, které využívaly orgány v Bruselu, Lucemburku a Štrasburku, překročila v roce 2005 hranici 2 milionů m2. Budovy nebyly vždy kupovány na správném místě, ve správnou chvíli a za minimální cenu. Podle zjištění Účetního dvora orgány v této oblasti nespolupracují, dokonce ani nehodnotí svou vlastní politiku. Pokud kupujeme novou budovu a nemáme v kapse více než jednu alternativu, stěží můžeme dosáhnout výhodných podmínek. I proto do konce tohoto roku očekáváme od předsednictva Evropského parlamentu odpovědnou, dlouhodobou strategii v oblasti majetku a budov, která zohlední i potřeby renovace a náklady na bezpečnost.
<P>
Vážené kolegyně, kolegové, máme-li odpovědně a efektivně vykonávat svou práci, potřebujeme mít komplexní informace o tom, jaké zdroje máme k dispozici. I proto zdůrazňuji potřebu vytvoření systému řízení poznatků. S jeho pomocí bude naše práce koherentní a efektivní. Očekávám, že vedení předloží co nejdříve Výboru pro rozpočet prezentaci tohoto projektu. V návrzích rozpočtu žádného orgánu nejsou zahrnuty výdaje, které se týkají nabytí platnosti Lisabonské smlouvy. Jakmile tato smlouva vstoupí v platnost, budeme muset důkladně přezkoumat reorganizaci existujících zdrojů dříve, než kdokoli předloží žádost o dodatečné prostředky. Pokud pracovníci kteréhokoli z orgánů díky efektivitě své práce ušetří finanční prostředky, rozpočtový výbor už nebude mít problém umožnit využití těchto úspor na jiné priority daného orgánu.
<P>
Na druhé straně, pokud orgán ušetří finanční prostředky na základě neočekávaných událostí, tyto peníze by měly být vždy vráceny daňovým poplatníkům. Chtěl bych poděkovat členům Rozpočtového výboru, kteří tento návrh jednomyslně podpořili. Jsem přesvědčen, že rozpočtová soustava EU se musí rozvíjet tak, aby upřednostňovala vynalézavost a inovativní řešení.
<SPEAKER ID="311" NAME="Hans Lindblad" LANGUAGE="SV">
Pane předsedo, vážení poslanci, mladí lidé - vidím, že nahoře v publiku sedí budoucnost Evropy - je mi velkou ctí, že se dnes mohu účastnit rozpravy Parlamentu k prvnímu čtení návrhu rozpočtu na rok 2010.
<P>
Evropa prochází nejhorší hospodářskou krizí od druhé světové války. Lidé přicházejí o zaměstnání, roste nezaměstnanost a v našich veřejných financích máme rekordně vysoké schodky. Obratu v této situaci bude možné dosáhnout na základě rozpočtové disciplíny a rozumného hospodaření. Vzestup, který - jak doufáme - se blíží, může posílit a udržet správná strukturální politika.
<P>
Komise proto jednomyslně odsouhlasila vyrovnaný rozpočet, který investuje prostředky do vzdělání, výzkumu, infrastruktury, soudržnosti, odpovědných veřejných financí a rezerv na nepředvídané události. Jinými slovy se jedná o všechny faktory, o nichž víme, že jsou důležité pro růst a prosperitu. Hlavní problémy však zůstávají. Je potřeba vyřešit financování Plánu evropské hospodářské obnovy a podporu odvětví mléka a mléčných výrobků.
<P>
Přesto v současné době, kdy jsou evropské veřejné finance nejhorší, co pamatujeme, navrhuje parlamentní Rozpočtový výbor zvýšení výdajů o 10 % - o celých 10 %! Můžete mi uvést jednu jedinou oblast, kromě nákladů na nezaměstnanost, v níž bychom dovolili takový nárůst? I přes velké rozpočtové deficity - 8 % HDP ve Francii, 6 % HDP v Německu, 14 % ve Velké Británii a Irsku - se Rozpočtový výbor domnívá, že členské státy by měly financovat vyšší výdaje a více administrativy. Chce financování pro administrativu!
<P>
Jsem znepokojen zejména tím, že vzhledem k takto vysoké úrovni výdajů bude financování Plánu hospodářské obnovy mnohem obtížnější. Obávám se také, že návrh výboru neobsahuje naprosto žádné rezervy na nepředvídané události.
<P>
Musíme se shodnout na rozpočtu, jaký si mohou členské státy dovolit a jaký dokážeme obhájit před našimi občany. Musíme se shodnout na Plánu hospodářské obnovy, který má pro rozvoj Evropy maximální důležitost. Vzhledem ke shodě, které jsme dosáhli v dubnu, jsem přesvědčen, že uvedené úkoly úspěšně splníme. Budeme muset vyřešit složitou záležitost týkající se odvětví mléka a mléčných výrobků. Vezmu-li v úvahu dosavadní skvělou spolupráci, jsem si jist, že budeme schopni vyřešit i tuto složitou záležitost v obtížné a krizové situaci, v níž se nyní nacházíme.
<SPEAKER ID="313" NAME="Algirdas Šemeta">
člen Komise. - Paní předsedající, je mi velkým potěšením, že tady mohu dnes promluvit předtím, než bude první čtení k návrhu rozpočtu na rok 2010 uzavřeno čtvrtečním hlasováním.
<P>
Nejprve bych rád poděkoval Parlamentu za obnovení předběžného návrhu rozpočtu v mnoha oblastech.
<P>
Komise velmi vítá snahu Parlamentu použít rozpočet jako nástroj k překonání současné krize, a to posílením hospodářského růstu, konkurenceschopnosti, soudržnosti a ochrany pracovních míst.
<P>
Komise vítá také skutečnost, že do prvního čtení v Parlamentu byl začleněn pozměňující návrh, který požaduje vyšší výdaje, zejména na Palestinu, změnu klimatu a související opatření ve prospěch zemí AKT.
<P>
Komise se zaměřila na nejdůležitější záležitosti stávajícího postupu tvorby rozpočtu a plně chápe, že Parlament považuje za prioritu financování druhé fáze Plánu evropské hospodářské obnovy. Chci vás ujistit, že je to také prioritou Komise. Z tohoto hlediska rozumím podstatě tzv. "změn s hvězdičkou" provedených Evropským parlamentem v Plánu obnovy, které sahají nad rámec nynějšího výdajového stropu.
<P>
Příští týden předloží Komise balík, jehož smyslem je řešit potřeby související s Plánem obnovy s cílem dosáhnout v listopadovém dohodovacím řízení shody v řešení.
<P>
V této fázi Komise dosud neidentifikovala všechny zdroje financování odpovídající plné částce určené pro energetické projekty, které je podle Plánu obnovy potřeba realizovat v roce 2010. Komise však vyvine maximální úsilí k tomu, aby identifikovala všechny dostupné prostředky s cílem překlenout případnou mezeru ve financování a mohla je prezentovat v listopadovém dohodovacím řízení.
<P>
Komise je znepokojena potížemi, s nimiž se nyní potýká odvětví mléka a mléčných výrobků, a věnuje patřičnou pozornost návrhu Parlamentu na vytvoření zvláštního "mléčného fondu" a postoji přijatému ministry zemědělství. V souladu s návrhem, který včera předložila kolegyně Marianne Fischerová Boelová, bude pozměňovací návrh rozpočtu pro rok 2010, který bude předložen příští týden, obsahovat návrh, aby bylo vyhrazeno 280 milionů EUR na pomoc s řešením bezprostředních dopadů krize, kterými jsou zasaženi producenti mléka.
<P>
Tento nový návrh má dopad na původně předpokládané financování mezery Plánu evropské hospodářské obnovy, avšak jak jsem již uvedl, Komise vyvine maximální úsilí s cílem nalézt potřebné prostředky včas, aby je mohla prezentovat v dohodovacím řízení.
<P>
Nyní bych chtěl upozornit na několik záležitostí, které vyvolávají v rámci parlamentního prvního čtení určité znepokojení.
<P>
Evropský parlament navrhuje oproti roku 2009 celkové zvýšení o téměř 10 % na úrovni výdajů, což představuje přibližně o 4 % více, než navrhuje Komise. I když chci stejně jako Evropský parlament podpořit pomocí programů EU hospodářský růst, měli bychom vzít v úvahu také přiměřenou výši výdajů, které lze vynaložit, aniž by bylo ohroženo rozumné hospodaření. Komise nemá v tuto chvíli žádný důvod odchýlit se od odhadovaných částek uvedených v předběžném návrhu rozpočtu.
<P>
Co se týče linií na správní podporu výdajových programů, tzv. linie BA, rozumím přání Evropského parlamentu přijmout za stávajících okolností poměrně restriktivní přístup. Pokud ale chceme, aby byl tento rozpočet řádně plněn, je také důležité poskytnout náležité administrativní prostředky umožňující zvládnout zvětšující se finanční balíky programů. Komise doufá, že se naskytne příležitost dát tuto záležitost ve druhém čtení do pořádku.
<P>
Parlament také odhlasoval několik rezerv. Pokud tyto rezervy budou v konečném rozpočtu zachovány, budou mít nepříznivý dopad na plnění rozpočtu. Pokud by byly v průběhu roku zachovány rezervy na platy, měly by negativní dopad na přijímání nových pracovníků v roce 2010 nahrazujících zaměstnance, kteří Komisi opustí.
<P>
Závěrem bych vás chtěl ujistit, že v souladu s interinstitucionální dohodou Komise oznámí svůj postoj k pozměňovacím návrhům přijatým Parlamentem na začátku listopadu prostřednictvím tzv. sdělení o proveditelnosti a doufám, že Parlament jej v druhém čtení vezme v úvahu.
<P>
Komise bude nadále jednat nestranně a udělá vše pro to, aby tomuto rozpočtovému postupu pomohla připravit cestu k úspěšnému výsledku, přičemž bude mít neustále na paměti, že financování druhé tranše Plánu obnovy představuje skutečnou výzvu, a veškeré úsilí by proto mělo směřovat ke stejnému cíli. Spoléhám na vaši podporu zaměřenou na dosažení uspokojivého a vyrovnaného výsledku v této záležitosti.
<SPEAKER ID="314" NAME="Annemie Neyts-Uyttebroeck">
navrhovatelka Výboru pro zahraniční věci. - Paní předsedající, je mi ctí, že zde mohu vystoupit za Výbor pro zahraniční věci.
<P>
Rok co rok vidíme, jak je Oddíl IV rozpočtu co do množství finančních prostředků značně podhodnocen. Stejně tak každoročně vidíme, že Komise a Rada musí postupně v průběhu roku přistoupit k přijetí celé řady zvláštních opatření, která nejsou v souladu s běžnými rozpočtovými postupy. Musí tak učinit jen proto, aby financovaly potřeby, které, jak všichni víme, existovaly hned od začátku. Jedním z nejlepších příkladů je bohužel situace v Palestině.
<P>
I přesto jsem si však povšimla některých pozitivních skutečností. Vidím, že na strategii pro oblast Baltského moře byly přiděleny finanční prostředky navíc. Vidím také, že byly zvýšeny rozpočtové položky u řady zvláštních politik ve prospěch demokracie a lidských práv. Na závěr bych chtěla říci, že zvláště v souvislosti s rozpočtem na rok 2010 budeme muset věnovat pozornost tomu, že zřejmě - a doufejme, že se tak stane - začne fungovat Evropská služba pro vnější činnost. Bude potřeba na to věnovat potřebné finanční prostředky.
<SPEAKER ID="315" NAME="Gay Mitchell">
navrhovatel Výboru pro rozvoj. - Paní předsedající, nechci žádat, aby byl rozpočet zruinován, chci jen, abychom splnili závazky, které jsme dali rozvojovým zemím. Každý rok zemře v rozvojových zemích jedenáct milionů dětí. Žijí tam lidé, kteří jsou nejen - stejně jako my - zasaženi finanční krizí, ale navíc i tím, že nedostanou finanční podporu od svých rodin žijících v rozvinutých zemích, protože tyto rodiny také zasáhla finanční krize, přičemž tato podpora byla větší než finanční pomoc, kterou jsme jim poskytli my. Tito lidé v rozvojových zemích trpí dvojnásob: jsou zasaženi i důsledky změny klimatu.
<P>
Chci jediné: abychom splnili závazky, které jsme těmto lidem dali. Pokud náš HDP o jedno procento klesne, sníží se také náš příspěvek těmto lidem. Postarejme se tedy o to, abychom slib v podobě procentního příspěvku splnili. Naprosto zásadní je jednak průhlednost rozpočtových linií, abychom byli tady v Parlamentu schopni určit, zda tyto závazky plníte, a také adicionalita. Prosím vás, abyste v této situaci nežádali nejchudší lidi na světě, aby si na svá bedra vzali břemeno, které nejsou schopni unést.
<SPEAKER ID="316" NAME="Jean-Pierre Audy" LANGUAGE="FR">
Paní předsedající, ministři, pane komisaři, dámy a pánové, Výbor pro rozpočtovou kontrolu předložil stanovisko obsahující řadu návrhů. Tři z nich vám během jedné minuty představím.
<P>
První návrh se týká výzkumu, zejména šestého a sedmého rámcového programu. V zájmu právní jistoty je vhodné, pane komisaři, aby Evropská komise upustila uplatňování nového výkladu kritérií způsobilosti a následného přepočítávání finančních výkazů u projektů, které již byly schváleny a uhrazeny.
<P>
Chtěli bychom Komisi požádat, aby se neodchylovala od běžných účetních a výpočetních standardů uznávaných a schválených na vnitrostátní i mezinárodní úrovni.
<P>
Druhým bodem je zahrnutí důchodů zaměstnanců EU do rozpočtu. Navrhujeme, aby pohledávky vůči členským státům, které se týkají důchodů zaměstnanců a jejichž odhadovaná výše k 31. prosinci 2008 činila 37 miliard EUR, byla zaúčtována jako aktivum.
<P>
Navrhujeme také, aby rozpočet obsahoval přesné částky těchto důchodů, nikoli jen částky vyplacené, které nezohledňují částky určené na budoucí důchody. Chtěl bych znovu zmínit návrh na studii týkající se vytvoření penzijního fondu Společenství a podporujeme také Úřad pro boj proti podvodům, který je třeba posílit, aby mohl vykonávat kontrolní činnosti mimo Unii.
<SPEAKER ID="317" NAME="Juan Fernando López Aguilar" LANGUAGE="ES">
Paní předsedající, ve Výboru pro občanské svobody, spravedlnost a vnitřní věci jsme se snažili o to, aby byl zvýšen rozpočet pro oblast svobody, bezpečnosti a spravedlnosti, který je od roku 2009 vyšší o 13,5 %.
<P>
Zvýšily se zejména prostředky v kapitolách týkajících se vnějších hranic, vracení lidí, vízové politiky, volného pohybu osob a základních práv a občanství. Konkrétně kapitola týkající se spravedlnosti v občanských a trestních záležitostech se zvýšila o 4,7 %.
<P>
Nicméně kapitola týkající se bezpečnosti a zajištění svobod se v důsledku začlenění Europolu do rozpočtu Společenství zvýšila o 95 %. To je tedy oproti roku 2009 novinka.
<P>
Přijali jsme pozměňovací návrh na zvýšení rozpočtu FRONTEX, čímž jsme dali jasně najevo závazek zvládnout fenomén přistěhovalectví a všechny aspekty migračních toků takovým způsobem, který respektuje lidská práva.
<P>
Závěrem bych chtěl říct, že podle mého názoru je třeba také upozornit na to, že jsme ve výboru přijali změnu rozpočtu ve výši 5 milionů EUR s cílem usnadnit začlenění občanů třetích zemí do společnosti. Proto se oddíl týkající se svobody, bezpečnosti a spravedlnosti v rámci Hlavy 18 zvýšil na 105 milionů EUR, což umožní posílit administrativní a finanční řízení členských států.
<SPEAKER ID="318" NAME="Jutta Haug">
navrhovatelka Výboru pro životní prostředí, veřejné zdraví a bezpečnost potravin. - (DE) Dámy a pánové, není žádným tajemstvím, že Výbor pro životní prostředí, veřejné zdraví a bezpečnost potravin je toho názoru, že peněžní prostředky v rozpočtu EU jsou opakovaně - a letos opět - naprosto nedostatečné pro financování účinných programů týkajících se životního prostředí, zachování naší biologické rozmanitosti a boj proti změně klimatu. Je naprosto nepochopitelné, že Rada provádí v těchto skrovných financích další škrty. Standardní reakcí je proto "návrat k předběžnému návrhu rozpočtu".
<P>
Existují dvě věci, o nichž musíme Komisi přesvědčit. První z nich je, že od ní očekáváme, že okamžitě začlení tzv. účelově vázané příjmy týkající se agentur, které jsou zčásti závislé na poplatcích, jako je například Evropská agentura pro léčivé přípravky (EMEA) v Londýně nebo Evropská agentura pro chemické látky (ECHA) v Helsinkách, do předběžného návrhu rozpočtu a že nedosáhne umělé marže tím, že tyto agentury nevezme v úvahu. Druhou věcí je, že od Komise očekáváme, že co nejdříve předloží návrh, jak v budoucnu po vyčerpání Tabákového fondu hodlá financovat protikuřáckou kampaň Help. Sami vidíte, jde pořád o totéž.
<SPEAKER ID="319" NAME="Lena Ek" LANGUAGE="SV">
Paní předsedající, ve světě dnes existuje vražedná konkurence. Rozvojové země nyní představují 20 % světového bohatství. Během 15 let tento podíl vzroste na 34 %. V roce 2025 - jinými slovy za 15 let - budou Čína a Indie společně představovat 20 % celosvětových investic do výzkumu a vývoje. Mimo Evropu jsou tyto investice prováděny, ale výzkumné instituce, univerzity a průmysl v Evropě dusí byrokracie.
<P>
Potýkáme se se třemi krizemi, které je třeba vyřešit současně: krizi klimatu, krizi v oblasti zaměstnanosti a finanční krizi. Podle názoru Výboru pro průmysl, výzkum a energetiku bychom na tyto krize měli reagovat investicemi do výzkumu a inovací. Rada i Komise se shodly na tom, že je to prioritou v rámci lisabonského procesu, sedmého rámcového programu a Plánu evropské hospodářské obnovy. Jejich představa priority však v praxi znamená provést škrty ve výši 7 %. K tomu můžu říct jediné: jsem opravdu ráda, že Rada nedává těmto neuvěřitelně důležitým oblastem ještě vyšší prioritu!
<P>
Je to orwellovský "newspeak", který je nepřijatelný. Je potřeba, aby bylo na výzkum a vývoj vyhrazeno více zdrojů. Musíme společně pracovat na snížení byrokracie. Chtěli bychom, aby se na to zaměřila Rada i komisař pro vědu a výzkum. Naším požadavkem je koneckonců to, aby bylo maximální úsilí věnováno výzkumu a inovacím, protože právě toto je oblast, kde budou vytvořena pracovní místa a kde leží budoucnost a konkurenceschopnost Evropy - a nikoli ve škrtech v této oblasti.
<SPEAKER ID="320" NAME="Cristian Silviu Buşoi">
navrhovatel Výboru pro vnitřní trh a ochranu spotřebitelů. - Paní předsedající, v porovnání s rozpočtem na rok 2009 obsahuje návrh Komise na rok 2010 mírný růst rozpočtových linií týkajících se vnitřního trhu a celní politiky, zatímco objem financí vyhrazených spotřebitelské politice zůstává stejný. V návrhu rozpočtu na rok 2010 Rada snížila finanční prostředky zejména u rozpočtových linií, které se týkají rozvoje vnitřního trhu. Domnívám se, že fungování vnitřního trhu v nynější době hospodářské krize může přispět k obnově ekonomiky.
<P>
V oblasti celní politiky zajistí rozpočet opatření související se spoluprací a koordinací, a posílí tak bezpečnost a ochranu vnějších hranic, podpoří boj proti nelegálnímu obchodu a podvodům a zvýší efektivitu celních systémů. Opatření v oblasti vzdělávání spotřebitelů, zejména posílení jejich gramotnosti v oblasti financí, považuji za prioritu. Krize ukázala, jakou důležitost má spotřebitelská politika, zejména vzdělávání spotřebitelů, protože jim může pomoci činit odpovědná rozhodnutí týkající se financí. Na základě všech těchto důvodů žádal Výbor pro vnitřní trh a ochranu spotřebitelů o vytvoření samostatné rozpočtové linie pro program SOLVIT, které by byla přidělena částka 1 milion EUR. Program SOLVIT je velmi dobrým příkladem, jak lze pomoci firmám a občanům. Schválená částka umožňující pokračování pilotního projektu monitorujícího opatření v oblasti spotřebitelské politiky pro konsolidaci výsledků a souvisejícího výzkumu trhu jakožto přípravného opatření činí 1 milion EUR.
<SPEAKER ID="321" NAME="Danuta Maria Hübner">
navrhovatelka Výboru pro regionální rozvoj. - Paní předsedající, pro rok 2010 potřebujeme rozpočet, který účinně zajistí provádění všech evropských politik, který vyprostí evropské hospodářství z krize a současně zachová dlouhodobé cíle a závazky, jimiž jsou udržitelný růst, hospodářská a sociální soudržnost a naše závazky vůči vnějšímu světu včetně kandidátských zemí.
<P>
Rada automaticky provedla v návrhu rozpočtu škrty u 36 linií týkajících se správních výdajů, mezi nimiž jsou i linie související s nástrojem předvstupní pomoci (IPA). Zdůvodnila to nízkou spotřebou, což je neoprávněný argument, protože potřebný rámec pro realizaci předvstupní pomoci mohl být dokončen až v červenci 2009. Od roku 2010 musí Evropská komise zhodnotit a schválit značné množství velkých projektů, do čehož bude muset zapojit značný počet externích pracovníků, kteří jí poskytnou krátkodobou odbornou technickou pomoc. Rok 2010 bude také rokem, v němž bude zahájena účinná realizace provozních činností, takže bude nutné, aby Komise provedla u obrovského množství výběrových řízení a smluv kontroly ex ante.
<P>
Rozpočtové škrty znamenají, že je skutečně ohroženo spolehlivé finanční řízení předvstupní pomoci se všemi svými politickými dimenzemi. Měli bychom proto zůstat otevřeni vůči požadavku Evropské komise obnovit v této souvislosti úroveň předběžného návrhu rozpočtu a měli bychom na něj reagovat pozitivně.
<SPEAKER ID="322" NAME="Elisabeth Jeggle">
navrhovatelka Výboru pro zemědělství. - (DE) Paní předsedající, dámy a pánové, jako zpravodajka pro rozpočet Výboru pro zemědělství bych chtěla poděkovat hlavnímu zpravodaji, panu Surjánovi, za jeho neustálou ochotu hovořit o celé záležitosti s cílem nalezení kompromisu. Je to nezbytné, protože evropská zemědělská politika je v současné době jedinou politickou oblastí, kde odpovědnost leží plně na úrovni Společenství.
<P>
Je pravda, že byly zvýšeny prostředky na mléko a ovoce pro školy a na několik dalších projektů. Avšak skladování a vývozní náhrady byly před dvěma lety dokonce označeny jako zastaralé nástroje. V tuto chvíli jsou nepostradatelnými nástroji k překonání krize na trzích. Žádáme proto zvýšení oproti roku 2009 přibližně o 81 milionů EUR na skladování a o 440 milionů EUR na vývozní náhrady. Budeme pro ně hlasovat. Nicméně to je v tuto chvíli příliš málo.
<P>
Co se týče mléčného fondu, tak jako dříve bych samozřejmě dala přednost 600 milionům EUR. Těch 300 milionů EUR, o které pro rok 2010 žádáme, je naprosto nezbytných a já požaduji, aby tato částka byla trvale zapracována do rozpočtu jako mléčný fond. Byl by to správný a také důležitý signál.
<P>
Situace na zemědělských trzích je dramatická. Komise až příliš vkládá své naděje do samoregulace. Zemědělské trhy také potřebují rozpočtové a obecné politické rámce a pravidla.
<SPEAKER ID="323" NAME="Carmen Fraga Estévez" LANGUAGE="ES">
Paní předsedající, velice děkuji zpravodaji a Výboru pro rozpočet za přijetí všech pozměňovacích návrhů předložených Výborem pro rybolov.
<P>
Obzvlášť důležitý je pro nás pozměňovací návrh požadující větší flexibilitu ve financování určeném pro regionální poradní sbory pro rybolov. Nejenže je finančních prostředků málo, ale jsou natolik ovlivněny výkladem a rozhodnutím Komise, že to sborům brání použít i ten malý objem financí, který mají. O změnu nás jednomyslně požádalo sedm stávajících sborů.
<P>
Jedna změna, kterou považujeme za zvláště vhodnou, požaduje komplexní strategii pro boj s pirátstvím, jež skutečně zohlední situaci rybářských lodí, které jsou vysoce ohroženy pirátskými činy ve všech světových vodách.
<P>
Co se týče výzkumu a sedmého rámcového programu, dali jsme stejně jako v předchozích letech najevo obezřetnost a požádali, aby teď, když už výzkum v oblasti rybolovu nemá v rozpočtu svou vlastní položku, alespoň nebylo sníženo procento investic, protože všechna rozhodnutí týkající se řízení rybolovu závisí na poznatcích z oblasti životního prostředí a mořských druhů, zejména vzhledem ke skutečnosti, že jedním z našich nových cílů je uplatňovat přístup založený na ekosystémech na všechny právní předpisy v oblasti společné politiky rybolovu.
<SPEAKER ID="324" NAME="Helga Trüpel">
navrhovatelka Výboru pro kulturu a vzdělávání. - (DE) Paní předsedající, dámy a pánové, zástupce Komise a Rady, proč jsou škrty Rady, které musíme každý rok v různých politických oblastech provést, tak hloupé, tak špatné a tak krátkozraké? Odpověď je - proto, že se nesoustředí na společný evropský zájem, a právě to je předmětem mé kritiky z politického hlediska. Vy, jakožto Rada, a členské státy jste také vázáni společnou evropskou odpovědností a naše evropské výdaje jsou výdaji na náš společný evropský zájem.
<P>
Je naprosto nepochopitelné, že je v tuto chvíli možné snížit finanční prostředky na školení a vzdělávání. Jedním z našich nejúspěšnějších programů je program studentské výměny, díky němuž mohou mladí lidé studovat v Evropě, vyrazit do světa. Proč tyto výdaje snižujete? Je potřeba, abychom dělali více pro kulturu, kulturní výměnu a partnerství měst, protože díky tomu se myšlenka Evropy stává skutečností a je přijatelná ve všech aspektech. A jak můžeme snížit politiku v oblasti komunikace, když jsme odsouhlasili, že existuje potřeba skutečně informovat voliče a občany o úspěších Evropské unie? Mohu jen s lítostí sledovat, že - jak jsem již uvedla - tento typ škrtů je z politického hlediska naprosto kontraproduktivní.
<SPEAKER ID="325" NAME="Pervenche Berès" LANGUAGE="FR">
Paní předsedající, jménem Hospodářského a měnového výboru bych dnes ráda poukázala na dvě záležitosti.
<P>
První z nich je otázka začlenění kontrolních systémů na evropské úrovni. Všichni chápou, že v důsledku krize a během této krize je potřeba, aby se Unie vybavila systémy, které jí umožní provádět dohled nad trhem v oblasti bankovnictví, pojišťovnictví a cenných papírů. Na konci posledního parlamentního období jsme dosáhli dohody s Radou zaměřené na některé částky určené pro úřady, které měly provést předběžný výběr těch, které dnes zavádíme. Avšak navrhovaný rozpočet ve své nynější podobě je v rozporu s touto politickou dohodou, která byla uzavřena předchozím Parlamentem. Doufám, že jsou přijaty pozměňovací návrhy, které byly opět předloženy, abychom tak byli v souladu s touto politickou dohodou, jejíž uzavření mělo za cíl zajistit, aby byla Unie konečně vybavena úřady vykonávajícími dohled.
<P>
Další záležitostí, na kterou bych ráda upozornila, je fiskální politika. Finance pro nástroje fiskální politiky byly sníženy i přesto, že existuje mezinárodní požadavek na posílení řízení fiskálních záležitostí. Chceme-li skutečně bojovat proti daňovým rájům, musí mít Unie k dispozici také prostředky ke konzistentnímu provádění této politiky. Snížením kompetence Komise v této oblasti nedáme vnějšímu světu ten správný signál.
<SPEAKER ID="326" NAME="György Schöpflin">
navrhovatel Výboru pro ústavní záležitosti. - Paní předsedající, za několik posledních let je již zřejmé, že občané Evropy mají o orgánech Evropské unie mnohem menší povědomí, než by tomu mělo být.
<P>
Evropská unie je demokratickým uskupením, a kontakt s občany je tedy v zájmu obou stran. Občané by měli mít všechny informace o tom, co a proč Evropská unie dělá. Občané jsou stranami zainteresovanými na tom, co EU dělá, a Evropská unie je jednoznačně zainteresovaná na evropském veřejném mínění.
<P>
Existuje řada způsobů, jak zajistit, aby byly tyto vzájemné zájmy vyjádřeny. Jedním - a velmi důležitým - z nich je komunikace, a rozpočet by měl právě z tohoto důvodu zahrnovat prvek věnovaný na komunikaci činností Evropské unie široké veřejnosti.
<SPEAKER ID="327" NAME="Edit Bauer" LANGUAGE="HU">
Jménem Výboru pro práva žen a rovnost pohlaví bych během jedné minuty, kterou mám k dispozici, ráda upozornila na jednu jedinou záležitost. Týká se Evropského institutu pro rovnost žen a mužů a jeho financování. Na základě společného rozhodnutí s Parlamentem jsme tento institut vytvořili v roce 2007 ve Vilniusu. Mohlo by se zdát, že čas, který od založení uplynul, bude stačit na to, aby institut začal fungovat. Situace je ale bohužel mnohem vážnější. Institut má v současné době jen ředitele a asistenta. Chtěla bych poděkovat Výboru pro rozpočet a zpravodaji panu Surjánovi za to, že vzali v úvahu rozumný návrh, který předložil Výbor pro rovnost a v němž bylo uvedeno, že rozpočet nelze automaticky snížit na základě příjmů za tento rok, protože pokud bychom to udělali, institut by nebyl schopen se rozjet a v budoucnu fungovat. Musíme nejen zaručit, že v příštím ročním rozpočtu budou vyšší výdaje na zaměstnance, ale musíme také vytvořit rezervu na částku určenou na jeho činnosti, aby tak institut mohl plnit svou roli.
<SPEAKER ID="328" NAME="Alain Lamassoure" LANGUAGE="FR">
Paní předsedající, jako předseda Výboru pro rozpočet bych chtěl reagovat na překvapivé vydání návrhu sdělení Komise k přezkumu rozpočtu. Komisař nám řekne, jestli jde o neúmyslnou chybu.
<P>
Chtěl bych vás ale varovat. Návrh sdělení sice neobsahuje žádná čísla, ale velmi inovativní a chvílemi provokativní obsah textu považujeme ze strany Komise za nevhodný vzhledem k tomu, že Komise se nachází na samém konci funkčního období, a také s ohledem na střednědobý přezkum víceleté dohody podepsané v roce 2006. Předseda Komise musí proto neprodleně vysvětlit svůj časový plán týkající se finančních návrhů, jejichž provedení má v plánu v rámci stávající i nové Komise. Změna rozpočtových, a tedy i politických priorit nespadá do řízení nynějších záležitostí. Výbor pro rozpočet bude připraven k rozpravě, ale pouze na základě návrhů přicházejících z Komise, která je plně legitimní, která disponuje pětiletým mandátem a která je připravena přijmout svou politickou odpovědnost týkající se iniciativ v takovémto rozsahu.
<SPEAKER ID="329" NAME="Francesca Balzani" LANGUAGE="IT">
Paní předsedající, dámy a pánové, právě v souvislosti s rozpočtem by Parlament mohl a měl uplatnit veškeré své pravomoci, které má jako orgán přímo volený občany, aby tak zajistil, že tento nástroj nezbytný pro růst a také pro poctivost a spravedlnost je plně schopen splnit potřeby občanů. Rozpočet musí být konkrétní a dynamický, musí být schopen naslouchat a reagovat.
<P>
Snažili jsme se, aby právě v této době, kdy se potýkáme s hospodářskou a finanční krizí, byl návrh rozpočtu na rok 2010 co nejflexibilnější. Rozpočet však musí být také věrohodný, realizovatelný a konkrétní a v této souvislosti bylo naprosto nezbytné vyhnout se tomu, aby se finanční zdroje na nadcházející roky staly příliš nepružnými tím, že bychom omezili nepřiměřené utrácení nad limit maximálních výdajových stropů uvedených v perspektivách víceletého finančního rámce pouze na případy, které jsou absolutní prioritou. To se týká právě Plánu obnovy.
<P>
Opět za stejným účelem, kterým je zejména vytvoření rozpočtu skutečně schopného naplnit potřeby občanů, jsme zpracovali pozměňovací návrhy týkající se plateb, které by měly s okamžitou účinností uvolnit stanovené maximální objemy dostupných prostředků.
<P>
Struktura evropského rozpočtu zahrnuje dvě oblasti: závazky a platby. Závazky představují důležité politické záměry, ale také skutečná, konkrétní opatření. Platby byly proto v souladu s návrhem rozpočtu předloženým Výborem pro rozpočet zvýšeny na 127 miliard EUR, oproti 120 miliardám EUR navrhovaným Radou a 122 miliardám EUR navrhovaným Komisí.
<P>
Za stejným účelem a se stejným politickým přístupem jako skupina naprosto nesouhlasíme s vytvářením rezerv, které nejsou skutečnými zdroji bezprostředně dostupnými občanům. Politika vytváření rezerv v době krize by měla být zredukována na absolutní minimum, a to pouze na případy, ve kterých je rezerva skutečně technicky nezbytná. V době krize nemá smysl jen psát do rozpočtu nějaká čísla; raději bychom měli vytvořit užitečný rozpočet, který bude schopen okamžitě fungovat.
<P>
Zvláštní pozornost si zaslouží také další záležitosti. Jako skupina jsme přijali důležitou odpovědnost předložit znovu pozměňovací návrh na zvýšení zdrojů mléčného fondu na 600 milionů EUR, a to na základě jednomyslného rozhodnutí Výboru pro zemědělství a rozvoj venkova, a tady za účasti všech poslanců a skupin, a dále pozměňovací návrh na projekt mikroúvěru ve výši 37 milionů EUR, který - což je nesmírně důležité - neohrozí realizaci ostatních programů v položce 2.
<P>
V době krize existuje zejména riziko, že rozpočtové prostředky nebudou ve skutečnosti zvýšeny, ale pouze převedeny z jedné rozpočtové linie do druhé. Je třeba čelit tomuto riziku a Parlament jakožto orgán volený přímo a mající jinou úlohu než Rada a Komise musí být ve svých krocích zvlášť opatrný, minimálně při podrobném zkoumání.
<SPEAKER ID="330" NAME="Anne E. Jensen" LANGUAGE="DA">
Paní předsedající, nejprve bych ráda poděkovala panu Surjánovi za jeho vynikající práci při sjednocování odlišných aspektů tohoto rozpočtového procesu. Slýcháme nyní, že mnoho členských států má velké potíže s veřejným rozpočtem, a že bychom proto také měli zbrzdit výdaje. Je to pravda, ale neexistuje veřejný rozpočet, který by byl pod větší kontrolou, než je právě rozpočet EU. Ve skupině Aliance liberálů a demokratů pro Evropu podporujeme výsledek hlasování Výboru pro rozpočet. Podporujeme návrh rozpočtu předložený panem Surjánem.
<P>
Financování investic v rámci Plánu obnovy v oblasti energetické politiky a politiky týkající se klimatu a orientace na výzkum a inovace byly pro nás nejdůležitější priority rozpočtu pro rok 2010. Je to také způsob fungování rozpočtu v budoucnu, jaký bychom si přáli, jinými slovy - na tyto oblasti bychom se měli soustředit. Domníváme se, že situace je velmi špatná, když Komise ani Rada neuvedly, kde nalezneme finanční prostředky na investice pro Plán obnovy - investice, které podporujeme nejen zde v Parlamentu, ale které podporují i hlavy států a vlád EU. Je alarmující, že se musíme stále znova dívat na to, jak lze dávat najevo potřebu výdajů, pro které však není možné najít dostatek financí. Proto podporujeme návrh pana Surjána na přezkoumání víceletého finančního rámce a na to, abychom se podívali, zda lze peníze na investice do energetiky získat z nevyužitých prostředků v rozpočtu na zemědělství.
<P>
Skupina Aliance liberálů a demokratů pro Evropu podporuje také návrh na vyhrazení 300 milionů EUR na mléčný fond, kterým by byl zmírněn dopad stávající krize na producenty mléka. Souhlasíme s názorem, že krize je vážná a je třeba ji řešit. Osobně tento nový fond nepodporuji, protože Komise již má nástroje pro pomoc tomuto odvětví a pro tento účel již vyhradila téměř půl miliardy EUR. Výbor pro zemědělství a rozvoj venkova chtěl nad tuto částku na mléčný fond vyhradit ještě dalších 600 milionů EUR. V této souvislosti se domnívám, že výsledek hlasování Výboru pro rozpočet - 300 milionů EUR - představuje realističtější řešení.
<P>
Tento návrh rozpočtu ubírá řadu úspor Rady a poskytuje realističtější hodnocení potřeb týkajících se plateb v nadcházejícím roce. Mimoto víceletá dohoda se ukázala být zkostnatělejším a nepružnějším rámcem zejména v případě kategorie 1a, která zahrnuje výzkum, vzdělávání a dopravu, a kategorie 3, která zahrnuje právní a azylovou politiku a politiku v oblasti kultury, informací a také zahraničních věcí, přičemž strop kategorie 4 je dlouhodobě až příliš restriktivní.
<P>
Chtěla bych také poděkovat panu Maňkovi za jeho práci na rozpočtu pro ostatní orgány. Rozpočet Parlamentu zůstává v rozsahu 20 % pro celkové správní výdaje v EU, a to i přes zahrnutí výdajů na náhrady poslanců v rámci nového statutu poslanců. Naše skupina se domnívá, že bychom měli být opatrní, co se týče nadměrného zvyšování částek určeným politickým stranám, nicméně s předloženým návrhem souhlasíme. Ráda bych poděkovala panu Maňkovi také za to, že se zaměřil na výdaje na překlady a na politiku Parlamentu týkající se budov. Je nejvyšší čas, aby byla spolupráce mezi orgány a zpráva začleněny do politiky Parlamentu týkající se budov na několik dalších let. Požadujeme to již dlouho. Nyní konečně vidíme, že se tato záležitost projednává.
<SPEAKER ID="331" NAME="Helga Trüpel" LANGUAGE="DE">
Paní předsedající, dámy a pánové, nejprve bych také chtěla poděkovat panu Surjánovi a panu Maňkovi za jejich společné úsilí. Nyní bych přešla ke stanovisku pana Surjána, v němž uvedl, že Rada chce především přijmout malý rozpočet. Přesně to je podle našeho názoru v době krize krok špatným směrem. V krizovém období je potřeba mít politickou odvahu jednat a vynakládat více peněz na správné a udržitelné investice do budoucna. Vždyť ekologickou a hospodářskou krizí procházíme všichni, a ve světě panuje i potravinová krize a krize chudoby.
<P>
Pokud my, Evropané, chceme postupovat správně, musíme změnit naše politické cíle. Potřebujeme společnost transformovat tak, aby byla udržitelná, potřebujeme "Zelený nový úděl" a v souvislosti s Lisabonskou strategií potřebujeme udržitelnější technologie, účinné zelené technologie, nové pohonné systémy a samozřejmě také nové materiály, které jsou skutečně šetrné k životnímu prostředí. To také znamená, že musíme více investovat do výzkumu a vývoje. Jak jsem již jménem Výboru pro kulturu a vzdělávání zdůraznil, my v Evropské unii musíme více investovat do školení a vzdělávání a poskytnout mladým lidem, našim talentům, co nejlepší vzdělání, protože pak si budeme moci být jisti, že finanční prostředky nebudou promrhány, ale že se nám do budoucna vyplatí, jak u zmíněných jednotlivců, tak i v podobě úspěšnosti naší ekonomiky.
<P>
Musíme však také učinit jednu věc, kvůli které je Zelený nový úděl skutečně všestrannou výzvou: musíme změnit politiku strukturálních fondů tak, aby se v souvislosti s dodatečným vybavováním budov a s novými a udržitelnými koncepcemi mobility stala ekologickým nástrojem. Musíme změnit naši zemědělskou politiku, která se musí být svou podstatou ekologičtější. V hospodářství venkova může přesto hrát velmi důležitou roli výroba energie, která však může probíhat způsobem šetrnějším k životnímu prostředí. V tuto chvíli tady máme velmi málo plánů, musíme tedy v tomto směru vytrvale postupovat.
<P>
Nyní přejdu k argumentům týkajícím se chovatelů mléčného skotu. Ve Straně zelených jsme toho názoru, že v tuto chvíli je potřeba chovatelům mléčného skotu pomoci. Finanční prostředky však nestačí jen utratit - musí být použity na správnou politiku v této oblasti. Potřebujeme kvóty a potřebujeme také dobrá pravidla, rámce a regulaci. Máme-li ty finanční prostředky - 280 milionů EUR, o kterých teď mluvíme - nyní utratit, musí být určeny výrobcům a jejich firmám.
<P>
Chceme také finanční prostředky přerozdělit. Nemyslíme si, že bychom měli utratit 449 milionů EUR na vývozní dotace v odvětví mléka a mléčných výrobků, protože to by zničilo trhy jinde, zejména v Africe. Navrhujeme, aby těch 300 milionů EUR plus finanční prostředky určené pro výrobu tabáku byly přerozděleny, a tím skutečně poskytnuty malým chovatelům mléčného skotu. Bylo by to ekologičtější a pro chovatele mléčného skotu mnohem prospěšnější než kroky, které jsme podnikli doposud.
<P>
Moje poslední poznámka se týká Plánu obnovy. Ve druhém čtení jej nakonec podpoříme, pokud bude jasné, že je tady skutečně prosazován zelený a udržitelný přístup. Chceme ekologickou energetickou politiku, chceme širokopásmové připojení ve venkovských oblastech a chceme panevropské elektrické sítě. Toto vše by bylo skutečným krokem směrem k politice orientované na budoucnost. Právě toto očekáváme od jednání během nadcházejících týdnů.
<SPEAKER ID="332" NAME="James Elles">
jménem skupiny ECR. - Paní předsedající, ve svém příspěvku se zaměřím na rozpočet Komise. Rád bych také pogratuloval panu Surjánovi za vše, co jako hlavní zpravodaj vykonal. Avšak vzhledem k nepřítomnosti koordinátora naší skupiny pana Bokrose, který je zrovna kvůli dlouhodobému úkolu, k němuž se zavázal, v Maďarsku, jsem byl požádán, abych dnes přednesl postoj skupiny. Je pravda, že od doby, kdy jsem se stal poslancem, je to již třetí skupina, jejíž postoje budu v této sněmovně prezentovat, ale neznamená to, že bych změnil názor - změnily se jen skupiny.
<P>
V dnešní rozpravě bych chtěl zmínit tři záležitosti. První z nich se týká celkové situace, která je vážná, což se již projevilo ve finanční a hospodářské oblasti. Jak uvedl předseda Rady, výše deficitů jsou v několika členských státech na historických maximech. V některých členských státech se nemluví o tom, kam budou finanční prostředky směřovány, ale o výši škrtů, které je potřeba provést, a zkrotit tak výdaje, jak je tomu například v mé zemi. Jde proto o velice různorodou debatu o tom, jak zajistíme efektivní fungování Evropské unie.
<P>
My se tady ale zaměříme na rozpočet. Co se týče rozpočtu připravovaného na rok 2010, jedná se o rozpočet, který je samozřejmě na začátku. Zatím zazněly první komentáře, ale naše skupina bude velmi podrobně zkoumat kvalitu výdajů, na které - jak uvedl pan komisař - lze rozumně vynaložit finanční prostředky a které nebudou vzhledem k celkové situaci, v níž se nacházíme, nijak nadměrné.
<P>
Moje poslední poznámka se týká komentáře, který přednesl předseda našeho Výboru pro rozpočet pan Alain Lamassoure. Tuto příležitost - první rok pětiletého období tohoto Parlamentu - musíme využít k tomu, že se podíváme dopředu. Bude-li to možné, musíme od Komise získat informace o tom, kdy budeme mít k dispozici střednědobý přezkum, jakou bude mít formu, jak budeme schopni podívat se dopředu, nejen v rámci střednědobého přezkumu, ale jak naložíme také s budoucími finančními perspektivami, jak zmínil ve své zprávě v minulém Parlamentu pan Böge. A v neposlední řadě musíme zjistit, jak uvedeme do pohybu interinstitucionální proces, který se bude zabývat dlouhodobými trendy a který nám umožní vytvořit správnou rozpočtovou analýzu, protože bez ní je další plánování opravdu obtížné.
<SPEAKER ID="333" NAME="Miguel Portas" LANGUAGE="PT">
Rád bych začal velmi pozitivním sdělením: ve čtvrtek budeme hlasovat o tom, aby více než 3 miliardy EUR v povolených platbách byly určeny strukturálním fondům a programům v sociální oblasti.
<P>
Rada má samozřejmě proti této politice námitky a domnívá se, že bychom po členských státech neměli žádat více finančních prostředků. Doufám, že mi švédský ministr promine, když řeknu, že takový názor připomíná spíš uvažování při přípravě nákupního seznamu. Žijeme ve výjimečné době a myslím si, že Komise, Rada a Parlament by měly mít naopak odvahu otevřeně řešit problém financování tohoto rozpočtu a že by tento rozpočet měl být výjimečný.
<P>
Tento rozpočet bude i s výdaji, které budeme ve čtvrtek schvalovat, nadále rozpočtem, jenž krizi obchází. Je to standardní a ničím výjimečný rozpočet. Nepotřebujeme kapky vody padající do moře mléka. Potřebujeme jinou politikou pro venkovské oblasti. Nepotřebujeme jen strukturální fondy pro naše území, ale i evropskou sociální politiku, která doplňuje politiky každého našeho státu. To, co opravdu potřebujeme, je odvaha!
<P>
Dnes žije v chudobě stejné množství lidí - 79 milionů - jako na začátku století. Panuje velká nejistota týkající se standardů pro boj se změnou klimatu. Nejdůležitější záležitostí, kterou musíme projednat, je financování evropského rozpočtu a budoucí finanční perspektivy. Je to otázka; a netvrďte nám, že nejsou finanční prostředky, protože jsou. Můžeme je hledat u těch, kteří se snaží vyhnout placení daní, ve zdanění kapitálových zisků na finančních trzích a v daňových rájích.
<P>
Pane předsedo, zpravodajové, problém s rozpočtem je tak kritický, že my, poslanci EP, bychom měli jít příkladem a snížit výdaje. Připravil jsem návrhy týkající se cestovních výdajů. V současné době dostane poslanec EP, který je na služební cestě, svůj plat, dále má hrazeny cestovní výdaje, náklady podle vzdálenosti cíle služební cesty a stráveného času. To je směšné a nepochopitelné. Doufám, že ve čtvrtek budeme mít dostatek slušnosti přehodnotit tuto situaci.
<SPEAKER ID="334" NAME="Marta Andreasen">
jménem skupiny EFD. - Paní předsedající, je neuvěřitelné, že Evropská komise v době finanční a hospodářské krize navrhuje zvýšení rozpočtu na rok 2010 o téměř 5 %.
<P>
Horší ale je skutečnost, že zatímco Rada v prvním čtení v červenci navrhla snížení předběžného návrhu rozpočtu o téměř 2 %, tento Parlament nyní navrhuje zvýšení o 5 %.
<P>
Rozpočet na rok 2010 by pak činil více než 127 miliard EUR v povolených platbách, což představuje 1,08 % hrubého národního důchodu EU.
<P>
Chce Parlament tímto způsobem přiblížit rozpočet občanům? Je moc hezké chtít finančně podpořit speciální olympiádu v Polsku a Řecku a Zimní evropský olympijský festival mládeže v České republice, či dokonce Xacobeo 2010, ale naši voliči mají jiné životní priority, například splácení hypoték a zajištění odpovídajícího vzdělání pro děti.
<P>
V současné době činí denní náklady Velké Británie na Evropskou unii 45 milionů GBP denně a po navrhovaném zvýšení vzrostou nejméně na 50 milionů GBP se snížením rabatu.
<P>
Věřte mi, ve Velké Británii existuje mnoho jiných priorit, do nichž bychom měli tyto peníze investovat, a teď, když vzhledem k vysoké úrovni národního dluhu Velké Británie upozornila Evropská komise na nebezpečí bankrotu Británie, by tato země s radostí uvítala, kdyby byly výrazně sníženy její povinné příspěvky do EU, a jsem si jistý, že i jiné země by z podobného snížení měly radost.
<P>
Rok co rok nám Účetní dvůr nás nedokázal přesvědščit, že rozpočet EU byl vynaložen zákonným a řádným způsobem, a když jsem byla v roce 2002 hlavní účetní Evropské komise, byla jsem skutečně znepokojena nedostatečnou kontrolou nad finančními prostředky daňových poplatníků.
<P>
Parlament chce přesto vložit další finanční prostředky do pokladnic EU. Nepočítejte se s tím, že bych někdy hlasovala pro zvýšení rozpočtu. Chcete-li finančně podpořit projekty pro boj proti krizi, měli byste najít oblasti, v nichž lze rozpočet snížit.
<SPEAKER ID="335" NAME="Angelika Werthmann" AFFILIATION="NI">
(DE) Paní předsedající, dámy a pánové, krizi se neprojevuje jen v číslech představujících propadající se trhy a miliardy EUR vynaložených na záchranu bank a obnovení fungování našeho hospodářství. Krize je viditelná i na prudce rostoucích údajích o nezaměstnanosti. A lze ji především vidět na opravdovém strachu a úzkosti občanů Evropské unie. Občané EU se bojí o práci a o důchody. Naši občané mají obavy týkající se změny klimatu, energetických dodávek a omezení jejich individuálních práv v rámci boje proti terorismu.
<P>
EU může pozitivně přispět k uklidnění svých občanů, jejichž strach je zcela oprávněný, přestože v současné době je potřeba zvýšit efektivitu a účinnost příslušných procesů. V této souvislosti mám na mysli především Evropský fond pro přizpůsobení se globalizaci, například v případě společnosti Nokia, a Fond solidarity pro podporu obětí zemětřesení v Itálii. Aby finanční prostředky z těchto fondů skutečně doputovaly až k těm, kdo je potřebují, je podle mého názoru důležité jednak tyto procesy přepracovat tak, aby byly účinnější, a zajistit křišťálově čistý dohled, aby Fond pro přizpůsobení se globalizaci nebyl v žádném případě považován za podporu EU určenou nadnárodním společnostem.
<P>
Evropa byla po dlouhou dobu zárukou míru a prosperity. Pojďme všichni pracovat na tom, aby takovou zárukou byla i nadále.
<P>
(FR) Evropa - to jsme my!
<SPEAKER ID="336" NAME="Hans Lindblad" LANGUAGE="SV">
Paní předsedající, vážení poslanci, pane komisaři, vzhledem k malému zpoždění budu muset velmi brzy Parlament opustit, protože mi za 45 minut letí letadlo. Zajistím, aby mi bylo předáno vše, co tady bude řečeno. Byla to dobrá rozprava. Vyslechli jsme mnoho dobrých návrhů. Je těžké stanovit priority, ale udělat to musíme. Co se týče výzkumu, můžu paní Ekové říct, že oproti rozpočtu pro rok 2009 budeme investovat o 7,3 % více, což je podle mého názoru hodně.
<P>
V porovnání s rozpočtem na rok 2009 nyní Parlament ve svém návrhu investuje a výrazně zvyšuje výdaje. Musíme mít zároveň na paměti, že EU se nachází v recesi. Veřejné finance v Evropské unii klesají přibližně o 7 %. A to si nemůžeme dovolit ignorovat.
<P>
Rada navrhuje také větší investice, investuje ale selektivněji. Investujeme do opatření, která podněcují růst, a co se týče oblastí jako správní výdaje, jsme mnohem zdrženlivější. Zároveň s potěšením sledujeme, že v této oblasti provádí důležité kroky také Parlament.
<P>
Na základě dnešní rozpravy a mých dřívějších rozhovorů se zástupci Parlamentu se domnívám, že společně s Komisí budeme schopni shodnout se v dohledné době na skutečně dobrém rozpočtu.
<SPEAKER ID="337" NAME="José Manuel Fernandes" AFFILIATION="PPE">
(PT) Dámy a pánové, jsem přesvědčen, že pomocí rozpočtu Evropské unie na rok 2010 budeme moci překonat hospodářskou krizi, kterou právě procházíme. Jedním z důsledků krize je nezaměstnanost. Chtěl bych proto zdůraznit a vysvětlit důležitost změn, které jsme provedli, abychom posílili program ERASMUS, a tím podpořili a usnadnili vytvoření prvních pracovních míst pro mladé lidi.
<P>
V souvislosti s rozpočtem Parlamentu mám velkou radost, že byly zohledněny naše hlavní návrhy, jak v samotném rozpočtu, tak i v návrhu usnesení. Naším cílem je dosáhnout dokonalého zákonodárství. Uvědomujeme si samozřejmě důležitost mnohojazyčnosti, ale domníváme se, že naším hlavním cílem je dokonalost zákonodárství, a proto je třeba, abychom měli potřebné prostředky, a poslanci tak mohli tohoto cíle dosáhnout.
<P>
Za účelem dosažení větší transparentnosti a finanční přísnosti jsme navrhli základní rozpočet, který by měl být realizován na začátku každého legislativního cyklu. Dále jsme navrhli rezervy pro tento cíl, pro cíl týkající se transparentnosti a finanční přísnosti, a tedy rezervy například v případě politiky komunikace, kde bychom rádi provedli analýzu nákladů a přínosů. Měli bychom také hledat rezervy umožňující snížit stávající byrokracii, například v uzavírání smluv s asistenty, a chceme, aby se členové správy "zavázali", že pomohou tuto byrokracii snížit. Souhlasíme také s politikou v oblasti nemovitostí a shodně se domníváme, že by tato politika měla být dlouhodobá.
<P>
Dovolte mi nakonec blahopřát zpravodajům László Surjánovi a Vladimíru Maňkovi. Zvláštní poděkování patří panu László Surjánovi za to, že odolal pokušení sklouznout k demagogii, například v souvislosti s mléčným fondem, a že vynaložil veškeré úsilí a nepokusil se o nemožné v souvislosti s prodejem do zahraničí.
<SPEAKER ID="338" NAME="Göran Färm" AFFILIATION="S&amp;D">
(SV) Paní předsedající, dámy a pánové, švédské předsednictví kritizovalo Výbor pro rozpočet za to, že chce za stávající situace zvýšit povolené platby. V praxi se to týká plnění rozpočtu EU. Z mnoha důvodů považuji tuto kritiku za absurdní. Zaprvé, ministři financí Rady vždy zadržovali platby do takové míry, že velké části rozpočtu EU nebyly nikdy splněny. Místo toho platí členské státy do rozpočtu velké částky ve formě srážek. Je to absurdní, protože závazky jsou v rozpočtu proto, aby byly splněny - ne aby byly členským státům vyplaceny zpět. Jsme připraveni za to bojovat. Vyvstává proto otázka, zda má politika předsednictví skutečně činit velké sliby ve formě závazků, které nebudou nikdy splněny.
<P>
Zadruhé, v letošním roce jsou argumenty pro to ještě důraznější než obvykle. Měli bychom zvýšit plnění opatření sociálního rozpočtu, která se týkají například vytváření pracovních míst, rozvoje dovedností a dalších oblastí.
<P>
Kritika předsednictví je namířena nejen na Evropský parlament, ale také na Komisi, protože většina našich kroků se týká obnovení škrtů v rozpočtovém návrhu Komise, které chce prosadit Rada, a dále úsilí zaměřeného na vytvoření pracovních míst. Chtěl bych také upozornit na to, že předsednictví kritizuje skutečnost, že Výbor pro rozpočet zvyšuje některé prostředky na správní výdaje - zatímco Komise nás kritizuje za to, že děláme opak, zejména za přijetí některých škrtů navržených Radou. Naším závazným principem je zvýšit ty položky na správní výdaje, které jsou potřeba pro to, abychom zajistili provádění důležitých politik - jinak ne. Letošní rozprava o rozpočtu vypadá, jako by se měla stát jakýmsi bojem mezi Radou a Komisí.
<P>
Co se týče Plánu evropské hospodářské obnovy, rozpočet EU není tak velký, aby mohl být použit na keynesiánskou stimulační politiku, nicméně lze jej použít na některé malé, ale strategické záležitosti, jako je Plán obnovy. Protože nyní máme vysokou nezaměstnanost, je jen dobře urychlit investice, které by byly stejně vynaloženy a které pomohou spojit Evropu ve skutečně vnitřní trh. Jedná se například o investice týkající se energetické infrastruktury. Avšak téměř rok po spuštění Plánu obnovy stále nemáme od Rady nebo švédského předsednictví konkrétní návrhy na to, odkud peníze získat. Jsme otevřeni diskusi, ale nemá samozřejmě smysl brát peníze z jiných oblastí priorit, které také přispívají například k zaměstnanosti, celoživotnímu vzdělávání nebo rozvoji energetiky a klimatu.
<P>
Škoda, že ministr musel odejít, protože jsem mu chtěl položit otázku. Ale zeptám se i tak a třeba mi odpoví jiným způsobem. Švédské předsednictví uvedlo, že jednou z jeho prioritních záležitostí je strategie pro oblast Baltského moře. Přitom ale nenavrhlo žádný způsob financování této strategie. To mne překvapuje, protože to znamená, že vše, co je v této věci třeba udělat, musí být financováno z jiných zdrojů, které již byly určeny na jiné důležité cíle. Nebude tedy žádný čistý příspěvek strategii v oblasti Baltského moře. Vzhledem k tomu by mne zajímalo, jak může švédské předsednictví tvrdit, že strategii v oblasti Baltského moře považuje za prioritu. Chceme, aby bylo vyhrazeno 20 milionů EUR, což je částka ekvivalentní 200 milionům SEK. Jedná se o důležitý příspěvek.
<SPEAKER ID="339" NAME="Jacek Włosowicz" AFFILIATION="ECR">
(PL) Paní předsedající, jak všichni víme, nejdůležitější položky rozpočtu ve finančním roce 2010 spolu s hodnocením rozpočtu byly stanoveny v usnesení ze dne 10. března letošního roku. V tomto usnesení Parlament důrazně kritizoval tvrdé marže ve většině položek víceletého finančního rámce. Je alarmující, že v tomto návrhu Rada dále snížila původní návrh. Výsledné disproporce mezi úrovní závazků a plateb byly tak velké, že byly v rozporu se základním principem obezřetnosti.
<P>
Očekával jsem, že větší, ne-li největší pozornost bude věnována hospodářské krizi, jíž stále čelíme, ale Parlament - jak je vidět - musí bojovat sám za zájmy občanů a přesvědčit je, že Evropa není zdrojem problémů, ale že pro ně může najít účinné řešení. Proto plně podporuji tento návrh, který obsahuje finanční prostředky na realizaci plánu hospodářské obnovy a který by měl být podle mého názoru jednou z priorit Parlamentu. Avšak škrty navržené Radou by omezily růst a vznik nových pracovních míst, nebo by je prostě znemožnily. Ukončily by také práci na řešení problémů našich občanů týkajících se energetiky. V souvislosti s krizí v zemědělství, například v odvětví mléka a mléčných výrobků, nejsou žádné možnosti rozšíření programů, které by podpořily růst spotřeby zemědělských produktů, jako například popularizace spotřeby mléka a ovoce ve vzdělávacích zařízeních.
<P>
Proto se domnívám, že návrh rozpočtu ve své současné podobě není schopen dosáhnout cílů stanovených Evropskou unií. Na těch několika málo záležitostech, které jsem zmínil, je vidět, že v rozpočtu EU jsou oblasti, které mohou překonat problémy, jež bychom měli řešit, ale v mnoha případech jsou rozpočtové položky plánovány historicky, jako by současná situace a problémy neexistovaly. Nepočítají s budoucími výzvami, a pokud ano, jen málo se je snaží ovlivnit. Domnívám se, že Parlament je ze své podstaty vůči nám povinen usilovat v reakci na problémy projevující se v Evropě o dynamičtější řešení, přičemž musí mít na paměti transparentnost při správě finančních prostředků. Právě tímto úkolem nás voliči před šesti měsíci pověřili.
<SPEAKER ID="341" NAME="Jürgen Klute" AFFILIATION="GUE/NGL">
(DE) Paní předsedající, dámy a pánové, zatím nelze předvídat dopady světové hospodářské krize, v níž se právě nacházíme. Musíme mít na paměti, že krize stále ještě nedopadla na trh práce plnou silou. Co dělá Evropská unie v této situaci, kdy je stále více lidí ohroženo chudobou, nezaměstnaností a strachem o svou existenci? Evropská unie rozhodla, že rozpočet bude mít nové klíčové oblasti. Nebo přesněji, upravuje své finance ve prospěch zatarasení svých hranic, ve prospěch vojenských projektů založených na špičkových technologiích a ve prospěch stále sofistikovanějšího sledování občanů Evropy.
<P>
Věřte nebo ne, prostředky na oblast svobody, bezpečnosti a spravedlnosti mají být zvýšeny o 16 %. Fond na zajištění vnějších hranic má v příštím roce vzrůst o 12 %. Výdaje na strategický vojensko-bezpečnostní výzkum se téměř zdvojnásobily a dosáhnou nyní celkem 215 milionů EUR.
<P>
Z pohledu Skupiny konfederace Evropské sjednocené levice - Severské zelené levice to znamená, že EU opouští svou prapůvodní myšlenku, kterou byl mírový projekt pro Evropu. Místo toho tento návrh rozpočtu odpovídá logice Lisabonské smlouvy s jejím závazkem na straně členských států neustále modernizovat své vojenské aparáty a zabezpečit vnější hranice.
<P>
Evropská levice místo toho požaduje, aby Evropská unie důsledně prováděla mírovou politiku. Místo agentury pro budování vojenských sil chceme agenturu pro odzbrojování. Evropa musí soustředit své prostředky na strategie pro řešení civilních konfliktů, jako jsou celoevropské civilní mírové síly a podpora nezávislého výzkumu v oblasti míru a konfliktů. Podle našeho názoru je tento rozpočet ve zvýšené míře zaměřen na válku, a nikoli na zvládání krize, a levice v Evropském parlamentu proto tento rozpočet nepodpoří.
<SPEAKER ID="342" NAME="Bastiaan Belder" AFFILIATION="EFD">
(NL) Paní předsedající, rozpočet na rok 2010 byl vypracován na pozadí mimořádné hospodářské a finanční situace. Zpravodaj pan Surján chce nastavit rozpočtové priority, což velice oceňuji. Podporuji jej, pokud se tyto priority budou týkat klíčových úkolů Evropské unie a linií, které jsou zvlášť důležité pro hospodářskou obnovu. Avšak celkovým výsledkem je až příliš často větší utrácení, přestože Rada již v návrhu rozpočtu provedla oproti předchozím letům méně přísné škrty.
<P>
Chtěl bych panu Surjánovi výslovně poděkovat za jeho otevřený a konstruktivní přístup, který dal najevo v případě mého pozměňovacího návrhu na zlepšení péče o děti, a zejména deinstitucionalizace. Tomuto pozměňovacímu návrhu, který se týká Evropského sociálního fondu, se ve výboru dostalo širokého přijetí a podpory. Evropská unie a členské státy musí napomoci tomu, aby děti z ústavů mohly v co největší míře vyrůstat v rodinách. V době, kdy se soustředíme na hospodářská opatření, nesmíme zapomínat na výdaje s velkou sociální důležitostí, jako jsou tyto. Jinak budou v této ekonomicky obtížné době trpět právě děti, a to je pro EU nedůstojné.
<SPEAKER ID="343" NAME="Daniël van der Stoep" AFFILIATION="NI">
(NL) Paní předsedající, poslanci této sněmovny často hovoří o solidaritě mezi členskými státy: samozřejmě, protože je snadné projevovat solidaritu, když je financována z kapes jiných lidí.
<P>
Údaje za rok 2008 byly publikovány dne 23. září. Nizozemci pociťují opět více než kterýkoli jiný národ Evropy, jak moc jim neblaze proslulý evropský sen polyká jejich výplatní pásky. Nizozemská veřejnost - "třídní šašek" - je samozřejmě opět státem se zdaleka největším čistým příspěvkem. Každý občan Nizozemí platí Evropě každý rok šokujících 267 EUR.
<P>
Strana pro svobodu (PVV), která je podle volebních průzkumů největší nizozemskou stranou, proti tomu bude nadále bojovat. Je také hanba, že co se týče čistého příspěvku za rok 2008, je Nizozemí po Německu a Itálii třetím největším plátcem čistého příspěvku. Strana za svobodu chce zajistit, aby se s nizozemskou veřejností už déle nezacházelo jako s evropským bankomatem.
<P>
Pojďme skoncovat s tím, aby finanční prostředky směřovaly do korupčních států, Globalizačního fondu a Fondu soudržnosti, na cirkus s cestovními náhradami a levicové projekty. Vraťme místo toho nizozemským pekařům, řezníkům a zelinářům jejich těžce vydělané peníze. Vždyť totéž se bude zřejmě týkat i rozpočtu na rok 2010: bude opět na bedrech Nizozemců, aby sáhli hluboko do svých kapes, zatímco z celkového počtu 27 zemí si budou poslanci z 19 z nich tady hrát na Ježíška s penězi cizích lidí.
<P>
To je nazýváno "solidaritou", ale je to prostě a jednoduše krádež. Stranu pro svobodu by nikdy ani ve snu nenapadlo přijmout rozpočet pro Evropskou unii, který tak nesmírně a nepřiměřeně znevýhodňuje nizozemskou veřejnost.
<SPEAKER ID="344" NAME="Salvador Garriga Polledo" AFFILIATION="PPE">
(ES) Paní přesedající, pokud Lisabonská smlouva vstoupí v platnost, jak všichni doufáme, budeme mít od ledna nové pravomoci spolurozhodování o celém rozpočtu, což se bude samozřejmě týkat i zemědělství. Ve Výboru pro rozpočet proto budeme mít větší radost, až Lisabonská smlouva vstoupí v platnost.
<P>
Avšak s novými pravomocemi budeme mít také nové odpovědnosti. Tyto nové odpovědnosti se dotknou nás všech, tedy poslanců, členů Rady i Komise. První povinností je splnit interinstitucionální odpovědnosti a závazky. Zmíním se o dvou z nich.
<P>
Prvním je financování Plánu evropské hospodářské obnovy. Je to hanba. Jednáme již rok, ale dosud jsme nebyli schopni zajistit 5 miliard EUR z celkového rozpočtu Evropské unie, který letos činí více než 130 miliard EUR.
<P>
Dosud jsme nebyli schopni najít řešení. Nejprve jsme ztratili přebytek rozpočtu z roku 2008 a nyní nemáme zajištěno financování. Pokud se Rada snaží ušetřit na jiných položkách, dostaneme se při jednání do velmi nevýhodné pozice, protože předchozí závazek zahrnoval financování činností Plánu obnovy novými finančními prostředky.
<P>
Druhou záležitostí je mléčný fond. Musíme dodržet principy, požadavky rozpočtové disciplíny, podle nichž musí být v kategorii 2 ponechána marže. Rada a Komise právě přijaly 280 milionů EUR.
<P>
Chtěl bych Komisi položit otázku, protože je velmi důležité, abychom si byli jisti, o čem budeme za dva dny hlasovat. Pochází těch 280 milionů EUR, které jsme přijali, které jste vy přijali, z finančních prostředků, jež nebyly utraceny v roce 2009, nebo lze předpokládat, že činíte závazky vůči finančním prostředkům pro rok 2010, o nichž ještě tato sněmovna nehlasovala? Podle našeho názoru je nutné, aby na tuto otázku komisař okamžitě odpověděl.
<P>
Těch 280 milionů EUR každopádně není součástí mléčného fondu, spíše se jedná o jednorázovou intervenci. Mléčný fond je další dlouhodobou intervencí, která představuje restrukturalizaci a finanční závazek ze strany Komise a Rady.
<SPEAKER ID="345" NAME="Ingeborg Gräßle" AFFILIATION="PPE">
(DE) Paní předsedající, gratulace mé skupiny našemu zpravodaji jsou o to vřelejší, když pomyslím, že prostřednictvím rozpočtu pro rok 2010 jsme přivodili stav nedokončenosti. Jedná se o aktuální stav tady a teď, v němž chybí základní součásti, které nastanou v důsledku Lisabonské smlouvy, včetně závazků, které pro nás ze Smlouvy vyplynou, abychom pracovali takovým způsobem, že bude možné a nutné poměrně rychle tento rozpočet zrevidovat, ačkoli v té době bude v centru pozornosti spíše argument o právech Parlamentu než obsah rozpočtu.
<P>
Úřadující předseda Rady řekl, že se finanční prostředky na výzkum zvýší o 7,3 %. Na dosažení tohoto navýšení jsme se také podíleli a podporujeme je, protože potřebujeme další finanční prostředky na inovace a protože tímto způsobem budeme muset vydělat peníze v budoucnu. Zároveň však musíme zvážit, podle jakých pravidel tyto finance poskytneme, a musíme zajistit, abychom je neposkytovali tak, že výzkumníci, pro něž jsou tyto finanční prostředky ve skutečnosti určeny, k nim již nebudou moci mít přístup, protože si nedokážou poradit se složitými pravidly. Proto bych v tuto chvíli ráda vyzvala k větší spolupráci mezi Výborem pro rozpočet a Výborem pro rozpočtovou kontrolu.
<P>
Výbor pro rozpočtovou kontrolu bude ve čtvrtek projednávat dvě rezervy, které neschválil Výbor pro rozpočet, a jakožto mluvčí naší skupiny ve Výboru pro rozpočtovou kontrolu bych chtěla požádat, aby byly tyto rezervy schváleny. Jedna rezerva se týká personálních záležitostí Komise, konkrétně myšlenky Výboru pro rozpočet označované jako "hodnocení zaměstnanců". Do této chvíle jsme obdrželi náležité informace o 30 % zaměstnanců Komise, ale nemáme žádné informace o dalších 70 %. Tato rezerva je určena na získání informací o těchto 70 % zaměstnanců, o nichž v tuto chvíli nemáme žádné informace.
<P>
Druhá rezerva se týká finančního nařízení. Na konci tohoto roku se bude konat plánovaná revize finančního nařízení a naším cílem je touto rezervou trochu Komisi pomoci, protože podle našeho názoru je potřeba finanční nařízení zjednodušit a zapracovat do něj některé návrhy. Velmi děkuji panu komisaři Šemetovi za to, že Komise pod jeho vedením nyní poprvé vedla konzultace s příjemci podpor na téma "překážky a potíže v postupu vyřizování žádostí". Chci se také přimluvit za přijetí této rezervy, protože se týká Úřadu pro boj proti podvodům. Komise nám již od listopadu odmítá poskytnout pracovní dokument, přičemž brání průběhu konzultací o tomto úřadu a jeho právní základně. Proto je důležité, abychom pro tyto dvě rezervy získali většinu.
<SPEAKER ID="346" NAME="Předsedající">
Velice vám paní Gräßlová děkuji. Jelikož se obracíte přímo na Komisi, chtěla bych vyzvat pana komisaře, aby vás pozorně poslouchal. Lépe se mu pak bude odpovídat.
<SPEAKER ID="347" NAME="Lambert van Nistelrooij" AFFILIATION="PPE">
(NL) Paní předsedající, velmi rád bych přispěl do debaty pohledem Výboru pro regionální rozvoj. Právě tento výbor tvoří politiku zaměřenou na občany, která je tolik potřebná zejména v souvislosti s krizí, kterou nyní zažíváme.
<P>
Chtěl bych nejprve poděkovat panu Surjánovi, který společně s jinými reagoval na pozitivní signály. V době krize je nepřijatelné, aby byla porušena finanční ujednání - zejména v regionální politice - a aby byly sníženy příslušné částky. Podle mého názoru je skvělé, že je v této záležitosti nyní prováděna náprava.
<P>
V době krize musíme být ostražití a Evropský parlament a Komise svou ostražitost prokázaly v návrzích, které byly přijaty těsně před přestávkou. Disponujeme vyšší flexibilitou, můžeme rozpočty vytvořit dříve a můžeme více investovat například do energeticky efektivních budov a bydlení.
<P>
Vítám také další rozpočty, které byly poskytnuty na tři pilotní projekty. V minulých týdnech se zástupci regionů setkali v Bruselu v rámci Evropských dnů regionů a měst (Open Days), kde se shodli na tom, že tyto prostředky mohou být velmi dobře využity, a to umožněním větší účasti na politice v různých oblastech. To je ta politika zaměřená na občany, o které jsem hovořil.
<P>
Právě jsem slyšel, jak další zástupce Nizozemí, pan Van der Stoep, tyto prostředky odmítá. Vezměte si například přeshraniční jazykové projekty: napomáhají účasti lidí, což velmi rádi podporujeme. Byl tam jeden malý problematický bod, ale i pro něj našel pan Surján velmi dobré řešení. Během rozpravy zaznělo, že z těchto prostředků - z regionálních prostředků - by měl být hrazen Zelený nový úděl.
<P>
Politika udržitelnosti je samozřejmě skvělá věc, ale přijetí takového návrhu jako celku by vyvolalo obrovské množství nereálných očekávání u regionů i členských zemí. V nařízeních o strukturálních fondech jsme uvedli, co je třeba udělat v souvislosti s inovacemi, politikou udržitelnosti a ekologií, a je tedy vhodné to uvést jako příklad, a nikoli prohlásit, že podle toho upravíme nařízení.
<SPEAKER ID="348" NAME="Giovanni La Via" AFFILIATION="PPE">
(IT) Paní předsedající, dámy a pánové, dovolte mi, paní předsedající, abych poděkoval Výboru pro rozpočet za jeho práci, na základě které se s ohledem na potřeby v oblasti zemědělství snaží poskytnout globální rámec prostředků, a vyřešit tak problematiku chovatelů mléčného skotu a výroby a zpracování mléka, která dnes bezpochyby znepokojuje mnoho zemí Evropy.
<P>
Nicméně potřeba minimální marže nám brání překročit v souvislosti s mléčným fondem 300 milionů EUR. Přesto se jedná o obrovskou intervenci, pokud - jak je žádáno po komisaři - tyto prostředky budou prostředky navíc, a předpokládají samozřejmě balík příslušných opatření. Na druhé straně jsme slyšeli, jak některé další skupiny navrhují mnohem vyšší čísla - zřejmě proto, aby na svou stranu získaly veřejné mínění, přestože vědí, že neexistuje způsob, jak tyto prostředky najít, a sotva tak mohou vyslat určitý signál vnějšímu světu.
<P>
Dovolte mi také zdůraznit další oblast rozpočtu, které je potřeba věnovat náležitou pozornost: jde o dlouhodobou politiku týkající se budov. Vzhledem k novým pravomocem, které budou v rámci Lisabonské smlouvy uděleny Parlamentu, jasné potřebě posílit vztahy s regionálními parlamenty a novými tematickými oblastmi budeme potřebovat v bruselských kancelářích více prostoru, a protože 97 % budov je již využito, musíme podle mého názoru vytvořit důležitou politiku pro výstavbu větší evropské čtvrti, která bude prostřednictvím náležité politiky týkající se budov jednoznačně vyjadřovat jednotnost Evropy.
<SPEAKER ID="349" NAME="Damien Abad" AFFILIATION="PPE">
(FR) Paní předsedající, nejprve bych rád poděkoval zpravodaji panu Surjánovi za vyrovnaný rozpočet, který nám navrhuje a který reaguje na dvě výzvy, jimiž jsou financování Plánu obnovy a vytvoření mléčného fondu.
<P>
V souvislosti s vytvořením mléčného fondu ve výši 300 milionů EUR, což je částka, kterou navrhuje náš poslanecký klub Evropské lidové strany (Křesťanští demokraté) a Výbor pro rozpočet, bych chtěl zmínit dvě věci.
<P>
Zaprvé chci odsoudit demagogii několika poslanců, kteří volají po tom, aby bylo tomuto fondu vyhrazeno více než 600 milionů EUR, což je docela jednoduše neproveditelné a hlavně nezodpovědné, protože taková suma by vedla k drastickým škrtům v položkách určených jiným zemědělským odvětvím, nebo by ohrozila financování Plánu obnovy.
<P>
Následkem toho by financování mléčného fondu poškodilo zemědělce a nezaměstnané, což je samozřejmě ekonomicky neefektivní a sociálně nespravedlivé.
<P>
Chtěl bych také zdůraznit, že jsem byl překvapen, ne-li zklamán, když jsem viděl, jak paní komisařka Fischerová Boelová připisuje v médiích zásluhy za tento fond pouze sobě, jako by Výbor pro rozpočet na této záležitosti nepracoval nebo jeho práce byla zbytečná.
<P>
Na závěr bych se chtěl jakožto nejmladší francouzský poslanec EP s vámi podělit o své zklamání týkající se financování programu Mládež v akci, protože paradoxně právě uprostřed hospodářské krize se poprvé za 10 let chystáme snížit prostředky pro tento program.
<SPEAKER ID="350" NAME="Paul Rübig" AFFILIATION="PPE">
(DE) Paní předsedající, domnívám se, že s tímto rozpočtem se nám znovu podařilo rozvíjet nové strategie. Jsem potěšen, že se sněmovna rozhodla podpořit program "Small Business Act" alespoň 1 milionem EUR v závazcích a 500 tisíci EUR v platbách. Komisař Verheugen slíbil, že tyto prostředky budou řádně použity.
<P>
Zvýšili jsme také prostředky přidělené plánu výzkumu pro malé a střední podniky. Tento krok je v době krize nezbytně důležitý a výrazně posílen bude také program SOLVIT. To se týká přeshraničních aktivit v rámci vnitřního trhu, což bývá obzvlášť významný problém pro malé a střední podniky.
<P>
Jsem potěšen, že na pořadu jednání je konečně program "ERASMUS pro novináře" a že zdárně funguje program "ERASMUS pro mladé podnikatele".
<SPEAKER ID="351" NAME="Georgios Stavrakakis" AFFILIATION="S&amp;D">
(EL) Paní předsedající, i když se obecně má za to, že v první linii boje proti hospodářské krizi stojí strukturální fondy, Rada bohužel v rozporu s tímto názorem provádí v příslušných položkách plateb škrty.
<P>
Na rozdíl od Rady a Komise se snažíme zajistit adekvátní financování Plánu evropské hospodářské obnovy, a to posílením energetické infrastruktury, výzkumu a inovací.
<P>
Zároveň musíme zajistit také realizovatelnost stávajících infrastruktur a nástrojů Společenství v oblasti civilní ochrany, zvláště dalším posílením kapacity Evropské unie umožňující rychle reagovat na přírodní katastrofy, a tím vše připravit pro vytvoření evropské jednotky civilní ochrany v budoucnu.
<P>
Nakonec je třeba poukázat na to, že pro zajištění čistého a životaschopného prostředí ve všech odvětvích musí být "zelený rozvoj" a posílení výzkumu a inovací základní součástí rozpočtu Společenství.
<SPEAKER ID="352" NAME="Riikka Manner" AFFILIATION="ALDE">
(FI) Paní předsedající, pane komisaři, nejprve bych chtěla poděkovat panu zpravodaji za vynikající zprávu. V důsledku finanční krize, Plánu obnovy a mléčné krize je rozpočtová procedura na nadcházející rok velmi obtížná. Budeme čelit problémům a s velkým zájmem očekáváme návrh na financování Plánu obnovy, který Komise příští týden předloží.
<P>
Zazněly tady důležité otázky, z nichž některé se týkaly mléčné krize. Za sebe chci zmínit jednu speciální záležitost. Co se týče příštího rozpočtu, členské státy si kvůli hospodářské situaci pečlivě hlídají své pokladny. Rozpočtová disciplína na straně členských států může být v hospodářské vichřici částečně pochopitelná, ale je neomluvitelné, že během několika posledních let byly členským státům vypláceny ze strukturálních fondů vysoké finanční částky v podobě nevyužitých položek. Příčinou této pasivity je správní a kontrolní systém, který je třeba okamžitě zjednodušit.
<P>
Vzhledem k hospodářské situaci je nesmírně důležité, aby byly strukturální fondy využívány v nejvzdálenějších regionech efektivně, což umožní podpořit opatření na obnovu.
<SPEAKER ID="353" NAME="Derek Vaughan" AFFILIATION="S&amp;D">
Paní předsedající, během hospodářské a finanční krize přinášela politika soudržnosti a strukturální fondy v položkách 1a a 1b Walesu prospěch. Takže i když byl plán obnovy vítán a bezpochyby nezbytný, nesmíme nyní snížit částky v důležitých liniích rozpočtu v položce 1 pro financování potřebné sumy 1,98 miliard GBP. Obávám se, že by se to mohlo stát a že příslušné návrhy obsahující tyto kroky jsou součástí širšího útoku na politiku soudržnosti. Mám na mysli návrh na revizi rozpočtu, který vypracovalo generální ředitelství pro rozpočet a o němž se již dříve zmínil pan Lamassoure.
<P>
Chápu, že návrh obsahuje možnost znovu znárodnit prostředky na cíl konvergence, oslabit konkurenceschopnost a říct "ne" přechodnému statutu regionů přestávajících využít prostředky cíle konvergence. Domnívám se, že členské státy by měly tomu všemu odolat. Opravdu bych uvítal názory Komise na tyto návrhy, protože jsou to návrhy, které by škodily politice soudržnosti a místům, jako je Wales a podobné regiony.
<SPEAKER ID="354" NAME="Sidonia Elżbieta Jędrzejewska" AFFILIATION="PPE">
(PL) Paní předsedající, všichni víme, v jak obtížné situaci se vzhledem k hospodářské a finanční krizi nacházíme. Jsem proto obzvlášť potěšena, že Výbor pro rozpočet i sám zpravodaj se na pozměňovací návrh týkající se konání speciální olympiády dívají pozitivně. Dovolím si vysvětlit, že speciální olympiáda je sportovní klání pro lidi s mentálním postižením, které jim umožňuje plně se zapojit do společnosti a vyjádřit svoji osobnost. Jsem velmi ráda, že bylo umožněno konání Evropských letních her speciálních olympiád ve Varšavě v roce 2010 a Světových letních her speciálních olympiád v Aténách v roce 2011. Chtěla bych využít této příležitosti a apelovat na Radu, aby se na tento finanční závazek dívala pozitivně, a chtěla bych požádat Evropskou komisi o pomoc s praktickými otázkami týkajícími se organizace této výroční události.
<SPEAKER ID="355" NAME="Marek Józef Gróbarczyk" AFFILIATION="ECR">
(PL) Paní předsedající, navrhovaný rozpočet musí být přímým opatřením v boji proti krizi. Jedním z průmyslových odvětví, které světová krize zasáhla obzvlášť výrazně, je loďařský průmysl a námořní doprava. Ke zkáze tohoto odvětví v Evropě mimoto přispívá svou restriktivní politikou i Evropská komise. Co se týče Polska, kroky Evropské komise ničí jeho loďařský průmysl a tisíce lidí kvůli nim ztratily zaměstnání. Tento způsob posílení ekonomiky posiluje ekonomiky zemí na Dálném východě. Proto bych chtěl tady apelovat a zdůraznit, že je důležité, aby rozpočet na další rok poskytl prostředky k záchraně tohoto odvětví, tedy loďařského průmyslu, v celé Evropě.
<SPEAKER ID="356" NAME="Janusz Władysław Zemke" AFFILIATION="S&amp;D">
(PL) Paní předsedající, rozpočet na další rok předpokládá také zvýšení finančních prostředků na bezpečnost a obranu, k čemuž někteří politici vyjádřili své námitky a výhrady. Podobné námitky zazněly i během rozpravy. Proto bych se chtěl komisaře zeptat: k čemu budou navýšené finance na obranu použity? Bude to na nějakou společnou misi, nebo jsou tyto dodatečné finance určeny na podporu nových technologií či společných vojenských programů? Protože pokud ano, byl by to podle mého názoru určitě krok správným směrem. Armáda totiž také generuje nové technologie a může vytvořit nová, moderní pracovní místa. Proto bych chtěl požádat o další informace týkající se této záležitosti.
<SPEAKER ID="357" NAME="Seán Kelly" AFFILIATION="PPE">
Paní předsedající, irská vláda se rozhodla zrušit zemědělcům systém REP, tedy systém ochrany životního prostředí na venkově. Stejně jako celá řada dalších systémů byl i tento spolufinancován Evropskou unií. Chci proto vědět: co se stalo s finančními prostředky, když nejsou příslušnou vládou využívány? Stalo se totéž i v jiných zemích? Kam jdou tyto prostředky? Jak jsou využívány, když je nevyužívá daná země, pro kterou jsou určeny?
<SPEAKER ID="358" NAME="Zigmantas Balčytis" AFFILIATION="S&amp;D">
(LT) Nejprve bych chtěl poblahopřát svému kolegovi, komisaři Algirdasi Šemetovi, který se dnes se souhlasem Parlamentu zřejmě poprvé zúčastnil takovéto rozpravy.
<P>
Avšak co se týče rozpočtu na rok 2010, jistě se dnes všichni shodneme na tom, že od doby, kdy jsme projednávali rozpočet na rok 2009, se situace poněkud změnila. Vyslechli jsme mnoho slov o solidaritě, o řešení problémů spojených s nynější finanční krizí. Jsem přesvědčen, že rozpočet na rok 2010 měl být trochu jiný. Ať chceme nebo nechceme, musíme zvažovat skutečnost situaci, která nám denně přináší nové výzvy. Chtěl bych poblahopřát Parlamentu, který nedávno, před několika dny, v Bruselu jednomyslně schválil podporu některým státům, které byly zasaženy různými problémy způsobenými přírodními vlivy. Domnívám se, že problémy stejného druhu existují i v některých dalších malých členských státech Evropské unie, kterým se nyní financí nedostává. Proto si skutečně myslím, že v budoucnu by měla být vytvořena konkrétní opatření, s jejichž pomocí by se tyto státy dostaly z finanční krize.
<SPEAKER ID="359" NAME="Algirdas Šemeta">
člen Komise. - Paní předsedající, budu velmi stručný. Nejprve bych chtěl poděkovat všem poslancům za jejich návrhy týkající se rozpočtu na rok 2010 a doufám, že během dalšího rozpočtového procesu najdeme správná řešení umožňující vytvořit dobrý rozpočet na rok 2010.
<P>
Chtěl jsem jen reagovat konkrétně na velmi důležitou záležitost týkající se mléčného fondu a říct, že to, co včera zmínila paní Fischerová Boelová, byl závazek Komise vytvořit návrh na určité částky peněz, konkrétně 280 milionů EUR. Komise tuto záležitost projedná příští týden a přijde s konkrétním návrhem v souladu s jednacím řádem. To jsou tedy mé stručné poznámky k rozpravě.
<SPEAKER ID="360" NAME="Předsedající">
Velice vám, pane komisaři Šemeto, děkuji. Několik otázek vám položili i další poslanci, ale jestli to dobře chápu, nechcete panu Garrigovi a ostatním poslancům odpovědět přímo. Možná jim raději poskytnete své odpovědi písemně. Určitě to velmi ocení. Otázky vám položili paní Gräßlová, pan Garriga a několik dalších poslanců.
<SPEAKER ID="361" NAME="László Surján">
zpravodaj. - (HU) Nejprve bych se rád obrátil na Radu, přestože státní tajemník už musel odejít. Naprosto souhlasím s jeho prohlášením, že je tady problém. Naprosto také souhlasím s tím, že vše, co považuje za důležité, považuje za důležité i Parlament. Jedná se například o vzdělávání a výzkum. Panuje také velká shoda názorů na cíle. Avšak velká názorová propast se týká prostředků, které mají být použity. Na nich se budeme muset do poloviny listopadu nějak shodnout. Komisař uvedl, že vítá kroky Parlamentu směřující k obnově linií obsažené v předběžném rozpočtu Komise. Chtěl bych jej požádat, aby si uvědomil, že tomu tak v několika liniích není. Jak jsem v podstatě uvedl, snažili jsme se přijmout stanovisko na základě odlišného přístupu.
<P>
Musím se ale zmínit o několika myšlenkách, které zazněly během rozpravy a s nimiž nesouhlasím. Nemohu přijmout postoj, kdy je převedení částek z jedné přispívající země jiné zemi - příjemci - jakožto projev solidarity označeno jako krádež. Nemyslím si, že to tak je. Evropská unie je postavena na tom, že její členové si navzájem projevují solidaritu. Dokonce vím o jedné přispívající zemi, jejíž čelní představitelé říkají, že příjmy jejich země díky rozšíření, které jim poskytlo přístup k obrovskému trhu, výrazně vzrostly.
<P>
Evropskou unii nelze hodnotit na základě poměru plateb a příspěvků. Takový přístup je nesprávný a zavádějící a zničí celou naši společnou budoucnost. Zároveň bych chtěl kolegy poslance upozornit na to, že někteří lidé tady velmi nadšeně hovořili o každém návrhu v minulém čase: předložili jsme a zařídili, a tak to bude. To, o čem budeme ve čtvrtek hlasovat, je návrh a politický signál. Politický signál toho, jak chce tento Parlament vést Evropskou unii k lepší budoucnosti.
<P>
Chtěl bych také požádat Radu, aby si uvědomila, že zpravodaj nepředkládá názor jednotlivce, ani strany či pouze názor Výboru pro rozpočet. Hovořilo tady mnoho lidí z různých výborů a politických skupin, ale podstata projevů byla stejná: potřebujeme lepší, praktičtější a účinnější rozpočet. Můj čas vypršel. Děkuji vám za pozornost.
<SPEAKER ID="362" NAME="Vladimír Maňka" LANGUAGE="SK">
Chci poděkovat za diskusi tady v sále, ale i za spolupráci ve Výboru pro rozpočet, v politických skupinách, na dohodovacích jednáních.
<P>
Chci poděkovat panu generálnímu tajemníkovi Evropského parlamentu a všem představitelům generálních ředitelství Evropského parlamentu. Spolupracovali jsme od ledna, hledali jsme ta nejlepší řešení, která nám pomohou efektivně využívat finanční prostředky evropských občanů. Děkuji stínovým zpravodajům a koordinátorům; při našich jednáních jsem měl pocit, že opravdu hledáme poziční řešení. I díky Vám jsme tato řešení našli a mnohé z nich jsou součástí mé zprávy. Chtěl bych poděkovat svým poradcům a pracovníkům Výboru pro rozpočet. Desítky jednání, které jsme vedli se zástupci všech orgánů, nám pomohly vytvořit si objektivnější pohled na věc, a co je podstatné, zjistili jsme, kde řešení hledat.
<P>
Mimořádně si vážím shody dosažené na dohodovacím jednání o uskutečnění organizačního auditu generálního ředitelství INFO a bezpečnostních služeb. Cílem je posoudit, zda jsou zdroje využívány nejlepším způsobem. V minulosti pouze Účetní dvůr přistoupil na externí pohled na svou práci - a to se vyplatilo. Účetní dvůr po auditu snížil své administrativní náklady a dosáhl vyšší produktivity práce.
<P>
Rozpočtový výbor i v minulosti konstruktivně spolupracoval s ostatními orgány. I nyní při tvorbě rozpočtů evropských orgánů jsme společně hledali optimální řešení. Obnovili jsme část původních požadavků, které Rada snížila, pokud byly požadavky daného orgánu odůvodněné. Chtěl bych ocenit způsob vytváření rozpočtu u těch orgánů, které svůj rozpočet už dnes tvoří nejen podle koeficientu inflace automaticky, ale na základě skutečných potřeb.
<SPEAKER ID="363" NAME="Předsedající">
Tímto se rozprava uzavírá. Hlasování se bude konat ve čtvrtek v 11:00.
<P>
Písemná prohlášení (Článek 149)
<SPEAKER ID="364" NAME="João Ferreira  " LANGUAGE="PT">
Navrhovaný rozpočet Společenství na rok 2010 je příliš malý, vezmeme-li v úvahu hospodářskou a sociální krizi, kterou právě zažíváme a její dramatický dopad na zaměstnanost a životní podmínky mnoha lidí. Je nepřijatelné, že rozpočet je dokonce asi o 6 miliard EUR nižší, než byla částka schválená ve víceletém finančním rámci na rok 2010. Vzhledem k závažné sociální situaci v mnoha členských státech, zejména v takzvaných "zemích soudržnosti", jako je Portugalsko, by podle našeho názoru měl být rozpočet neodkladně zrevidován a zvýšen. Za tím účelem jsme předložili návrhy týkající následujících záležitostí:
<P>
větší finanční podpory strukturální politice a politice soudržnosti;
<P>
přehodnocení pravidel N+2 a N+3, což pro Portugalsko znamená k dnešnímu dni ztrátu v rámci předchozího finančního rámce 106 milionů EUR;
<P>
zvýšení poměru spolufinancování Společenství strukturálních fondů a Fondu soudržnosti.
<P>
Je velká škoda, že během rozpravy o rozpočtu nebyly schváleny další návrhy s významným sociálním a ekologickým dopadem. Jedná se například o tyto návrhy:
<P>
rozvojový program pro průmysl Portugalska;
<P>
program pro podporu textilního a oděvního průmyslu;
<P>
program pro podporu malého a drobného pobřežního rybolovu;
<P>
zvýšení financování programu LIFE+.
<SPEAKER ID="986" NAME="Louis Grech  " AFFILIATION="S&amp;D">
písemně. - Po přijetí rozpočtu na rok 2010 a vzhledem k pozitivnímu vývoji situace v Irsku týkající se Lisabonské se domnívám, že je potřeba provést komplexní revizi rozpočtového procesu s cílem zlepšit proces jako celek tak, aby byl účinnější, relevantnější a pro občany Evropy viditelnější. V souvislosti s tím si myslím, že cílem revize musí být zvýšení transparentnosti při rozhodování a během realizační fáze. Proto bychom měli zvážit zavedení jednotných kontrolních standardů a statistických mechanismů ve všech členských státech, abychom tak získali kvalitnější zpětnou vazbu týkající se výsledků plnění rozpočtu. Součástí rozpočtového procesu by se měla stát lepší vyváženost mezi dlouhodobou stabilitou a flexibilitou tak, aby rozpočet reagoval na měnící se potřeby a přitom zachovával princip subsidiarity, a to poskytováním jednoznačných výhod a přidané hodnoty v porovnání s vnitrostátními rozpočty. Existují také určité oblasti politik, které je třeba dále rozvíjet. Evropa dnes čelí velkým výzvám souvisejícím s finanční krizí, změnou klimatu, energetickými dodávkami, bezpečností a přistěhovalectvím. Oceňuji, že se Komise snaží tyto výzvy řešit, ale myslím si, že chceme-li dosáhnout větší efektivity, potřebujeme důraznější, koordinovanější a celostní přístup.
<SPEAKER ID="985" NAME="Cătălin Sorin Ivan  " LANGUAGE="RO">
Proces tvorby rozpočtu není jednoduchý nikdy, a tím spíše v době hospodářské krize. To je však dalším důvodem, proč je tento úkol důležitější než kdy jindy. Zvládání krize takového rozsahu, jako je ta současná, závisí také na tom, jak vyvážená jsou jednání mezi oprávněnými evropskými orgány. Role Evropského parlamentu v této rozpravě je bezpochyby zásadní. Hlavními otázkami v centru pozornosti jednání o rozpočtu na rok 2010 jsou Plán evropské hospodářské obnovy a evropský mléčný fond. Tyto záležitosti svým způsobem upozornily na nepružnost finančního rámce na období 2007-2013, protože se objevily nové projekty, a tedy i nové finanční prostředky. Aby mohl rozpočet EU reagovat na hospodářskou krizi, musí plně využít finanční marže. Avšak dopad tohoto rozpočtu bude pravděpodobně omezený, pokud členské státy nezaujmou k získávání dostupných zdrojů aktivní přístup. Musíme vyslat hlavním městům v Evropě, a v mém případě zejména Bukurešti, jasný signál. Naše úsilí získat co nejvíce finančních prostředků pro evropské fondy je marné, pokud mocipáni v našich zemích nepřijmou opatření nutná k získání přístupu k těmto zdrojům a k jejich efektivnímu využití.
<SPEAKER ID="365" NAME="Lívia Járóka  " LANGUAGE="HU">
Dámy a pánové, chtěl bych využít této příležitosti a přivítat skutečnost, že v rozpočtu Společenství na rok 2010 je stále zařazen pilotní program pro sociální integraci Romů, který v roce 2009 navrhl Evropský parlament. Generální ředitelství Evropské komise pro regionální politiku zveřejnilo na konci července výzvu k výběrovému řízení pro tento program. Jeho cílem bylo navrhnout originální a komplexní řešení široké škály problémů, s nimiž se romské komunity potýkají. Jednoznačným cílem návrhu je vypracovat taková opatření, která na základě dosavadních zkušeností podpoří integraci Romů prostřednictvím vzdělávání, sociálních a ekonomických opatření, a to v rámci přeshraniční spolupráce a výměny osvědčených postupů.
<P>
Podle původního návrhu poslaneckého klubu Evropské lidové strany (Křesťanských demokratů) je základním kamenem programu na jedné straně rozvoj vzdělávání v raném věku a na druhé straně podpora samostatné výdělečné činnosti a poskytování mikroúvěrů. Dále proběhnou také kampaně na zvýšení informovanosti a povědomí o pilotním programu. Tento projekt by mohl být příležitostí k vypracování principů akčního plánu Společenství zaměřeného na sociální integraci Romů, a šířením myšlenek, které se ukazují jako efektivní, by měl přispět k tomu, aby byl navržen regulační akční plán Společenství přesahující působnost nástrojů, které jsou v současné době k dispozici.
<SPEAKER ID="366" NAME="Jarosław Kalinowski  " LANGUAGE="PL">
Chtěl bych vznést dotaz, který je důležitý pro ekonomiku a zaměstnanost nejen v mé zemi. Očekáváme, že nám Komise dá v blízké době návrh na možné rozšíření stávajících antidumpingových cel stanovených pro dovoz obuvi, která je vyrobena ze svrškové usně a dovážena z Číny a Vietnamu. Jednotlivé členské státy mají k této záležitosti velmi odlišný postoj. Vzhledem k závažné úrovni nezaměstnanosti v tomto odvětví je vysoce důležité, aby tato cla byla zachována. Rozšíření stávající legislativy nevyvolává z technického pohledu žádné námitky. Proto bych chtěl Komisi požádat, aby dohlédla na to, že její návrhy budou založeny na podstatných faktech zjištěných během prošetření situace a zároveň zohlední, že je to příležitost ověřit, zda byly splněny sliby o ochraně pracovních míst, které nedávno učinil předseda Komise.
<SPEAKER ID="984" NAME="Petru Constantin Luhan  " AFFILIATION="PPE">
písemně. - Vítám návrh rozpočtu na rok 2010, protože se jedná o rozpočet vyvážený, který realistickým způsobem zohledňuje priority EU.
<P>
Je třeba zdůraznit dvě záležitosti - zvýšení plateb v mnoha liniích (ERDF, ESF, Fond soudržnosti) určených pro regionální rozvoj, a dále vytvoření mléčného fondu. Zvýšení plateb je velmi důležité, protože podpoří provádění strukturální politiky v členských státech ve prospěch všech občanů Evropy. Vytvořením zvláštního mléčného fondu vyšlou evropské orgány evropským zemědělcům jasný signál.
<P>
Třetí klíčový bod v rozpočtu představuje energetická politika, která je pro rok 2010 zásadní oblastí, protože v tomto roce má být přijat nový energetický plán na období 2010-2014 zaměřený na podporu energetické bezpečnosti a konkurenceschopnosti EU.
<P>
V nadcházejících letech by Komise měla také zvážit, zda by prioritou neměly být i investice do infrastruktury, zvláště v nových členských státech, protože mají pozitivní dopad na hospodářskou a územní soudržnost.
<SPEAKER ID="367" NAME="Rareş-Lucian Niculescu  " LANGUAGE="RO">
Vytvořením mléčného fondu bychom evropským zemědělcům vyslali důležitý signál a zdůraznili skutečné znepokojení orgánů EU nad krizí, kterou prochází odvětví mléka a mléčných výrobků. Trh mléka a mléčných výrobků je jedním z nejrychleji se měnících trhů, který byl těžce zasažen hospodářskou krizí, již nyní zažíváme.
<P>
Toto základní řešení, jakým je vytvoření fondu pro podporu modernizace odvětví, má zjevně přednost před zmírňujícím opatřením, jímž je návrat k tradičním způsobům kontroly produkce prostřednictvím kvót na mléko. Všichni bychom rádi viděli, že jsou fondu přiděleny větší finanční prostředky. Avšak navrhovaná částka pro tento fond, tedy 300 milionů EUR, je maximum, které je v souladu s rozpočtovým stropem. Pokud by měl být tento rozpočet překročen, nemohla by Rada ministrů vytvoření tohoto fondu schválit.
<P>
Je třeba také podniknout nové kroky, které podpoří chovatele skotu ve využívání fondů pro rozvoj venkova. Domnívám se, že nejužitečnějšími opatřeními by byla opatření související s přístupem k informacím, výměnou osvědčených postupů a poskytnutím pokynů, jak požádat o prostředky z těchto fondů, které jsou nyní v některých členských státech využívány nedostatečně.
