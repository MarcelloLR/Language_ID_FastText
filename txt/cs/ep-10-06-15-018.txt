<CHAPTER ID="018">
Uplatňování ustanovení schengenského acquis týkajících se Schengenského informačního systému v Bulharské republice a Rumunsku (rozprava)
<SPEAKER ID="647" NAME="Předsedající">
Dalším bodem je zpráva pana Coelha jménem Výboru pro občanské svobody, spravedlnost a vnitřní věci o návrhu rozhodnutí Rady o uplatňování ustanovení schengenského acquis týkajících se Schengenského informačního systému v Bulharské republice a Rumunsku (06714/2010 - C7-0067/2010 - 2010/0814(NLE)).
<SPEAKER ID="648" NAME="Carlos Coelho" LANGUAGE="PT">
Vážený pane předsedající, vážená paní komisařko Malmströmová, dámy a pánové, chtěl bych se zmínit o čtyřech podstatných otázkách. Nejprve k hodnotícímu postupu. Rumunsko a Bulharsko se začaly připravovat na úplnou integraci do schengenského prostoru od roku 2007, kdy přistoupily k EU. Pokud má Rada rozhodnout o zrušení vnitřních hranic, je nezbytné, aby hodnotící postupy potvrdily, že všechny podmínky nutné pro uplatnění předmětných částí acquis communautaire jsou splněny, a sice podmínky související s ochranou údajů, Schengenským informačním systémem, vzdušnými hranicemi, pozemními a námořními hranicemi, policejní spoluprací a vízovou politikou.
<P>
Hodnotící postupy byly zahájeny posuzováním úrovně ochrany údajů. To znamená, že se prověřovalo, zda jsou oba tyto členské státy dostatečně připraveny provést všechna ustanovení týkající se ochrany údajů. Závěry jsou tedy předpokladem pro zahájení hodnotícího postupu pro účely Schengenského informačního systému, který vyžaduje předání údajů těmto zemím. Schválení tohoto rozhodnutí je tedy prvním krokem ke zrušení kontrol na vnitřních hranicích s Bulharskem a Rumunskem.
<P>
Druhá otázka se týká přístupu k dokumentům. Rada postoupila tento návrh zprávy Parlamentu. Hodnotící a navazující zprávy však zaslány nebyly. Ty by Parlamentu umožnily získat přístup ke všem informacím nezbytným k vypracování řádně podloženého a odůvodněného stanoviska. Rada poskytla tyto dokumenty až na naléhání Parlamentu.
<P>
Vítám úsilí velvyslance Rumunska, s jehož pomocí jsme mohli tuto situaci vyřešit tak, že jsme požádali, aby důvěrné písemnosti byly zpřístupněny a označeny jako písemnosti "s omezeným přístupem". To umožnilo dodržet časový harmonogram, ale stejný problém nastane, jakmile budeme požadovat stanovisko Parlamentu ohledně dalších aspektů schengenského acquis. Je tedy nezbytně nutné, aby Parlament a Rada dospěly k dohodě ohledně předávání důvěrných písemností, co nejdříve to bude možné.
<P>
Třetí otázka se vztahuje k hodnocení Rumunska a Bulharska. V případě Bulharska byly zjištěny některé nedostatky týkající se přijímání, provádění a uplatňování doporučení Rady Evropy č. 85/15, které upravuje používání osobních údajů v policejní oblasti. Další nedokonalosti byly zjištěny v činnosti Národní komise pro ochranu osobních údajů. Na základě těchto doporučení přijalo Bulharsko náležitá opatření a Rada dne 26. dubna dospěla k závěru, že nezbytné podmínky související s obnovou údajů byly splněny.
<P>
V případě Rumunska byly odhaleny slabiny při přijímání dvou zákonů upravujících zpracování osobních údajů, které se týkaly rovněž vybavenosti vnitrostátních úřadů a prostředků pro ochranu údajů a stejně tak zavedení periodických hodnocení ohledně schengenských údajů. Obecně řečeno, Rumunsko přijalo odpovídající opatření ve smyslu doporučení a ta, která dosud nebyla projednána, nebrání této zemi v uplatňování všech nezbytných požadavků, pokud se týče ochrany údajů. Byly tedy prověřeny podmínky pro to, aby Rumunsko a Bulharsko dostaly v oblasti ochrany údajů zelenou.
<P>
Poslední otázka, pane předsedající, se týká přezkoumání schengenského hodnotícího mechanismu. Chtěl bych využít této příležitosti k tomu, abych zopakoval, že v rámci hodnocení Schengenu je nutné co nejdříve zřídit evropský hodnotící mechanismus, který bude jednoduchý, účinný, účelný a transparentní. Parlament zamítl návrhy, které mu byly předloženy vloni v říjnu. Chtěl bych požádat Komisi, aby co nejdříve uplatnila své právo iniciativy.
<SPEAKER ID="649" NAME="Cecilia Malmström">
komisařka. - Vážený pane předsedající, jsem si zcela jistá, že Bulharsko a Rumunsko udělají, co bude v jejich silách, aby v březnu 2011 docílily toho, že dojde k odstranění kontrol na vnitřních hranicích. Komise v rámci svých pravomocí plně podpoří obě země, aby úspěšně prošly schengenským hodnocením.
<P>
Za provedení schengenských hodnocení odpovídá Rada, která na jejich základě rozhodne o zrušení kontrol na vnitřních hranicích. Tato hodnocení právě probíhají, na posouzení příprav je tedy příliš brzy. Nicméně první kroky byly úspěšné, jak potvrdilo kladné závěrečné hodnocení úrovně ochrany údajů, což nyní Bulharsku a Rumunsku umožňuje, aby se připojily k Schengenskému informačnímu systému.
<P>
Evropský parlament a pan Coelho navrhují, aby Bulharsko a Rumunsko informovalo Radu i Parlament o následných doporučeních. Taková je skutečně praxe stávajícího hodnocení Schengenu, že příslušné členské státy podávají zprávy Radě o opatřeních, která zamýšlejí přijmout, aby vyhověly doporučením, neboť Rada je nyní za hodnotící mechanismus plně odpovědná. Na tomto základě a na základě současných právních předpisů je na Radě, aby náležitě informovala Parlament.
<P>
V této souvislosti bych chtěla přijmout váš návrh a potvrdit, že již brzy, a to na podzim, navrhnu z důvodů, které jste, pane Coelho, uvedl, nový hodnotící mechanismus, který bude reagovat na vstup Lisabonské smlouvy v platnost.
<P>
Myslím si, že do tohoto mechanismu by měly být zapojeny jak členské státy, tak Parlament. Členské státy budou zapojeny přirozeně proto, aby udržovaly oboustrannou vzájemnou důvěru ohledně svých schopností uplatnit všechna doprovodná opatření umožňující zrušení kontrol na vnitřních hranicích, zvláště v oblasti vnějších hranic, vízové politiky a policejní spolupráce.
<P>
Evropský parlament by měl být o závěrečných výsledcích hodnocení plně informován. Pomocí tohoto mechanismu zamýšlí Komise napravit stávající nedostatky, na které upozornil zpravodaj. Na provedená hodnocení v současné době nenavazují žádné skutečné kroky a doporučení nejsou vždy provedena. Velice si ceníme podpory Parlamentu v tomto procesu.
<SPEAKER ID="650" NAME="Mariya Nedelcheva" LANGUAGE="BG">
Blahopřeji panu Coelhovi a vítám pokrok, který Bulharsko a Rumunsko dosáhly a o kterém se tato zpráva zmiňuje. Kladné výsledky a závěry auditu o "ochraně osobních údajů" umožnily, aby bylo stanoveno datum pro zavedení Schengenského informačního systému i v Bulharsku.
<P>
Přistoupení Bulharska k Evropské unii i jeho připojení k schengenskému prostoru vyvolává mezi všemi občany Bulharska nadšení. Nadšení je opravdu bezbřehé, neboť ve hře je možnost zrušit kontroly na hranicích a uplatnění práva volného pohybu v rámci celé Evropské unie. O tento úspěch se zasloužila současná bulharská vláda, která vynaložila nesmírné úsilí a přijala rozhodná opatření. Učinila tedy vše pro to, aby dostihla zpoždění předchozích let, splnila podmínky a provedla nezbytné přípravy k zahájení uplatňování ustanovení schengenského acquis.
<P>
Schengenský prostor není jen o volném pohybu. Znamená rovněž posílení policejní a celní spolupráce, zejména v souvislosti s potíráním nelegálního obchodování s lidmi a zbožím a organizovaného zločinu v širším slova smyslu. Připojení Bulharska a Rumunska k schengenskému prostoru je součást cesty k uskutečnění našeho snu o Evropě občanů. Abychom tohoto cíle dosáhli, vlády těchto zemí musí vyvíjet nepřetržité úsilí a plnit doporučení týkající se schengenského acquis. Pevnou podporu ze strany evropských orgánů netřeba zmiňovat.
<P>
Skutečnost, že Evropský parlament bude mít přístup k doporučením v hodnotících zprávách a dokumentech o následných opatřeních, která mají být přijata, zaručí, že budeme všichni pokračovat v dalším konstruktivním dialogu. Tento transparentní dialog občanům Bulharska a Rumunska také zajistí, že se základní práva zakotvená ve smlouvách stanou skutečností.
<SPEAKER ID="651" NAME="Ioan Enciu" LANGUAGE="RO">
Včera jsme oslavili 25. výročí ode dne, kdy evropští občané poprvé zakusili svobodu cestovat bez omezení po celé Evropské unii. Při příležitosti tohoto výročí paní komisařka Malmströmová uvedla: "Schengen se stal jedním z nejvlivnějších symbolů schopnosti EU zlepšovat životy svých občanů". Martin Schulz, předseda skupiny Pokrokové aliance socialistů a demokratů v Evropském parlamentu, prohlásil: "Schengen je pravděpodobně nezdařilejším a nejhmatatelnějším výsledkem, jehož Evropská unie v posledních 30 letech dosáhla". Při stejné příležitosti bych chtěl říci i já: "Všechno nejlepší k narozeninám schengenskému prostoru a svobodě!" Rumunsko a Bulharsko by mohly být pro schengenský prostor dárkem k narozeninám.
<P>
Po dokončení svých hodnocení došla Rada k závěru, že oba členské státy poskytují dostatečné záruky, aby učinily první krok k připojení se k schengenskému prostoru. My tento krok zítra potvrdíme tím, že zaujmeme souhlasné stanovisko. Nebudou to pouze občané Rumunska a Bulharska, kteří začnou těžit z výhod, že jsou konečně způsobilí se k Schengenu připojit, ale prospěch pocítí i celá Evropská unie. Posilování spolupráce v hospodářském odvětví, sociální oblasti i správním sektoru Evropskou unii utuží. Vlády obou členských zemí musí splnit požadavky Schengenského plánu jako součást procesu přistoupení.
<P>
Těší mne, že Evropský parlament úspěšně naplnil svou úlohu garanta evropské demokracie. Zpravodajem předložený pozměňovací návrh poslouží pouze k zahájení transparentního typu spolupráce mezi evropskými institucemi. Je jediným, který může přinést rychlé a hmatatelné výsledky v procesu projednávání a schvalování evropských právních předpisů. Neshody mezi orgány v Evropské unii nesmí negativně ovlivnit či ohrozit práva, svobody a blaho evropských občanů, jimž všechny evropské orgány slouží.
<P>
Jak doporučil pan Coelho, zavedení nového hodnotícího systému umožní zaručit bezpečnost a posílit jádro vzájemné důvěry - nezbytné pro udržení schengenského prostoru. Podporuji návrhy pana Coelha.
<SPEAKER ID="652" NAME="Nathalie Griesbeck" LANGUAGE="FR">
Vážený pane předsedající, vážená paní komisařko, dámy a pánové, před několika dny jsme s předsedou Buzkem a předsedou Barrosem oslavili výročí podepsání schengenských dohod. Dnes večer, dobrá, tedy v noci, pokládáme nový konkrétní základní kámen pro přípravu návrhu rozhodnutí Rady.
<P>
Přecházíme od myšlenky k činu a spolupráci, k předběžným a nezbytným podmínkám pro zrušení kontrol na hranicích s Bulharskem a Rumunskem, které jsou podle předběžných hodnocení postupně plněny. Tyto dvě země by měly být brzy skutečně schopny zajistit ochranu a zpracování osobních údajů.
<P>
To je dobrá zpráva. Výsledkem bude úplné začlenění těchto dvou zemí do schengenského rámce, což přispěje k posílení bezpečnosti a prosperity nejen těchto zemí, ale i evropského kontinentu jako celku. Jsem si jistá, že to umožní skoncovat s problémy, jako je nedovolená migrace a přistěhovalectví a mezinárodní kriminalita, i se všemi druhy zla. To pomůže snížit rizika.
<P>
Dvě krátké poznámky...
<P>
(Předsedající řečníka přerušil.)
<SPEAKER ID="653" NAME="Tatjana Ždanoka">
jménem skupiny Verts/ALE. - Pane předsedající, vzhledem k tomu, že SIS tvoří nedílnou součást schengenského prostoru, je otázka, která je v sázce, mimořádně důležitá. Já sama pocházím z nového členského státu. Vzpomínám si, jak se k tomuto prostoru chtělo připojit Lotyšsko. V tomto ohledu velmi vítám přistoupení Bulharska a Rumunska.
<P>
Přesto musím podotknout, že bylo odhaleno několik nedostatků. Moje skupina plně sdílí stanovisko zpravodaje, že by měla existovat návaznost. Jinými slovy, Parlament musí být informován o tom, jak byly problémy vyřešeny, a vzít v úvahu naše obavy o ochraně údajů. Věřím též, že nedostupnost slotů nebude pro připojení k SISOne4ALL překážkou.
<P>
A na závěr, plně sdílíme obavy zpravodaje týkající se nového schengenského hodnotícího mechanismu. Domníváme se, že Parlament by měl být schopen vykonávat demokratickou kontrolu a já upřímně vítám prohlášení paní Malmströmové, že tomu tak skutečně bude.
<SPEAKER ID="654" NAME="Zbigniew Ziobro" LANGUAGE="PL">
Rumunsko a Bulharsko přijaly schengenské acquis, když přistoupily k Evropské unii v roce 2007. Nyní však máme to potěšení projednávat návrh rozhodnutí Rady o uplatňování schengenského acquis ve dvou nejnovějších členských státech Evropské unie, což je jedním z posledních kroků k odstranění kontrol na vnitřních hranicích s Bulharskem a Rumunskem. Obě země získaly kladné hodnocení výboru odborníků ohledně své připravenosti ke zrušení kontrol na vnitřních hranicích, a zjištěné nedostatky budou jistě rychle odstraněny. Pokud k tomu dojde, lze očekávat, že Bulharsko i Rumunsko budou technicky připraveny pro připojení k SIS II do října 2010, což je v souladu se stávajícím plánem. Díky tomu bude možné otevřít Schengen dvěma novým zemím a současně zachovat správnou úroveň péče o bezpečnost občanů a jejich zájmů.
<SPEAKER ID="655" NAME="John Bufton">
za skupinu EFD. - Vážený pane předsedající, Schengen byl výměnou za volný pohyb osob a zboží a známkou důvěry v to, že příslušné členské státy provedou náležitá opatření, aby zajistily bezpečnost a ochranu na své půdě. Třebaže Spojené království není součástí formálního schengenského acquis, využíváme Schengenského informačního systému při potírání trestné činnosti. Jenže obecně vzato, tento systém společně se schengenským acquis poskytuje vychytralejším zločincům zároveň i více příležitostí pro páchání mezinárodních zločinů a korupce.
<P>
Nejdůležitější otázka, kterou si musíme po přistoupení Bulharska a Rumunska k SIS položit je, zda tyto členské státy dosáhly stadia, ve kterém budou v rámci svých území schopny zajistit určitou úroveň kontroly, aby zaručily volný pohyb po celém kontinentu. Panoval výrazný nesouhlas s tím, abychom pokročili ke druhé fázi vývoje Schengenského informačního systému, zvláště pokud jde o otázku vyváženosti poměru nákladů a účinnosti. Spojené království provádí nezávislé a přísné kontroly a není zapojeno do systému, který pro překračování hranic nevyžaduje cestovní pas. Budeme muset poskytnout finanční podporu na vývoj systémů shromažďování informací v těch zemích, jež o přistoupení k Schengenu usilují, za účelem snížení možného nárůstu kriminality, který souvisí s politikou otevřených hranic?
<P>
Schengen zvýšil pravděpodobnost přeshraničního obchodování s nedovoleným zbožím a lidmi. Bezpečnost cestování bez hraničních kontrol do značné míry spočívá v důvěře a ve schopnosti jednotlivých členských států provádět kontroly dle příslušných norem.
<P>
Rozšíření Schengenského informačního systému zvětšuje prostor pro korupci a zločincům, kteří chtějí síť napadnout, poskytuje mnohem větší soubor informací. Prohloubení integrace společně s větším počtem zapojených členských států může taktéž vyžadovat, aby byla rozšířena opatření použitá v souvislosti se Schengenským informačním systémem, zejména pokud jde o blížící se spuštění SIS II. V jakém okamžiku bude například praktické uchovávání biometrických údajů?
<P>
Kritici se též obávají, že systém může být použit ke sledování občanů, kteří mají jisté politické názory či disponují informacemi, u nichž existuje vyšší riziko politického zneužití. Nebezpečí stoupá se vzrůstajícím počtem států, které se připojují k acquis. K Schengenskému informačnímu systému má v současné době přístup okolo 500 000 počítačů. Nemůžeme vědět, kolik z těchto systémů není infikováno škodlivým softwarem. Obětí zákeřného viru se stal, v obecném slova smyslu, každý druhý počítač. Spyware zpřístupňuje třetí straně stejné údaje jako uživateli. Čím je systém širší, tím více údajů lze získat a tím vyšší je i počet zločinců, kteří touží systému zneužít.
<P>
Členské státy musejí prokázat mimořádně vyspělou úroveň ochrany, ale ani s největším úsilím a nejlepšími úmysly nemůže nikdo vyloučit možnost násilného narušení systému, které by následně ohrozilo všechny zúčastněné.
<SPEAKER ID="656" NAME="Elena Oana Antonescu" AFFILIATION="PPE">
(RO) Chtěla bych velmi vřele poděkovat zpravodaji, panu Coelhovi, za způsob, kterým nakládal s těmito dokumenty, a poblahopřát mu k veškeré odvedené práci. Rozhodně podporuji to, co uvedl již dříve, a to nejen ohledně současného hodnocení založeného na ochraně údajů, ale také ohledně dalších zpráv, které mají být navrženy v oblastech, které zbývá vyhodnotit.
<P>
Rada musí být schopna zaručit, že může členům Evropského parlamentu poskytnout veškeré požadované informace, aby mohl Parlament přijmout vhodné a spravedlivé rozhodnutí. Upřímně doufám, že najdeme řešení, abychom mohli pracovat za běžných podmínek a činit osvícená rozhodnutí.
<SPEAKER ID="657" NAME="Elena Băsescu" AFFILIATION="PPE">
(RO) Nejprve bych chtěla poblahopřát panu Coelhovi za mimořádnou práci, kterou odvedl v souvislosti s touto zprávou, která je pro Rumunsko i Bulharsko tak důležitá, a rovněž objasnit následující: skutečnost, že Rumunsko přijalo zákon upravující zpracovávání osobních údajů, je důležitým krokem vedoucím ke splnění všech podmínek pro připojení k schengenskému prostoru.
<P>
Ministerstvo pro státní správu a vnitro učinilo nedávno značný pokrok a Rumunsko tedy směřuje k připojení k schengenskému prostoru ve stanovené lhůtě, tedy do března roku 2011. O Rumunsku, coby příkladu, se zmiňovala řada zpráv vypracovaných evropskými odborníky, a to zvláště v souvislosti s jeho systémem kontroly námořních hranic SCOMAR. Další opatření se budou týkat zřízení nových místních útvarů pohraniční policie, zlepšení spolupráce s agenturou Frontex a pokračujících investic do zabezpečování pozemních hranic.
<P>
Na závěr bych chtěla zdůraznit, že ochrana hranic...
<P>
(Předsedající řečníka přerušil.)
<SPEAKER ID="658" NAME="Petru Constantin Luhan" AFFILIATION="PPE">
(RO) I já bych se na začátku rád připojil k těm, kteří blahopřáli zpravodaji, panu Coelhovi. Pro Rumunsko i Bulharsko odvedl skutečně mimořádnou práci.
<P>
Nejprve bych vás rád upozornil na skutečnost, že pokud jde o bezpečnost námořní dopravy, bylo Rumunsko ve skutečnosti prezentováno jako příklad osvědčených postupů. Kromě toho věřím, že Rumunsko i Bulharsko splní podmínky pro to, aby se staly součástí systému SIS. Z tohoto důvodu si myslím, že za účelem dokončení dalších hodnocení musí obě země podpořit i Komise, abychom se mohli úspěšně připojit ke společnému prostoru Evropské unie.
<P>
Hovoříme zde o rozšiřování Evropské unie v její celistvosti a včetně jejich hodnot. Jednou z těchto hodnot je svoboda a právo se volně pohybovat.
<SPEAKER ID="659" NAME="Czesław Adam Siekierski" AFFILIATION="PPE">
(PL) Vážený pane předsedající, Evropané těží z výhod Schengenské dohody. Ta usnadňuje účinný a volný pohyb osob, rozvoj cestovního ruchu a růst obchodní výměny. Je to naše zásluha a významný úspěch Evropské unie. Ale aby tomu tak bylo i nadále, je nezbytné, abychom měli vhodnou technickou infrastrukturu, která umožní tyto procesy monitorovat. Z vlastní zkušenosti víme, že úlohou a zodpovědností zemí, které se připojují k Schengenské dohodě, je splnit požadavky Schengenského informačního systému. Je to v zájmu našeho společného dobra a naší společné bezpečnosti. Standardy v této oblasti musejí být zachovány.
<SPEAKER ID="660" NAME="Piotr Borys" AFFILIATION="PPE">
(PL) Chtěl bych poděkovat panu Coelhovi, který je v Parlamentu naším odborníkem na problematiku Schengenu a který v této oblasti vykonal skutečně obrovské množství práce.
<P>
Zaprvé mne těší, že pracovní skupina pro hodnocení Schengenu v rámci Rady posoudila žádosti o připojení Bulharska a Rumunska kladně a že tyto země odstranily všechny problémy, jež stály tomuto důležitému pokroku v cestě. Myslím si, že nejdůležitější otázkou je samozřejmě ochrana vnitřních hranic a domnívám se, že budeme pokračovat také v práci na systému SIS II a na používaných biometrických údajích. Toto je pochopitelně záležitost budoucnosti, ale mějme na paměti, že tento proces stojí před námi.
<P>
Přeji si, aby se naši přátelé z Bulharska a Rumunska dočkali okamžiku, který jsme zažili společně s Čechy a dalšími zeměmi před dvěma lety i v mé zemi - Polsku - kde byly symbolicky zvednuty závory a Schengen se stal skutečností. Tím se skutečně mění soudržnost Unie a historický přístup ke sjednocení staré a nové Unie. Doufám také, že i v dalším stadiu splní Bulharsko i Rumunsko všechny základní požadavky a přeji paní Malmströmové, aby se podařilo urychlit tuto práci...
<P>
(Předsedající řečníka přerušil.)
<SPEAKER ID="661" NAME="Cecilia Malmström">
komisařka. - Vážený pane předsedající, není mnoho, co dodat, neboť se zdá, že se velmi jasně shodneme. Plně souhlasím s těmi z vás, kteří se vyjádřili v tom smyslu, že tento týden máme skutečný důvod k oslavě. Schengenský prostor je úspěchem Evropské unie a můžeme na něj být nesmírně pyšní. Představuje volný pohyb osob v Evropě bez hranic a já doufám, že schengenský prostor se brzy rozroste o dva další členy. Přístup k Schengenskému informačnímu systému je zatím samozřejmě velmi důležitým prvním krokem.
<P>
V těchto zemích je třeba stále pracovat na vízové politice, policejní spolupráci, soudním procesu, organizovaném zločinu a tak dále a my to budeme samozřejmě pozorně sledovat. Zvažuji, že koncem roku obě země osobně navštívím, abych jim projevila svoji podporu a abych mohla prověřit pokrok přímo na místě. Chci těmto zemím skutečně poděkovat za pokrok, který v současné době činí.
<P>
Jak někteří z vás uvedli, důvěra je velmi důležitá, aby bylo možno přesvědčit ostatní členské státy, že bylo dosaženo konkrétních výsledků, a aby tak tento příběh mohl mít šťastný konec. V tomto ohledu je zvýšení transparentnosti systému a větší účast Evropského parlamentu na hodnocení a provádění velmi důležitým krokem.
<P>
To je důvodem, proč doufám, že na tomto novém hodnotícím mechanismu budeme moci pracovat společně. Chtěla bych v rámci svého příspěvku poděkovat panu Coelhovi za práci, kterou v souvislosti s těmito dvěma zeměmi odvádí, a těším se na další spolupráci s vámi.
<SPEAKER ID="662" NAME="Carlos Coelho" LANGUAGE="PT">
Vážený pane předsedající, na závěr mám čtyři poznámky. Zaprvé bych chtěl poděkovat svým kolegům poslancům za milá slova a svým stínovým zpravodajům za vynikající spolupráci a zadruhé zdůraznit, že se do značné míry shodujeme na jasném ano pro tyto iniciativy, ale také požadovat, aby byl Parlament v průběhu šesti měsíců informován, pokud jde o návazná opatření na základě doporučení, která ještě nebyla plně realizována.
<P>
Zatřetí bych vám chtěl připomenout, že tohle je teprve první krok. Jak správně poukázala paní komisařka Malmströmová, bude stále ještě třeba podniknout další kroky. Začtvrté a na závěr bych rád paní komisařce Malmströmové poblahopřál k tomu, že nás mohla ujistit o tom, že legislativní návrh týkající se systému hodnocení bude předložen ještě letos na podzim.
<P>
Tyto dvě země jsou hodnoceny pouze a výhradně Radou. Jak uvedla paní komisařka Malmströmová, potřebujeme evropský systém hodnocení, který zapojí všechny evropské instituce, Evropskou komisi, Radu, ale také Parlament. Především však musí být evropským systémem hodnocení, který nebude fungovat na základě dvou různých norem. To znamená, že nemůžeme chtít, aby státy, které nejsou členy a které chtějí vstoupit do Schengenu, splňovaly náročnější hodnotící kritéria, než ta, která uplatňujeme na členské státy, které již součástí Schengenu jsou. Všechny země, ať už ty, které si přejí vstoupit nebo ty, které již v Schengenu jsou, musí prokázat, že beze zbytku splňují podmínky schengenského acquis a předvést, že jejich kontrola vnějších hranic je na tak dobré úrovni, jak by měla být. To je jediný způsob, jak můžeme ochránit svůj prostor volného pohybu a našim občanům tedy zaručit, že v něm budou moci svobodně cestovat.
<SPEAKER ID="663" NAME="Předsedající">
Rozprava je ukončena.
<P>
Hlasování se uskuteční zítra ve 12:00.
<P>
Písemná prohlášení (Článek 149)
<SPEAKER ID="664" NAME="Kinga Gál" AFFILIATION="PPE">
písemně. - (HU) Další rozšíření schengenského prostoru představuje příznivý vývoj a mělo by být podporováno všemi prostředky vzhledem k tomu, že umožní volný pohyb osob - což je hlavním prvkem acquis Unie - který se vztahuje na všechny občany. Představuje hmatatelný přínos, který Unie přináší občanům do každodenního života. Schengenské acquis je zvláště důležité pro nás, občany nových členských států, kterým byl po desetiletí zamezen vstup do Evropy. Skutečnost, že by měla být v brzké době zrušena další hranice, tentokrát rumunská část vnějších schengenských hranic Maďarska, pro mne hodně znamená. Občanům na obou stranách hranic, včetně 1,5 milionu etnických Maďarů žijících v Transylvánii, to dá šanci těšit se z Evropy bez hranic. V souladu se svým harmonogramem budou Rumunsko a Bulharsko schopny připojení k schengenskému prostoru v první polovině roku 2011, což bude během maďarského předsednictví.
<P>
Za účelem zajištění úspěšnosti průběžných hodnocení je důležité, abychom tento časový plán dodrželi. Na základě aktuálního hodnocení (průběžného) nebudou existovat žádné právní překážky, které by Rumunsku a Bulharsku bránily v zahájení technických příprav na začlenění do tohoto prostoru, a sice ve druhé polovině tohoto roku. Podporuji hodnocení a závěry zpravodaje, zvláště to, že Evropský parlament a především členové výboru LIBE musejí mít přístup k hodnotícím zprávám a k příslušným informacím dříve, než vydají svá kvalifikovaná stanoviska.
<SPEAKER ID="665" NAME="Kinga Göncz  " LANGUAGE="HU">
Přistoupení Bulharska a Rumunska k schengenskému prostoru v příštím roce by se mohlo stát hlavním úspěchem maďarského předsednictví EU, které začne příští rok v lednu. Rozhodnutí zvýší bezpečnost v regionu a umožní svobodně cestovat po Evropě bez hraničních kontrol mnoha dalším milionům občanů, včetně Maďarů. Vítám kladné hodnocení v poslední zprávě pracovní skupiny pro hodnocení Schengenu o připravenosti těchto dvou členských států a skutečnost, že byla schválena Radou sestavenou z představitelů členských států. V důsledku toho by Bulharsko a Rumunsko měly být po technické stránce připraveny na připojení k Schengenskému informačnímu systému v říjnu roku 2010. Po provedení posledního hodnocení, jež je naplánováno na prosinec, se tyto dvě země s největší pravděpodobností stanou právoplatnými členy Evropy bez hranic na jaře příštího roku. Zpoždění způsobené vývojem Schengenského informačního systému nemůže nepříznivě ovlivnit proces přistoupení zemí, jež čekají na začlenění. Pro Maďarsko je obzvláště důležité zajistit, aby občané jeho sousedních zemí, včetně příslušníků maďarských komunit žijících mimo území Maďarska, měli možnost se těšit svobodě cestování bez hranic po celé Evropské unii.
<SPEAKER ID="666" NAME="Csaba Sógor  " AFFILIATION="PPE">
písemně. - (HU) Mám radost, že Evropská rada dospěla k závěru, že Rumunsko a Bulharsko, dva nejnovější členové Evropské unie, naplnili příslušná kritéria a že schengenské acquis může být tedy uplatňováno i v těchto zemích. Pro občany Evropy je vybudování schengenského prostoru jedním z nejhmatatelnějších výsledků evropské integrace, který vyústil v neomezený pohyb přes hranice. Tato příležitost je mnohem významnější pro občany bývalých komunistických zemí vzhledem k tomu, že železná opona jim jak ve skutečnosti, tak symbolicky, stála v cestě a prakticky jim znemožňovala cestovat do zemí západní Evropy. Nyní, dvacet let po pádu komunismu, se to zdá být zlým snem. Připojením se k schengenskému prostoru učiní Rumunsko a Bulharsko další krok na cestě vedoucí k integraci se sjednocenou Evropou. Poté, co vnitřní hranice zmizí, pojem "hranice" nabude nového významu a hranice mezi členskými státy budou mít novou funkci. Nebudou již správními hranicemi, namísto toho se z nich stanou mosty, které spojí občany i země Evropy. To, že se Rumunsko a Bulharsko stanou plnoprávnými členy schengenského prostoru - prostoru protkaného tolika mosty a otevřenými hranicemi - je vítaným vývojem.
