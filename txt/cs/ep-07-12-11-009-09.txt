<CHAPTER ID="009-09">
9. Uvádění na trh rozmnožovacího materiálu ovocných rostlin a ovocných rostlin určených k produkci ovoce (přepracované znění) (hlasování) 
<P>
Zpráva: Ioannis Gklavakis
<P>
- Před hlasováním:
<SPEAKER ID="103" NAME="Ioannis Gklavakis">
zpravodaj. - (EL) Paní předsedající, rád bych poděkoval všem poslancům za jejich podporu při sestavování této zprávy. Jsem potěšen, že je jednohlasně předkládána k hlasování v plénu, ale to nám nesmí bránit v tom, abychom hlasitě nevystoupili proti postupu přepracování, který Komise zvolila konkrétně pro tuto navrhovanou směrnici.
<P>
Tato zpráva je velmi důležitá, protože si klade za cíl poskytnout pevný základ pro klasifikaci ovocných stromů, aby byly opatřeny osvědčením a zajištěny ve smyslu hygieny rostlin, a aby se tak chránil zemědělec, spotřebitel a životní prostředí. Má prvořadou důležitost, aby výrobce mohl dostávat zdravý rozmnožovací materiál, jak z důvodu předcházení šíření nových nemocí, tak z důvodu ochrany svého příjmu, a také kvůli snížení používání pesticidů, které jsou, jak všichni víme, tak škodlivé pro životní prostředí. Proto jsme předložili řadu pozměňovacích návrhů.
<P>
Nezapomínejme, že se s rozšířením Evropské unie na 27 zemí stal pohyb zboží snazším, jednodušším a osvobozeným od byrokracie. To v sobě skrývá nebezpečí. Musíme být opatrní, protože pohyb rostlinných produktů bez provádění kontrol představuje riziko šíření nemocí, s katastrofálními důsledky pro životní prostředí a ekonomiku.
<P>
Na závěr bych rád zopakoval svůj nesouhlas s postupem přepracování, který nám brání provést zlepšení tam, kde je považujeme za potřebná. Jsem přesvědčen, že tato politika je nebezpečná, zejména pokud si ji Komise vybere při budoucích reformách jiných navrhovaných nařízení a směrnic.
