<CHAPTER ID="009">
Vysvětlení hlasování
<P>
- Ústní vysvětlení hlasování:
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Pane předsedající, chtěl bych vysvětlit své hlasování o vízových právech občanů západního Balkánu. Levé křídlo zastává neměnný názor, že každý má právo na svobodný pohyb a cestování; proto by každý občan měl mít právo cestovat do Evropské unie a vstoupit na její území.
<P>
Zatímco tedy se zrušením vízových omezení pro občany západního Balkánu souhlasím, hlasoval jsem proti usnesení, protože způsob, jak tuto otázku staví a jak se zmiňuje o Kosovu, v podstatě fakticky potvrzuje jeho jednostranné uznání jako nezávislého státu.
<P>
Podle mého názoru se jedná o porušení zakládací listiny OSN a rezoluce Rady bezpečnosti 1244 (1999). Tento krok sklouzává směrem, který nepřispívá k mírovému řešení rozdílů, bezpečnosti a stabilitě v této oblasti.
<SPEAKER ID="096" NAME="Francisco José Millán Mon" AFFILIATION="PPE">
(ES) Pane předsedající, pokud jde o zprávu paní Fajonové předloženou jménem španělské delegace skupiny Evropské lidové strany (Křesťanských demokratů), chtěl bych zdůraznit, že i když jsme pro zprávu hlasovali, nesouhlasíme s bodem odůvodnění 2a přidaným na základě pozměňovacího návrhu 4, kde se uvádí, že Komise "by měla s Kosovem zahájit dialog o vízové politice s cílem vytvořit plán pro zjednodušení a zrušení vízové povinnosti, který by byl obdobou plánů vypracovaných pro země západního Balkánu".
<P>
Podle názoru mé delegace Kosovo nemůže být postaveno na stejnou úroveň jako země západního Balkánu. Upozorňuji, že španělské orgány a některé další členské státy Kosovo neuznaly.
<P>
Vzhledem k tomu, že o pozměňovacím návrhu, o němž jsem hovořil, se hlasovalo v blokovém hlasování spolu s mnoha dalšími pozměňovacími návrhy, nemohli jsme hlasovat proti němu, ale chceme, aby v zápise bylo uvedeno, že s jeho obsahem nesouhlasíme.
<SPEAKER ID="097" NAME="Anna Maria Corazza Bildt" AFFILIATION="PPE">
Pane předsedající, chtěla jsem jen podotknout, že bychom měli zdůraznit, že společné prohlášení je opravdu velkým úspěchem. Právě v tomto společném prohlášení vysíláme důrazný politický signál na podporu rychlejšího udělování bezplatných víz všem občanům západního Balkánu. Právě díky odpovědnému postoji skupiny PPE, která celý proces znovu nastartovala a nastavila správným směrem na stabilním právním základě v souladu se Smlouvami, jsme mohli takového politického úspěchu dosáhnout. Politické prohlášení vnucené jako právní příloha bylo pro obyvatele regionu jen zavádějící, vyslalo špatný signál a vzbudilo falešná očekávání.
<P>
Chtěla bych jen dodat, že jsem rok a půl zažívala obléhání a ostřelování Sarajeva. Jsem odhodlána zasazovat se o urychlené udělování víz mým přátelům a tamním lidem, dokud toho do příštího léta nedosáhneme.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Pane předsedající, chtěl bych hovořit o zprávě paní Paliadeliové, zejména proto, neboť se domnívám, že Evropský veřejný ochránce práv musí skutečně zastupovat občany Evropské unie. V posledním roce se veřejný ochránce práv zabýval něčím, co je zcela v rozporu s jeho pravomocí, sklonil se totiž před ekonomickými zájmy a nechal se jimi zneužít. Vznesl interpelaci na Komisi, kde si stěžuje, že některé státy vydaly zákaz vystupování divokých zvířat v cirkuse. Toto podle mě není starost veřejného ochránce práv. Není úkolem veřejného ochránce práv, aby se zabýval ochranou malého počtu vlastníků cirkusů, kteří stále ještě pracují s divokou zvěří, a stavěl se proti velké většině lidí, kteří s velkou pravděpodobností tento zákaz používání divokých zvířat podporují a úplně jim stačí cirkusy bez divokých zvířat.
<P>
Nepovažuji proto jeho působení v tomto případě za přínosné, a hlasoval jsem tedy proti této zprávě.
