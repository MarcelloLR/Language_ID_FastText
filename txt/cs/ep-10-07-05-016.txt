<CHAPTER ID="016">
Inteligentní dopravní systémy v oblasti silniční dopravy a rozhraní s jinými druhy dopravy (rozprava) 
<SPEAKER ID="063" NAME="Předsedající">
Dalším bodem je doporučení pro druhé čtení jménem Výborem pro dopravu a cestovní ruch ke společnému postoji, který přijala Rada v prvním čtení k přijetí směrnice Evropského parlamentu a Rady o rámci pro zavedení inteligentních dopravních systémů v oblasti silniční dopravy a pro rozhraní s jinými druhy dopravy (06103/4/2010 - C7-0119/2010 - (zpravodajka: Anne E. Jensen).
<SPEAKER ID="064" NAME="Anne E. Jensen" LANGUAGE="DA">
Pane předsedající, co jsou vlastně inteligentní dopravní systémy? Jsou to jakékoli informační systémy, které dokážou zvýšit bezpečnost silniční dopravy, její účinnost i šetrnost k životnímu prostředí. Patří sem jednak služby GPS - ty známe z řízení ve městě -, ale mohou sem patřit i systémy pro výběr silniční daně či mýtného. Některé inteligentní dopravní systémy jsou nám už známy, ale ve skutečnosti jich je mnohem více. Existují systémy, které nám budou schopny o situaci na silnici poskytnout ještě mnohem lepší informace, třeba máme-li před sebou kluzkou vozovku nebo došlo k nehodě, v jejímž důsledku se tvoří kolony. Máme také službu eCall, tedy systém, který v případě nehody automaticky informuje středisko tísňového volání, aby mohla pomoc dorazit rychleji.
<P>
Chtěla bych dodat, že pro mne byla od samého počátku práce na této zprávě v mnoha ohledech frustrující. Zjistila jsem především, že je poměrně obtížné definovat, co vlastně inteligentní dopravní systémy jsou, když zahrnují tolik odlišných věcí. Jakmile jsem zjistila, jaké možnosti skýtají, frustrovalo mě ve skutečnosti to, proč inteligentní dopravní systémy ještě nemáme. Když sedíte v dopravní koloně a nevíte, kdy a jestli vůbec dorazíte do cíle a zdali například stihnete let, pak by bylo opravdu pěkné, kdyby už takové systémy fungovaly v praxi. Mohli bychom dostávat ještě mnohem lepší informace.
<P>
Musíme se tedy ptát: proč vlastně tyto inteligentní dopravní systémy nemáme? Odpověď Komise a odborníků zněla, že je to kvůli nedostatku norem a specifikací, které by mohly podporovat využívání našich společných dopravních systémů a jejich výrobu a současně zajišťovat snazší pohyb přes hranice, tak aby například nákladní auto mohlo jet z Göteborgu do Palerma a komunikovat s nejrůznějšími informačními systémy, včetně systémů pro výběr silniční daně, které se navzájem liší, aniž by přitom řidič musel mít přes celé čelní sklo umístěné různé přístroje pro komunikaci s těmito rozdílnými systémy.
<P>
Podle dohody, která byla nyní uzavřena s Radou, máme určit specifikace pro inteligentní dopravní systémy ve čtyřech oblastech a v souvislosti se šesti činnostmi, ve lhůtách, které byly stanoveny. Jde o to zajistit, aby byly poskytovány informace spojené s bezpečností, zajistit, aby byly poskytovány obecné informace o dopravě, aby fungoval systém eCall, zajistit něco, co já osobně považuji za velmi důležité, totiž aby řidiči nákladních vozidel mohli dostávat informace o tom, kde naleznou bezpečná místa k odpočinku, a měli možnost rezervovat si místo k odpočinku předem, takže by pro ně bylo méně stresující dodržovat předpisy o době řízení a době odpočinku.
<P>
Hlavním kamenem úrazu naší práce byla otázka, jak to všechno můžeme prakticky provést. Rada se s Parlamentem dohodla, že by rozhodně měly být stanoveny oblasti, v nichž je třeba pracovat na jednotných specifikacích a normách. Oblast, ve které se Rada zdráhala přijmout naše návrhy, souvisela se stanovením doby, kdy by dohodnuté specifikace měly platit. Proto jsme se rozhodli rozdělit provádění do dvou etap: nejprve se dohodneme na specifikacích a potom určíme, jak se budou zavádět do praxe.
<P>
Ráda bych poděkovala za spolupráci na tomto výsledku stínovým zpravodajům, zejména panu Kochovi, paní Ţicăuové a paní Brepoelsové. Myslím, že naše spolupráce byla nadstandardní. Dále bych ráda upřímně poděkovala švédskému předsednictví, které se s obrovským úsilím zasadilo o to, aby konečné znění obsahovalo mnoho návrhů, které předložil Parlament. A konečně bych ráda poděkovala Komisi, která v celé záležitosti doopravdy napomáhala a nesmírně přispěla k tomu, že jsme byli schopni dosáhnout společné dohody.
<SPEAKER ID="065" NAME="Siim Kallas">
místopředseda Komise. - Pane předsedající, chtěl bych poděkovat Evropskému parlamentu, a zejména paní Jensenové, zpravodajce pro inteligentní dopravní systémy, a všem stínovým zpravodajům za jejich vynikající práci a trvalou podporu Komise při legislativním procesu završeném směrnicí o inteligentních dopravních systémech.
<P>
Já bych na konci tohoto druhého čtení předloženého legislativního návrhu v Evropském parlamentu rád znovu a co nejdůrazněji upozornil na jeho politický význam. Uplatnění inteligentních dopravních systémů, jako je například dynamické řízení dopravy a řízení v oblasti nákladní dopravy, systém udržování v jízdním pruhu a elektronický výběr mýtného (e-Toll), přinášejí uživatelům dopravy jednoznačný užitek v podobě zkrácení cestovní doby a zvýšení bezpečnosti.
<P>
Evropská komise v posledních dvaceti letech využívala rozmanité nástroje na podporu přijímání řešení v oblasti inteligentních dopravních systémů. Nasazení inteligentních dopravních systémů v silniční dopravě však bylo mnohem pomalejší, než tomu bylo v jiných druzích dopravy, a služby inteligentních dopravních systémů byly často zaváděny roztříštěně. S dobrovolnými dohodami a nepovinnou standardizací jsme v zavádění a využívání takových systémů neudělali výrazný pokrok.
<P>
Proto Komise předložila akční plán a návrh rámcové směrnice pro zavedení inteligentních dopravních systémů v oblasti silniční dopravy a pro rozhraní s jinými druhy dopravy.
<P>
Co se týká směrnice, Komise je přesvědčena, že kompromis, který je výsledkem jednání s Radou, je vyvážený a obecné cíle návrhu Komise jsou řádně zohledněny. Jsem v této souvislosti obzvláště spokojen s doporučením paní Jensenové, které bylo Výborem pro dopravu a cestovní ruch přijato hlasováním dne 22. června, a očekávám, že Parlament o této směrnici o inteligentních dopravních systémech bude hlasovat kladně a na zítřejším zasedání ji přijme.
<P>
Komise se bude práci, kterou máme v souvislosti s prováděním směrnice o inteligentních dopravních systémech před sebou, věnovat s plným nasazením. Budeme tak činit v úzké spolupráci se všemi zúčastněnými subjekty z veřejného i soukromého sektoru.
<SPEAKER ID="066" NAME="Dieter-Lebrecht Koch" LANGUAGE="DE">
Pane předsedající, pane Kallasi, dámy a pánové, směrnice o zavedení inteligentních dopravních systémů v silniční dopravě, o které zítra konečně budeme hlasovat, má mimořádný význam pro další druhy dopravy, neboť má dopad na rozhraní s nimi, a co se týče tohoto rozhraní, myslím si, že se jedná o úsvit nové éry v oblasti dopravy.
<P>
Směrnice bude nástrojem pro koordinované, soustředěné a cílené provádění komplexního akčního plánu a bude zajišťovat, aby se inteligentní dopravní systémy staly nedílnou součástí nových typů vozidel a infrastruktury. Pro spotřebitele je nejdůležitější to, že inteligentní dopravní systémy bude zapotřebí náležitě zavést, nikdo však nedokáže s konečnou platností říci, kdy to bude. Osobně bych podrobný časový plán velice uvítal.
<P>
Zadruhé budou tyto systémy sehrávat zásadní úlohu ve zlepšení čistoty, bezpečnosti a účinnosti dopravy a budou nabízet zcela nové příležitosti pro komodalitu, jinak řečeno pro propojování jednotlivých druhů dopravy. Zatřetí zaručí vysokou míru ochrany údajů a začtvrté je lze využít k optimálnímu využití kapacit infrastruktury. Zapáté nabídnou širokou škálu doplňkových služeb pro soukromé jednotlivce a firmy.
<P>
Inteligentní dopravní systémy se harmonicky protnou s příští zprávou o budoucnosti dopravy a rovněž se strategií Evropa 2020, neboť dají podnět k rozsáhlým výzkumným a rozvojovým projektům. Požadavek na slučitelnost mezi novými a stávajícími systémy je v souladu s tím, co žádá Parlament. Jménem skupiny Evropské lidové strany (Křesťanských demokratů) naléhavě žádám Komisi, aby co nejdříve předložila normy a specifikace pro systém tísňového volání eCall a pro veškeré cestovní a dopravní informační a rezervační systémy, aby mohl být v celé Evropě záhy zahájen proces zavádění těchto systémů.
<SPEAKER ID="067" NAME="Silvia-Adriana Ţicău">
jménem skupiny S&D. - (RO) Přijetí směrnice o rámci pro zavedení inteligentních dopravních systémů v silniční dopravě a pro rozhraní s jinými druhy dopravy je důležitým krokem směrem ke zvýšení bezpečnosti v odvětví dopravy.
<P>
Chtěla bych poděkovat všem týmům zpravodajů za rozšíření oblasti působnosti směrnice za hranice odvětví silniční dopravy tím, že byla zahrnuta i rozhraní s jinými druhy dopravy. Díky tomu bude možné inteligentní dopravní systémy využívat pro cestující, vozidla a infrastrukturu a pro jejich vzájemné působení v oblasti silniční dopravy včetně městské dopravy a rovněž rozhraní s jinými druhy dopravy.
<P>
Evropský parlament již od prvního čtení požadoval minimální počet oblastí a služeb podporovaných inteligentními dopravními systémy a rovněž přísná ustanovení o ochraně osobních údajů. Směrnice vymezuje čtyři prioritní oblasti, ve kterých Komise určí jednotné specifikace a normy pro zavedení a používání inteligentních dopravních systémů.
<P>
Komise se zavázala přijmout bez prodlení následující specifikace podle jasně definovaného časového plánu: roku 2014 pro poskytování multimodálních informačních služeb o cestování v celé Unii; roku 2013 pro poskytování dopravních informačních služeb v reálném čase v celé Unii; roku 2012 pro bezplatné poskytování minimálních všeobecných dopravních informací souvisejících s bezpečností silničního provozu; roku 2012 pro harmonizované poskytování interoperabilní služby eCall v celé Unii; roku 2012 a 2013 pro poskytování informačních a rezervačních služeb pro bezpečná a zajištěná parkovací místa pro nákladní a užitková vozidla.
<P>
Přijetí této směrnice se opozdilo kvůli vstupu Lisabonské smlouvy v platnost a v důsledku jejích nových ustanovení týkajících se projednávání ve výborech. Ve skutečnosti Komise uvedené specifikace přijme v podobě aktů v přenesené pravomoci.
<P>
Jsem přesvědčena, že jsme teprve na samém začátku cesty z hlediska zavádění inteligentních dopravních systémů. Doufáme, že Komise i členské státy vyčlení finanční prostředky, které jsou pro uvedení těchto systémů do praxe potřebné.
<SPEAKER ID="068" NAME="Gesine Meissner">
jménem skupiny ALDE. - (DE) Pane předsedající, myslím, že pan Koch má pravdu, když říká, že inteligentní dopravní systémy nás posunou do nové éry. V minulém roce jsem se setkala s nákladními vozidly, jež mezi sebou dokážou komunikovat. Zní to sice šíleně, ale toto je skutečný inteligentní systém řízení dopravy budoucnosti. Speciální přístroje umožňují nákladním vozidlům z důvodu bezpečnosti rozpoznat, že se na silnici před nimi nachází překážka nebo že je tam přechod pro chodce. Informace mohou předat nákladnímu vozidlu za sebou, aby mohlo včas zabrzdit a zabránit tak dopravní nehodě.
<P>
To samozřejmě zatím není na pořadu dne. V tomto případě je hlavním přínosem zprávy paní Jensenové, že nám poskytuje přehled o současném stavu a více znalostí o tom, co budeme v budoucnosti potřebovat, abychom zlepšili bezpečnost, zabránili dopravním zácpám, snížili počet nehod a přijali účinnější opatření v oblasti životního prostředí.
<P>
Moje poslední poznámka se týká toho, co jsem na vlastní kůži zažila poblíž německého Hanoveru. Na dálnici je tam umístěn inteligentní dopravní systém sestávající z různých omezení rychlosti. Říká řidičům, jak rychle by měli jet, aby se vyhnuli dopravní zácpě. Je to dobré pro řidiče i pro životní prostředí a současně to snižuje počet nehod. Potřebujeme takové systémy a potřebujeme ještě mnohem více.
<SPEAKER ID="069" NAME="Frieda Brepoels" LANGUAGE="NL">
Pane předsedající, jistěže mne těší, že jsme nakonec přijali evropský rámec pro inteligentní dopravní systémy. Jak uvedli předchozí řečníci, byl to tvrdý oříšek - a je to i zásluhou neúnavného úsilí zpravodajky Jensenové, že jsme nakonec po náročných jednáních mohli Parlamentu předložit vyvážený postoj. Mnohokrát vám za vaši práci děkuji.
<P>
Pokud uvážíme, že problémy s dopravními zácpami a znečištěním se dále zhoršují, sotva můžeme význam této iniciativy přecenit. Je zcela zjevné, že je třeba zavést inovativní řešení, ale proč je nyní tak důležitý evropský přístup? Podle mého názoru je tak důležitý z toho důvodu, že se nám pravděpodobně nepodaří možnosti inteligentních dopravních systémů plně využít, pokud se od omezeného či dokonce neharmonizovaného zavádění - jaké je dnes v řadě členských států skutečností - neposuneme ke koordinovanému celoevropskému zavedení systémů do praxe.
<P>
Dámy a pánové, toto je sice jen první krok, nicméně je velmi důležitý. V nadcházejících letech musíme pečlivě sledovat, jak budou Komise a členské státy prioritní činnosti provádět. Už jsme ztratili snad půl roku oproti časovému harmonogramu, který předložila v reakci na diskusi o provádění aktů v přenesené pravomoci Komise. Obecně si však myslím, že by naše plány měly směřovat k tomu, aby uvedené služby byly přívětivé vůči všem uživatelům. V této souvislosti nás velmi těší, že byla zavedena zvláštní ustanovení ve prospěch zranitelných skupin mezi uživateli silnic, neboť budeme-li této věci věnovat pozornost, kvalita se zlepší pro všechny uživatele. Děkuji vám za pozornost.
<SPEAKER ID="070" NAME="Anna Rosbach" LANGUAGE="DA">
Pane předsedající, mám na čelním skle svého auta malou elektronickou krabičku, která zaznamenává, když v mé zemi projedu mýtnou branou. Velice mne potěšilo, když jsem nedávno zjistila, že systém funguje, i pokud projedu podobnou branou v sousední zemi. Jak by to bylo hezké, kdyby to stejně snadné bylo i po celé Evropě - a právě to chce má dánská kolegyně poslankyně Jensenová získat pro všechny, kdo hodně cestují na evropských silnicích. Ráda bych proto upřímně poděkovala paní zpravodajce za její vynikající práci, kterou na této směrnici odvedla.
<P>
Čekali jsme na směrnici, která obsahuje řadu technických a specifických iniciativ, dlouho. Řídím se zásadou, že doporučuji pouze ty právní předpisy EU, které mají smysl, což pro mne znamená, že by se měly vztahovat k přeshraničním problémům, jež je nejlepší řešit společně. Musím říci, že toto téma daný požadavek velmi dobře splňuje. Tato směrnice zároveň nabízí pomocnou ruku řidičům nákladních automobilů, kteří Evropu spojují. Bez nich by žádný obchod v rámci EU neexistoval.
<P>
Nyní především potřebujeme, aby členské státy uvedly všechny tyto dobré záměry do praxe. Dle mého názoru právě v tom tkví problém, neboť Rada je sice v této směrnici spoluzákonodárcem, avšak silnice jsou budovány v malých obcích na vnitrostátní úrovni, které pro tento účel nemají moc peněz. Podobně je zapotřebí mnoha peněz a politické vůle k tomu, aby byl modernizován systém železniční dopravy.
<SPEAKER ID="071" NAME="Georgios Koumoutsakos" AFFILIATION="PPE">
(EL) Pane předsedající, šíření inteligentních dopravních systémů v silniční dopravě a jejich fungování ve vztahu k ostatním druhům dopravy je mimořádně důležité téma. Je to skutečná výzva pro evropskou dopravní politiku a předchozí řečníci zmínili novou éru v dopravě oprávněně.
<P>
Co nejširší uplatnění inteligentních dopravních systémů napomůže v prvé řadě k dosažení stabilnější a bezpečnější dopravy a zadruhé k tomu, aby bylo dosaženo cílů čistší dopravy a dopravy šetrnější k životnímu prostředí.
<P>
Proto se domnívám, že schválení rámcové směrnice o inteligentních dopravních systémech je pro mnoho evropských občanů velmi pozitivním vývojem, protože dosavadní dobrovolný přístup nebyl ani zdaleka uspokojivý. Chceme-li se s využitím těchto systémů na našich cestách v nejbližší budoucnosti setkávat, potřebujeme - a na tom se všichni shodneme - minimální úroveň standardizace.
<P>
Podobně jako zpravodajka Jensenová, které k její práci blahopřeji, i já jsem přesvědčen, že bychom měli postoupit a dát zítra náš souhlas, jehož účelem bude mimo jiné potvrdit, že jen před malou chvílí skončila naše dlouhá a náročná jednání a my musíme nyní pokračovat.
<P>
To poslední, co bychom potřebovali, je další zbytečné zpoždění celého procesu. Ještě jednou paní zpravodajce blahopřeji.
<SPEAKER ID="072" NAME="Inés Ayala Sender" AFFILIATION="S&amp;D">
(ES) Pane předsedající, velmi ráda bych poblahopřála paní Jensenové k jejímu nasazení a odhodlání v otázkách těchto inteligentních dopravních systémů, obzvláště co se týká silnic, s cílem dosáhnout harmonizace a především zpětné kompatibility, které jsou podle mne velice důležité.
<P>
Nedávno jsem četla, jak provozovatel, myslím, že společnost SNCB v Bruselu, navrhl nabídnout řidičům automobilů dopravní informace v reálném čase, abychom jim tak pomohli v dostatečném předstihu se aktuálně rozhodnout pro nejlepší druh dopravy. Chápu, že je to jeden z aspektů služeb budoucnosti, o kterých se zmínila paní Jensenová, přičemž harmonizace těchto služeb umožní rovněž jejich masivní rozšíření po celé Evropě.
<P>
Jsem přesvědčena, že tento dialog mezi jednotlivými druhy dopravy je nezbytně nutný, stejně jako přeshraniční dialog mezi systémy silniční dopravy, který může povzbudit i některé další aspekty týkající se bezpečnosti na silnicích.
<P>
Děkuji zpravodajce hlavně za opatření zvyšující bezpečnost na silnicích, ale především za to, že se v celé Evropě rozšíří systém eCall. Také bych byla ráda, kdyby se rozšířil - a skutečně doufám, že to v budoucnosti bude možné - nad rámec transevropské sítě infrastruktury, a především též na zemědělské stroje, neboť se poměrně často, zejména v regionech jako ten, z nějž pocházím, setkáváme s tím, že dojde k nehodě a zemře člověk jen proto, že se nepodařilo dostat na místo včas anebo nebylo obdrženo tísňové volání. Z toho důvodu doufám, že se systém podaří rozšířit.
<P>
Bezpečná a zajištěná parkovací místa pro nákladní automobily a užitková vozidla jsou velmi prospěšná a plně je podporuji. Jsem přesvědčena, že by se v budoucnosti měla v rámci transevropské dopravní sítě stále více rozšiřovat.
<P>
Teď si myslím, že bychom potřebovali, aby se platformou pro tento typ služeb stal Galileo - to by byla skutečná třešnička na dortu. Doufám, že se panu Kallasovi a panu Tajanimu společně podaří dosáhnout toho, aby se inteligentní dopravní systémy staly současně budoucností systému Galileo.
<SPEAKER ID="073" NAME="Oreste Rossi" AFFILIATION="EFD">
(IT) Pane předsedající, dámy a pánové, dvěma klíčovými hledisky při vytváření inteligentního dopravního systému jsou lepší řízení přepravy zboží a větší bezpečnost na silnicích. Cílem je vytvořit koordinovaný a integrovaný systém, který bude zaručovat kontinuitu služeb, kontinuitu řízení dopravy a bude díky němu možná také přeprava zboží koridory pro nákladní dopravu.
<P>
Klíčovou otázkou zůstává finanční dopad tohoto inovativního systému, který je v podstatě tvořen rozhraními dopravní komunikace, což by bylo možné vyřešit standardizací do jednotného informačního systému. Výkonnost, účinnost, kontinuita a interoperabilita - to jsou zásady, na kterých by měly být založeny kroky, které do budoucna přijmou členské státy. Pro skutečně účinné zavedení systému bude tedy nutné správné vyhodnocení charakteru území, dopravních podmínek a procesů propojování jednotlivých dopravních systémů.
<P>
Poté bude potřeba důkladně prověřit, jak bude systém reagovat v kritických momentech. Doufejme, že výbor, který bude na základě směrnice vytvořen, bude schopen spolupracovat s místními orgány, aby zaručil, že systém bude v případě dopravních problémů reagovat rychle a účinně.
<SPEAKER ID="074" NAME="Ádám Kósa" AFFILIATION="PPE">
(HU) I já bych chtěl uvítat zavedení inteligentních dopravních systémů, neboť tyto systémy lidem výrazně usnadní život. Chtěl bych zde poukázat na tři věci: první z nich je něco, co se objevilo i v souvislosti s právy cestujících; skutečnost, že Evropskému parlamentu silně záleží na pomoci lidem se zdravotním postižením. Rád bych však zdůraznil, že lidé s postižením budou potřebovat pomoc i v případě tohoto systému, a navrhuji, aby byly problémy, s nimiž se takoví lidé potýkají, příslušným způsobem zohledněny při zavádění systému i ze strany těch, kdo budou systém vytvářet. Chtěl bych také poukázat na význam dostupnosti informačních sdělení. A konečně, vzhledem k tomu, že některé členské státy dosud neprovedly studii posouzení dopadu, rád bych požádal Komisi, aby na tento účel před zavedením systému vyčlenila samostatné finanční prostředky a umožnila tak přístup k těmto studiím zemím ze střední a východní Evropy.
<SPEAKER ID="075" NAME="Marian-Jean Marinescu" AFFILIATION="PPE">
(RO) Zavedení rámce norem pro harmonizované provádění inteligentních dopravních systémů je důležitým krokem k modernizaci dopravního odvětví. To znamená, že členské státy musí zaručit zavedení těchto inteligentních dopravních systémů v praxi a jejich koordinaci interoperabilně.
<P>
Jako zpravodaj pro otázku evropských železničních koridorů pro nákladní dopravu se domnívám, že interoperabilní inteligentní dopravní systémy jsou v odvětví železniční dopravy naprostou nutností, především pokud jde o řízení této dopravy. Z tohoto důvodu je nutné vzájemné uznávání vnitrostátních schválení a specifikací pro hardware a software v oblasti IT a dodržení časového plánu pro spuštění evropského systému řízení železničního provozu.
<P>
Fakt, že členské státy mají možnost dosáhnout souladu s novými požadavky tím, že budou své stávající systémy modernizovat, je dobrým krokem, protože se tím může zabránit nedostatečné zeměpisné návaznosti.
<SPEAKER ID="076" NAME="Seán Kelly" AFFILIATION="PPE">
Pane předsedající, domnívám se, že člověk by musel být pořádně hloupý, aby se stavěl proti inteligentním návrhům. Je to tak, že inteligentním dopravním systémům se nesmíme bránit - je třeba je vítat. Skládám poklonu paní Jensenové a panu Kallasovi, že pro nás shrnuli všechny výhody. Je zřejmé, že věci, které činí dopravu šetrnou k životnímu prostředí, bezpečnost silničního provozu, správné parkování, systémy sledování počasí atd. - to vše má pro účastníky silničního provozu nesmírný přínos.
<P>
Pokud jde o bezpečnost silničního provozu, rád bych, aby byla věnována pozornost i tomu, jaký vliv mají na objem dopravních nehod řidiči, kteří se pomalu rozhodují. Pozornost je věnována spíše rychlosti, a přitom je to zjevně právě tato záležitost, která především přispívá k nehodám.
<P>
Je však třeba uvítat tento návrh, a já jen chci poděkovat inteligentní paní Jensenové, že napomáhá tomu, aby bylo používání silnic přínosné pro všechny uživatele, ať už hlupáky či inteligenty.
<SPEAKER ID="077" NAME="Antonio Cancian" AFFILIATION="PPE">
(IT) Pane předsedající, dámy a pánové, domnívám se, že stanovení těchto evropských požadavků pro koordinovaný rozvoj vybraných užití inteligentních dopravních systémů pro dopravní a letecké sítě je velmi užitečné. Rád bych však zdůraznil dvě věci, které se týkají bezpečnosti. První z nich je ta, že bychom měli důsledně trvat na bezpečných parkovacích místech pro řidiče nákladních automobilů. Zadruhé, mluvíme-li o bezpečnosti, myslím, že musíme být opatrní - řidiči jsou nuceni, aby dělali všechno možné, kromě řízení. Dostává se jim příliš mnoho informací, pořád je něco obtěžuje.
<P>
Toto je tedy nyní velice důležitá otázka a já doporučuji paní Jensenové, aby se jí zabývala, neboť jsem přesvědčen, že na jedné straně je celá věc žádoucí a na druhé straně musíme být velmi opatrní, abychom jednali tak, že řidiči budou moci myslet také na řízení.
<SPEAKER ID="078" NAME="Franz Obermayr" AFFILIATION="NI">
(DE) Pane předsedající, bezpečnost silničního provozu a bezpečnostní opatření jsou hlavními součástmi čtyř důležitých oblastí a rád bych se k nim nyní ve stručnosti vyjádřil. Zaprvé návrhy Komise povolit používání velkých nákladních automobilů, tzv. gigalinerů, by měly být zamítnuty. Tyto obrovské kamiony zvýší riziko na silnicích v EU. Evropská silniční síť není navržena pro vozidla této velikosti. Omezovala by viditelnost řidičům automobilů a měla by za následek delší vzdálenost při předjíždění a katastrofální nehody.
<P>
Druhý bod se týká toho, že často velice závažné následky požárů v tunelech naznačují, že je třeba zlepšit protipožární systémy vozidel. Vyzývám proto, aby byla všechna auta v Evropě vybavena povinným hasicím systémem v oblasti motoru. Tyto systémy už se dnes používají při motoristických závodech a jejich masově vyráběné verze přijdou na 50 až 100 EUR. Jsou tedy poměrně cenově dostupné a povedou k výraznému zvýšení bezpečnosti.
<SPEAKER ID="079" NAME="Licia Ronzulli" AFFILIATION="PPE">
(IT) Pane předsedající, dámy a pánové, miliony evropských občanů se chystají odjet na vytoužené letní prázdniny. Bohužel se, stejně jako i v jiných letech, musí připravit na zrušené lety, ztracená zavazadla, ucpané dálnice, možná i pod žhnoucím sluncem, a na krizové situace, na něž jsme si bohužel v této době již celkem zvykli.
<P>
Předložila jsem na toto téma minulý týden otázku, v níž jsem žádala Evropskou komisi, aby přijala konkrétní opatření k řešení tohoto problému. Zahájení informační kampaně o právech cestujících je zajisté užitečným nástrojem, ale nestačí to k tomu, aby se tyto krizové situace neopakovaly. Příliš často jsou práva cestujících pošlapávána a trvá měsíce, někdy roky, než cestující obdrží spravedlivé odškodnění.
<P>
Poskytování informací, aby si lidé byli vědomi svých práv, je jistě důležité, ale ještě důležitější je prostřednictvím konkrétních opatření zajistit, že budou tato práva v celé Evropě dodržována, zejména vzhledem k novým častým skutečnostem, které je třeba předvídat.
<SPEAKER ID="080" NAME="Siim Kallas">
místopředseda Komise. - Pane předsedající, rád bych ještě jednou poděkoval Evropskému parlamentu a zejména paní Jensenové za vynikající práci při legislativním procesu vedoucím k přijetí směrnice o inteligentních dopravních systémech. Těším se na následující důležitou práci, kterou máme před sebou v souvislosti s prováděním této směrnice o inteligentních dopravních systémech. Jsme odhodláni využít pravomoci, které Komisi svěřil Parlament a Rada na dobu sedmi let, pro přijetí nezbytných specifikací. Uděláme to v úzké spolupráci se všemi zúčastněnými subjekty z veřejného i soukromého sektoru.
<SPEAKER ID="081" NAME="Anne E. Jensen" LANGUAGE="DA">
Pane předsedající, děkuji všem kolegům poslancům za jejich poznámky. Myslím, že tato rozprava dokládá, že ohledně této otázky panuje hodně entuziasmu, ale máme i velká očekávání, že se nám podaří dosáhnout dobrých výsledků. Ráda bych poděkovala i panu komisaři za jeho slib, že se přičiní o to, aby se to v budoucnu stalo, a bude přitom úzce spolupracovat se všemi subjekty v této oblasti. Vím také, že Komise přislíbila, že bude v těchto otázkách úzce spolupracovat s členskými státy. Členské státy se velmi obávaly, že finanční prostředky těch členských států, které již do dopravních systémů investovaly, přijdou vniveč, pokud budou najednou zvoleny jiné specifikace a normy.
<P>
Považuji za důležité, že tyto právní předpisy vytvořily platformu pro to, aby se členské státy za přítomnosti všech odborníků a Komise mohly setkat a o těchto otázkách diskutovat, a nezbývá než doufat, že bude dosaženo obecného porozumění pro budoucí opatření a praktické projekty. V každém případě si myslím, že jsme vynaložili mnoho práce, abychom zajistili, že by se tyto věci měly a mohly vytvářet odspodu, a ne tak, že jen stanovíme pokyny shora a o těchto otázkách neproběhne dialog.
<P>
Nakonec bych se ráda zmínila, že i v Parlamentu jsme vedli diskuse o tom, zda z nás inteligentní systémy udělají lidi chytřejší nebo hloupější. Jak někdo podotkl, musíme inteligentní dopravní systémy využívat inteligentně. Tento názor podporuji. Můžeme se setkat s lidmi, kteří používají svou GPS a nemají ponětí, kde se ocitli, protože zkrátka poslouchali hlas, který jim říkal: zahněte doprava, zahněte doleva. A nakonec nevědí, kde jsou. Inteligentní dopravní systémy musí být využívány inteligentně.
<SPEAKER ID="082" NAME="Předsedající">
Rozprava je ukončena.
<P>
Hlasování se uskuteční zítra, v úterý 6. července 2010.
<P>
Písemná prohlášení (článek 149)
<SPEAKER ID="083" NAME="Alajos Mészáros  " LANGUAGE="HU">
Je skutečně zapotřebí, aby byly inteligentní dopravní systémy v silniční dopravě rozvíjeny, neboť systémy dopravy v Evropské unii jsou stále přetíženější. Podle různých předpovědí se objem přepravy zboží na silnicích zvýší do roku 2020 o 55 % a u osobní silniční dopravy o 36 %. Zvýší se tak spotřeba energie a emise oxidu uhličitého v silniční dopravě. S pomocí inovativního výzkumu musíme vyvinout maximální úsilí, abychom zvýšili bezpečnost, čistotu a účinnost silniční dopravy. To však bude vyžadovat nadstandardní míru spolupráce z naší strany, neboť neharmonizovaná řešení, která jsou v současnosti využívána na místní, regionální a vnitrostátní úrovni, mohou ohrozit rozvoj jednotného trhu, což může způsobit, že inteligentní dopravní systémy (ITS) nebudou využívány. Velmi mne těší, že Rada i Parlament mají na tuto otázku stejný názor. Zároveň se domnívám, že je nutné zavést systém inteligentních dopravních systémů co nejdříve, a to zejména v městské dopravě a přepravě zboží. Aby však všichni měli možnost přistupovat k systému snadno a rychle, budeme potřebovat jednotný systém norem, který může zaručit účinnou spolupráci členských států mezi sebou navzájem i vůči příslušným orgánům. Stoupající nároky dopravy nelze stávajícími opatřeními uspokojit. Proto potřebujeme nová a inovativní řešení. Další výzvou je omezení zvyšování úrovně emisí oxidu uhličitého zmíněnými prostředky.
