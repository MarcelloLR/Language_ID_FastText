<CHAPTER ID="022">
Jednominutové projevy k důležitým politickým otázkám
<SPEAKER ID="552" NAME="Předsedající">
Dalším bodem jsou jednominutové projevy k důležitým politickým otázkám podle článku 150.
<SPEAKER ID="553" NAME="Tiziano Motti" AFFILIATION="PPE">
(IT) Pane předsedající, dámy a pánové, dnešek, 5. květen, je v Itálii Dnem boje proti pedofilii a dětské pornografii.
<P>
Tento den, vyhlášený zákonem č. 41 z roku 2009, je okamžikem, kdy se zamýšlíme nad bohužel stále rozšířenějším a stále závažnějším jevem, protože dnešní pedofilové nejsou staříci, kteří svádějí děti v parku, ale lidé, kteří se pohybují v rámci mezinárodně organizované struktury a kteří využívají nejnovějších technologií, jako je například internet. Z těchto důvodů už dnes nejsou mladí lidé, chlapci a děvčata, v bezpečí ani ve svých domovech.
<P>
Proto doufám, že i Evropská unie uzná za vhodné zasvětit den tomuto důležitému tématu, a proto jsem rovněž podal písemné prohlášení, které vyzývá k zavedení systému včasné výstrahy, jenž by umožnil policejním sborům jednotlivých členských států pracovat organizovaně a rychle si vyměňovat potřebné informace.Doufám, že se tato iniciativa setká s podporou většiny v této sněmovně.
<SPEAKER ID="554" NAME="Gabriel Mato Adrover" AFFILIATION="PPE">
(ES)Pane předsedající, minulý týden promeškala Evropa obrovskou příležitost stanout na příštích dvacet let v čele astrofyzikálního výzkumu. Evropská jižní observatoř se na základě zpráv, které zdaleka nebyly transparentní, rozhodla, že evropský extrémně velký dalekohled nebude umístěn na Kanárských ostrovech, ale v Chile.
<P>
Nyní je vhodné poblahopřát Chile, ale zároveň se zamyslet nad tím, zda se v Evropě učinilo vše proto, aby toto evropské zařízení, o němž rozhodoval evropský orgán a jež je financováno z evropských zdrojů ve výši více než 1 miliardy EUR, bylo umístěno v Evropě místo v Americe.
<P>
Evropský parlament jednomyslně podpořil jeho umístění v La Palmě, za což jsem vděčný, ale co udělala Rada? Co učinilo španělské předsednictví? Vedlo nějaká jednání s observatoří? Uskutečnilo nějaká setkání s těmi členskými státy, které jsou zodpovědné za rozhodnutí o umístění dalekohledu? Skutečně podpořilo evropskou nabídku?
<P>
Evropští občané z La Palmy, Kanárských ostrovů a celé Evropy očekávají odpovědi na tyto otázky. V této chvíli jsou přesvědčeni, že se neudělalo vše, co se udělat mohlo.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Navrhli jsme usnesení, které by zakazovalo používání kyanidových technologií v těžebním průmyslu, neboť je naší povinností přijmout veškerá bezpečnostní opatření, která chrání lidi a životní prostředí před ekologickými katastrofami. Jestliže jsme schopni přijmout historické závazky ke snížení emisí a udávat celému světu tón v oblasti ochrany životního prostředí, proč nedokážeme učinit základní gesto na podporu čistého životního prostředí a zakázat v Evropské unii tyto škodlivé postupy?
<P>
Nehoda v Baii Mare, která se odehrála před deseti lety v Rumunsku, je považována za stejně vážnou jako Černobyl, postihla tři státy a zničila ekosystémy v zasažených řekách v délce stovek kilometrů. Nyní se v Rumunsku znovu plánuje použití kyanidových technologií v nových dolech v oblasti Roşia Montană.
<P>
Proto bych vám dnes více než kdy jindy chtěla poděkovat, že jste hlasovali proti používání kyanidových technologií při těžbě. Evropská unie musí pomoci udržitelnému rozvoji regionů, které byly těmito postupy postiženy, a plně využít jejich potenciálu.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Nanejvýš obtížná situace, v níž se nachází Řecko, ponecháme-li stranou znepokojující informace o dalších členských státech Evropské unie s vážnými problémy, nám ukazuje, že hospodářská krize není překonána a že navzdory určitému pokroku u starších členů Evropské unie stále existuje nebezpečí závažných výkyvů.
<P>
V situaci, kdy některé státy čelí klesajícím rozpočtovým příjmům, vzniká bohužel okamžité pokušení zvyšovat daně a cla. Přesně toto se odehrává i v Rumunsku. Vláda v současnosti diskutuje o zvýšení paušální sazby daně z příjmu a daně z přidané hodnoty. Bylo by chybou se domnívat, že náhlé zvýšení daní a cel přinese více peněz do rozpočtu. Taková opatření mají ve střednědobém a dlouhodobém horizontu na hospodářství velmi negativní dopad.
<P>
Evropská unie má bohužel potíže vytvořit společnou strategii pro boj s hospodářskou krizí. Domnívám se však, že je zapotřebí lepší komunikace a spolupráce mezi zeměmi, které se vyšly z krize za použití aktivních, podpůrných opatření namísto zvyšování daní, a těmi státy, které v současnosti ze zoufalství zvyšují daně a cla, přičemž riskují, že do krize zabřednou ještě hlouběji.
<SPEAKER ID="557" NAME="João Ferreira" AFFILIATION="GUE/NGL">
(PT) Pane předsedající, útoky finančních spekulantů na nejzranitelnější a nejzávislejší hospodářství eurozóny se zhoršují. Tentýž finanční kapitál, který získal bilióny eur od členských států, nyní spekuluje na křehkost veřejných účtů, která vznikla těmito převody a hospodářskou závislostí okrajových ekonomik. Tuto závislost způsobuje monetární a směnná politika řízená Evropskou centrální bankou, která při své zdánlivé nezávislosti slouží velkému kapitálu a významným evropským mocnostem. Tuto závislost dále zhoršuje liberalizace trhů a volná soutěž v mezinárodním obchodě.
<P>
V této situaci členské státy a Evropská unie jasně demonstrovaly, co znamená evropská solidarita: zametení pokračujícího plundrování ze strany finančního kapitálu pod koberec a v případě potřeby převedení ceny těchto krádeží na pracující a prosté lidi prostřednictvím opatření skutečného sociálního terorismu. Pracující a prostí lidé se však nenechají přinutit, aby se vydali cestou, o níž se jim tvrdí, že je nevyhnutelná, což ale není. Jejich boj to dokazuje. My zde vzdáváme hold odvaze a odhodlání lidí v Řecku, Portugalsku a dalších zemích.
<SPEAKER ID="558" NAME="Trevor Colman" AFFILIATION="EFD">
Pane předsedající, v těchto tragických dnech se ukázalo, že na Řecko budou v zájmu uchování eura uvalena drakonická úsporná opatření. To není správné. Prostí, tvrdě pracující Řekové jsou tím trestáni za rozhazovačnost svých politiků a za snahu týchž politiků podpořit měnovou unii, která je odsouzená k zániku.
<P>
My ve Spojeném království si pamatujeme září 1992, kdy jsme vystoupili z mechanismu směnných kurzů (ERM), či jak ho nazval britský politik Norman Tebbit, ze "mechanismu věčné recese", členství, které mělo pro Británii katastrofální následky. Vyvázli jsme díky neochotě Bundesbanky podpořit britskou měnu.
<P>
Tvrdá láska funguje. Dokud bude Řecko součástí eurozóny, neexistuje pro něj východisko. Osvoboďme Řeky z okovů eura. Nechme Mezinárodní měnový fond vykonat svou práci a sledujme, jak rychle se Řecko zotaví, jako se to stalo Británii, poté co opustila ERM. Nenechme obyvatele Řecka platit za neuskutečnitelnou ambici na vytvoření superstátu EU!
<SPEAKER ID="559" NAME="Angelika Werthmann" AFFILIATION="NI">
(DE) Pane předsedající, ráda bych zde dnes pohovořila na téma bezpečnosti leteckého provozu. Toto téma nás v posledních týdnech značně zaměstnávalo a postihlo nás všechny.
<P>
Lidský život je důležitější než jakýkoli hospodářský zisk. Právě proto podporuji zákaz letů, pokud existuje nějaké vnější nebezpečí pro bezpečí cestujících, například oblak popela, neboť by bylo nezodpovědné riskovat životy lidí. Chtěla bych vám připomenout dva případy z let 1982 a 1989, kdy málem došlo ke katastrofě, a případ proudové stíhačky, kde byly nalezeny střepy skla, které poškodil oblak popela.
<P>
Byly uskutečněny zkušební lety, ale jejich vyhodnocení vyžaduje čas. O radu byli požádáni odborníci, ale jejich odpovědi nepřinesly jednoznačnou odpověď ani jedním směrem. Skutečností zůstává, že životy jsou cenné, neměly by být vystavovány nebezpečí a že by do praxe měly být uvedeny účinné, finančně dostupné alternativy k letecké dopravě.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Domnívám se, že pro zlepšení fungování řetězce zásobování potravinami v Evropě a pro dosažení optimální transparentnosti je zapotřebí jednotného právního rámce na úrovni Společenství, který bude mít za úkol stanovit lhůty používané v obchodním styku mezi dodavateli potravinářských výrobků a prodejci a poskytnout lepší způsoby ochrany dodavatelů proti dohodám a postupům, jež brání hospodářské soutěži, jakož i stanovit způsoby platby a lhůty.
<P>
Rovněž se domnívám, že by bylo vhodné zajistit lepší dodržování pravidel hospodářské soutěže a zajistit, že ve všech členských státech budou vykládána stejným způsobem. Vezmeme-li v úvahu současnou situaci v obchodních stycích mezi dodavateli a prodejci, domnívám se, že je třeba zhodnotit ustanovení pravidel hospodářské soutěže, což vytvoří rovnováhu mezi společnou zemědělskou politikou Evropské unie a politikami hospodářské soutěže. Monitorování trhu by mohlo zahrnovat účinnou transparentnost, co se týče stanovování cen a zejména ziskových marží v potravinovém řetězci.
<SPEAKER ID="561" NAME="Jarosław Kalinowski" AFFILIATION="PPE">
(PL) Pane předsedající, v této sněmovně jsme již mnohokrát nastolili otázku diskriminace polské menšiny v Litvě, kde tamní Poláci nemohou psát svá příjmení v původní podobě, zavírají se třídy, které při výuce užívají polštinu, a půda zabraná během období sovětské nadvlády není navracena právoplatným majitelům pouze proto, že jsou to Poláci.
<P>
Nedávno potrestal předseda litevské komise pro úřední etiku pana Tomaševského, představitele polské menšiny a poslance Evropského parlamentu, za to, že zde v této sněmovně položil panu Barrosovi otázku týkající se respektování práv menšin v Litvě. Tato skandální opatření získávají na intenzitě. Před několika dny uvalil litevský jazykový inspektorát další vysoké pokuty na ředitele místního orgánu v Salcininkai za používání dvojjazyčných nápisů. Osmdesát procent obyvatel v regionu však představují Poláci.
<P>
Pane předsedající, je nejvyšší čas, aby Evropský parlament učinil přítrž skandálním krokům litevské vlády. Jsme hrdí, že lidská práva jsou základem, na němž je vybudována Evropská unie. Jsou to chabé základy, pokud tato práva nedokážeme v členských státech vymáhat.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Pane předsedající, miliony dělníků dnes vstoupily do stávky a demonstrují spolu s řeckou Frontou pracujících proti barbarským opatřením, která byla uvalena kapitálem, řeckou vládou, Evropskou unií a Mezinárodním měnovým fondem.
<P>
Nejedná se o opatření nová ani dočasná. Jde o do nebe volající uplatnění kapitalistického vývoje, který vede ke krizím. Jejich účelem je ochrana zisků řecké a evropské plutokracie a snaha o uplatnění Maastrichtské smlouvy. Jsou součástí Lisabonské strategie a strategie Evropa 2020, a proto vedou do slepé uličky
<P>
My však prohlašujeme, že se nejedná o jednosměrnou cestu a že existuje řešení. Spočívá v opětovném ustanovení dělnického hnutí a v podpoře rozvoje založeného na potřebách těch, kteří vytvářejí bohatství. Řešením je zestátnění monopolů a vložení moci do rukou lidu. Ani provokatéři ani vyděrači z řecké vlády nemohou toto hnutí zastavit a nemohou ho zastavit ani vražedné činy, které byly dnes spáchány v Athénách a které nás všechny šokovaly.
<P>
Věříme, že řecký lid svůj boj vyhraje.
<SPEAKER ID="563" NAME="Chrysoula Paliadeli" AFFILIATION="S&amp;D">
Pane předsedající, před několika hodinami bych prohlásila, že přes nechutné pokřivení národních symbolů a přes pochybně objektivní články, jež se odvolávaly na zastaralé stereotypy, přestože Rada nedokázala pochopit, že řecká hospodářská krize představuje závažný evropský problém, a Komise jí nedokázala využít jako zátěžového testu evropské soudržnosti, obyvatelé Řecka byli připraveni podpořit socialistickou vládu v jejím zápase o hospodářskou a sociální obnovu.
<P>
Nyní, ve světle tragických událostí několika uplynulých hodin v Athénách, kde tři lidé zahynuli následkem násilností, jež vypukly kvůli tvrdým hospodářským opatřením, mne napadají nedávná slova pana Rasmussena: snížení úvěrového hodnocení Řecka na podřadnou úroveň je obviněním politiky vytáček a kličkování. Domnívám se, že nyní je naléhavě nutné, aby poslanci Evropského parlamentu zesílili svůj boj za soudržnost.
<P>
Doufám, že to, co se dnes před několika hodinami odehrálo v Řecku, nebude nakažlivé, a doufám, že se to naopak stane počátkem společného úsilí o vytvoření evropské identity prostřednictvím solidarity a partnerství.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Pane předsedající, před několika dny proběhlo stodvacáté výročí oslav 1. května jako Mezinárodního dne pracujících.
<P>
Bylo to 120 let nepřetržitého, tvrdého, hrdinského boje pracujících po celém světě za svá práva a za emancipaci dělníků, za společnost, ve které práce zbavená vykořisťování znamená plnou realizaci tvůrčích schopností lidských bytostí. Bylo to 120 let úžasného pokroku, bolestivých nezdarů a houževnatého odporu pracujících. První máj a jeho univerzální slogany byly historicky postaveny na nejnásilnější represi za cenu nespočetných bojů, obětí a ztracených životů. Posiloval ho každý krok, který lidé učinili při dobývání svobody, a trpěl a trpí porážkou, kdykoli historické okolnosti umožní velkému kapitálu přejít do útoku. K tomu v Evropské unii dochází právě nyní a lze to pozorovat v Řecku, Portugalsku a v mnoha dalších zemích.
<P>
Je třeba těmto bojům věnovat pozornost a zastavit zhoršující se vykořisťování. Nastal čas respektovat důstojnost těch, kdo pracují a vytvářejí bohatství.
<SPEAKER ID="565" NAME="Alan Kelly" AFFILIATION="S&amp;D">
Pane předsedající, rád bych obrátil pozornost sněmovny k velmi vážné a naléhavé záležitosti. Zhruba před rokem byl v Bolivii zastřelen Michael Dwyer, mladý Ir a občan EU. Mnozí pozorovatelé se domnívají, že byl zavražděn. Michaelova rodina, která je dnes přítomna zde ve sněmovně, však dosud neví, jak a proč Michael zemřel.
<P>
Jediná oficiální informace, která byla vydána, zněla, že zemřel následkem toho, že se zapojil do předpokládaného spiknutí na zavraždění bolivijského prezidenta. To příliš nesedí na někoho, kdo pochází z milující, nepolitické rodiny. Skutečným problémem je zde však skutečnost, že nelze věřit informacím pocházejícím od bolivijských orgánů. Jejich verze událostí si navzájem naprosto odporují, ať už se jedná o forenzní důkazy, balistické důkazy či samotnou předloženou argumentaci.
<P>
Proto tuto sněmovnu a novou vysokou komisařku EU pro zahraniční záležitosti Catherine Ashtonovou vyzývám, aby podpořily úsilí irské vlády o okamžité zahájení nezávislého vyšetřování. Činím tak s podporou irských poslanců EP napříč stranami, kteří jí v blízké budoucnosti napíší.
<SPEAKER ID="566" NAME="Kristian Vigenin" AFFILIATION="S&amp;D">
(BG) Musím vaši pozornost obrátit k problému v mé vlasti. Bulharsku nyní vládne nekompetentní, avšak populistická vláda, která využívá metod typických pro třicátá léta.
<P>
Tuto situaci dokumentuje skutečnost, že nejpopulárnějšími politiky v současnosti jsou ministr vnitra následovaný bývalým hlavním tajemníkem tohoto ministerstva, který je v současnosti předsedou vlády. Po volbách byly stovky představitelů opozice vyhozeny z politických důvodů. Na hlavní sdělovací prostředky je vyvíjen tlak. Dochází k brutálním, nehorázným zatčením politiků nebo jsou vznášena absurdní obvinění.
<P>
Žalobci se veřejně vysmívají principu presumpce neviny, zatímco ministři vyvíjejí tlak na soudy a pronášejí rozsudky v televizi. Nový zákon umožňuje vynést rozsudek pouze na základě informací získaných prostřednictvím telefonních odposlechů a důkazů poskytnutých anonymním svědkem. Konají se přípravy pro zřízení zvláštního soudu, který je oficiálně nazýván "specializovaný soud” Šíří se strach.
<P>
Po řadu let se po Bulharsku požadovalo, aby vyvinulo větší úsilí v boji proti kriminalitě. V současné době je úsilí vyvíjeno, ale boj proti zločinu se rozšiřuje na boj proti demokracii. Evropský parlament je velmi citlivý na porušování demokracie, svobody a lidských práv ve světě. Je zapotřebí, aby byl stejně citlivý, když k němu dochází v členských státech.
<SPEAKER ID="567" NAME="Csanád Szegedi" AFFILIATION="NI">
(HU) Pane předsedající, dámy a pánové, finanční krize, nezaměstnanost a rostoucí deficit státního rozpočtu a zadlužení představují největší výzvy, kterým dnes evropské národy čelí. Já bych však rád obrátil pozornost ke korupci, která je typická pro země střední Evropy, ale v Maďarsku dosahuje obzvláště závažných rozměrů, a která ještě prohloubila krizi a uvrhla naši zemi do ještě většího zadlužení, jenž je důsledkem dalších půjček, které si Maďarsko vzalo. Odstupující socialistická vláda dostala Maďarsko do neudržitelné situace, neboť žádná veřejná investice nebo státní zakázka neproběhla bez korupce, ať už se jednalo o dálnice, opravy mostů, výstavbu parkovišť, zdravotní péči, financování z národních zdrojů či výběrová řízení EU. Jobbik vyzývá nově zvolenou maďarskou vládu, aby schválila a uvedla do praxe přísné protikorupční právní předpisy, a vzhledem ke krizi žádáme všechny členské státy EU, aby učinily totéž. Jobbik věří, že je možné vymýtit korupci z politického života.
<SPEAKER ID="568" NAME="Alexander Mirsky" AFFILIATION="S&amp;D">
(LV) Děkuji vám, pane předsedající. 8. května slaví Evropa vítězství nad nacismem. Mám však pro vás neradostné zprávy, dámy pánové. 16. května letošního roku uspořádali v Rize veteráni Waffen SS s tichým souhlasem lotyšských úřadů vlajkový pochod, který připomínal den, kdy byla založena lotyšská legie SS. Už dvacet let nejsme my v opozici schopni s tím něco udělat. Představitelé evropských států předstírají, že se nic neděje. V Lotyšsku zničily trestné oddíly SS 130 vesnic a zabily více než 150 000 lidí v Lotyšsku, Bělorusku, Polsku a Rusku. Dnes jsou však v Lotyšsku oslavováni jako hrdinové. Toto ustrašené ticho v členských státech Evropské unie je zločinem proti miliónům lidí, kteří zahynuli během Druhé světové války. Jde o nanejvýš závažnou záležitost. Děkuji vám.
<SPEAKER ID="569" NAME="Iuliu Winkler" AFFILIATION="PPE">
Pane předsedající, historie nám ukazuje, že krize mohou vytvářet pokrok. Pod tlakem se mohou vynořit nové myšlenky, mohou vznikat nové tvůrčí postupy vedoucí k rozvoji a k vyvarování se chyb, které způsobily krizi.
<P>
Rád bych poukázal na dvě takové myšlenky, které by mohly vést ke smysluplným nástrojům. Pokud chceme, aby si EU zachovala pozici významného globálního hráče, mělo by dojít k vytvoření evropského měnového fondu a evropské ratingové agentury. I když by to vyžadovalo značné úsilí ze strany evropských orgánů, jedná se stále o úsilí, které se vyplatí, pokud nám na srdci leží dlouhodobé zájmy. Můžeme se všichni vsadit, že v budoucnu dojde k dalším krizím.
<P>
Evropské sociálně-tržní hospodářství a společná měna představují základní kameny světového hospodářství a globálního finančního systému. Vytvoření "evropského MMF" by mohlo prosazovat plnění Paktu stability a růstu a evropská ratingová agentura by svá hodnocení vytvářela na základě skutečné znalosti evropských ekonomik. O obou myšlenkách by se měla vést vážná diskuze a podle mého názoru by bylo moudré dojít ke kladnému stanovisku.
<SPEAKER ID="570" NAME="Corina Creţu" AFFILIATION="S&amp;D">
(RO) V nedávné době jsme byli svědky znepokojivého nárůstu extrémní pravice a přijímání radikálnějších xenofobních a rasistických postojů. Regionální volby v Itálii a ve Francii, jakož i všeobecné volby v Maďarsku potvrdily rostoucí úspěch extremistických hnutí, která šíří nebezpečné nacionalistické, protievropské, agresivní poselství, jež je zaměřeno buď na menšiny ve státě nebo na sousední státy. To jsme ve sjednocené Evropě nechtěli a nedomnívám se rovněž, že se tak vyřeší problémy občanů.
<P>
Chtěla bych vyjádřit své znepokojení nad nepřátelskými zprávami, které o východních Evropanech a zejména o Rumunech šíří zahraniční média, jež do dnešních dnů měla formu extrémistické rétoriky. Francouzská televize uráží Rumuny obecně, zatímco kandidát španělské Lidové strany vedl svou volební kampaň během voleb do obecního zastupitelstva v Barceloně pod heslem "Nechceme Rumuny."
<P>
Chtěla bych této příležitosti využít a apelovat na všechny zodpovědné politické skupiny v Evropském parlamentu, aby spojily síly a řešily tento nebezpečný jev v Evropské unii.
<SPEAKER ID="571" NAME="Kriton Arsenis" AFFILIATION="S&amp;D">
(EL) Především bych chtěl vyjádřit soustrast rodinám obětí dnešních útoků v Athénách.
<P>
Abychom se vrátili k tématu změn klimatu, 35 000 představitelů národů z celého světa, kteří se sešli v bolivijské Cochabambě, nechodilo kolem horké kaše. Chtějí, abychom na mexické konferenci odsouhlasili právně závazné snížení svých emisí. Mají pravdu. Toto rozhodnutí už nemůžeme odkládat.
<P>
Evropská unie se musí okamžitě oficiálně zavázat k 30% snížení emisí do roku 2020. Tím dojde ke změně dynamiky vyjednávání, která skutečně uvízla na mělčině, a hrozí nebezpečí, že rozhodnutí o snížení emisí bude odloženo na dobu po skončení mexické konference, aniž by bylo stanoveno konkrétní datum a konkrétní časový harmonogram.
<P>
I v Parlamentu můžeme udělat mnohem více. Třicetiprocentní snížení uhlíkové stopy Evropského parlamentu do roku 2020 už bylo schváleno. Nyní musíme jít členským státům příkladem a snížit svou stopu o padesát procent.
<P>
Všichni víme, že existuje obrovský prostor pro snižování spotřeby energie na našem pracovišti a pro snižování našeho vlivu na životní prostředí. A to můžeme a musíme učinit.
<SPEAKER ID="572" NAME="Elisabeth Köstinger" AFFILIATION="PPE">
(DE) Pane předsedající, Evropský parlament dnes Komisi udělil absolutorium za rok 2008, což je správné. Míra nesrovnalostí vyplacených finančních prostředků EU ještě nikdy nebyla tak nízká jako za tento rok.
<P>
Za poslední tři roky se na polovinu snížil počet oblastí, v nichž tato míra překračovala 5 %, a tedy překračovala mez tolerance. V samotné oblasti soudržnosti je třeba vykonat ještě hodně práce. V budoucnu je třeba vyvinout větší úsilí právě v této oblasti. Zejména je třeba se zaměřit na oblast zemědělství a využívání přírodních zdrojů. Míra nesrovnalostí v této oblasti nedosahovala dvou procent a byla proto zcela zjevně v zeleném pásmu. Systémy monitorování a kontroly jsou účinné.
<P>
V této souvislosti bych však také ráda zmínila předvstupní pomoc Turecku, o níž se hovoří ve zprávě o udělení absolutoria. Navýšení finančních prostředků určených pro Turecko je velmi diskutabilní, neboť chybí jakákoli měřitelná kritéria. Je nepřijatelné, aby se finanční prostředky EU poskytovaly třetím zemím, aniž by byla stanoveny jakékoli ukazatele. Přímá kontrola plateb a způsobu, jakým jsou finanční prostředky využívány, je nezbytná. Jedině tak může mít pomoc žádoucí účinek.
<SPEAKER ID="573" NAME="Krisztina Morvai" AFFILIATION="NI">
(HU) Článek 11 Evropské úmluvy o ochraně lidských práv a základních svobod definuje právo zapojit se do činností odborů jako lidské právo. V přímém rozporu s tímto právním ustanovením vynesl maďarský vojenský soud minulý týden tvrdý rozsudek nad Judit Szimovou, představitelkou odborové organizace zastupující deset tisíc policistů, za činnost, která z laického pohledu i z pohledu profesionálního právníka představovala výhradně ochranu práv zaměstnance a vykonávání činnosti odborů. Zdůrazňuji, že k této události nedošlo v nějaké banánové republice v rozvojovém světě, ale v jednom z členských států Evropské unie. V této sněmovně i v nejrůznějších výborech neustále hovoříme o tom, že vstupem Lisabonské smlouvy v platnost se zvýšila angažovanost Evropské unie ve věci lidských práv a ochrana práv je efektivnější. Žádám, aby se případ Judity Szimové stal zkouškou, případovou studií, a my všichni bychom měli pozorně sledovat, jak bude prostřednictvím uplatnění evropských právních předpisů o lidských právech tato statečná žena ospravedlněna a jak opět získá důstojnost a živobytí, které ztratila.
<SPEAKER ID="574" NAME="Adam Gierek" AFFILIATION="S&amp;D">
(PL) Pane předsedající, v Polsku bují skrytá forma obchodování s lidmi. Dochází k ní kvůli absolutní přednosti liberálního, nehumánního zákonu trhu. V nedávných letech byla řada bytů a celých obytných bloků, které patřily státním podnikům, prodána spolu se svými nájemníky jako součást privatizace majetku bývalé Polské lidové republiky.
<P>
Nájemníky jsou nejčastěji staří lidé, často nemocní, kteří nedostali možnost předkupního práva. Pod tlakem rychle rostoucích nájmů upadají do dluhů a často dochází k jejich soudnímu vystěhování. Jsou porušována základní lidská práva. Je zapotřebí vhodných právních a výkonných nástrojů, které členským státům Evropské unie umožní účinně jednat, aby zajistily ochranu nájemníků privatizovaných bytů, které dříve patřily státním podnikům. Rovněž je naléhavě zapotřebí pomoci z veřejných prostředků, která pomůže obětem nehumánní privatizace.
<SPEAKER ID="575" NAME="Dimitar Stoyanov" AFFILIATION="NI">
(BG) Děkuji vám, pane předsedající, ujímám se slova, abych poukázal na nespravedlnost.
<P>
Kolegové, nenamlouvejme si, že obyčejní Řekové nenesou žádnou vinu na tom, co se v Řecku stalo. Příčiny tamních problémů, jež přispěly k finanční krizi, jsou čtrnácté, patnácté a šestnácté platy spolu s důchody a privilegii, která neexistují nikde jinde v Evropské unii a jsou naprosto neznámá.
<P>
Řecko v uplynulých deseti letech lhalo Evropské centrální bance o stavu svého hospodářství. Přesto však v tomto okamžiku odhlasovali evropští představitelé, že Řecku udělí odměnu 110 miliard EUR za tyto lži a podvody. Zároveň budou státy jako například Bulharsko a Estonsko, které své finance řídily vzorně, potrestány za krizi, ke které došlo, čímž nejspíše dojde k oddálení jejich vstupu do eurozóny.
<P>
Dochází tak k uplatňování dvojího měřítka, což není hodno ani eurozóny ani Evropské unie. Potrestání viníků je spravedlivé a představitelé eurozóny musí vyzvat Řecko k jejímu opuštění.
<SPEAKER ID="576" NAME="Předsedající">
Tím je tento bod uzavřen.
