<CHAPTER ID="004">
Prevence přírodních katastrof a katastrof způsobených člověkem (rozprava) 
<SPEAKER ID="037" NAME="Předsedající">
Dalším bodem je rozprava o otázce k ústnímu zodpovězení o prevenci přírodních katastrof a katastrof způsobených člověkem, kterou Komisi pokládá João Ferreira jménem Výboru pro životní prostředí, veřejné zdraví a bezpečnost potravin - B7-0201/2011).
<SPEAKER ID="038" NAME="João Ferreira" LANGUAGE="PT">
Pane předsedající, pane komisaři, uplynuly dva roky od doby, kdy Komise v únoru 2009 přišla se sdělením o přístupu Společenství k prevenci přírodních katastrof a katastrof způsobených člověkem. Důležitost této otázky byla naznačena. Od té doby zasáhly Evropu různé katastrofy a měly vysoce negativní důsledky pro veřejnost, zemi, ekonomiku a životní prostředí.
<P>
Obecně lze říci, že sdělení Komise sleduje správný směr, avšak podle Parlamentu je neadekvátní. Kromě toho má Komise zpoždění při plnění závazků, které v tomto sdělení předpokládá.
<P>
Jedním takovým příkladem je závazek Komise vypracovat seznam preventivních opatření, která mají být financována z Evropské unie a která mají členské státy realizovat. O dva roky později se ptám, kde je ten seznam? Hodlá Komise čekat na příští víceletý finanční rámec, než jej předloží? Další dva roky?
<P>
Mezitím v září loňského roku Evropský parlament schválil zprávu zaměřenou právě na tuto záležitost. Zpráva předkládá řadu důležitých doporučení. Je důležité říci, že této zprávě předcházela mnohem širší diskuse, a to nejen zde v Parlamentu, ale také s celou řadou národních, regionálních a místních subjektů, které působí v různých fázích řízení katastrof.
<P>
Zpráva shromáždila od lidí, kteří byli katastrofami v uplynulém roce postiženi, řadu zkušeností. Zde bych rád zmínil z mnoha bodů obsažených ve zprávě alespoň několik. Za úkol zvláštní podpory členských států byla stanovena řada opatření, která mají za cíl napravit rizikové situace v oblastech jako je lesní hospodářství, ochrana a obrana pobřeží, obnova a ochrana povodí, ochrana a přetváření osídlených oblasti, které jsou obzvlášť citlivé na některé druhy katastrof a zachování zemědělské činnosti v oblastech postižených vylidňováním a které jsou ohroženy přírodními katastrofami.
<P>
Jak Komise začlenila, nebo jak si myslí, že začlení tyto oblasti do seznamu opatření, které je třeba navrhnout? Zpráva také navrhuje vytvoření evropského veřejného zemědělského pojištění a institut systému minimálních kompenzací zemědělců, kteří byli postiženi katastrofami.
<P>
Podotýkám, že je to velmi odlišné od současné možnosti kontroly stavu SZP, kdy je možné pojištění interně dotovat. To, co se navrhuje, je pojištění financované z fondů Společenství na stejné úrovni pokud jde o ochranu před katastrofami, a to pro všechny zemědělce, ať již pocházejí z nejvíce potřebných členských států nebo z bohatých zemí.
<P>
Jak víme, katastrofy jsou hluboce nespravedlivé a prakticky vždy mají největší dopad na ty, kdo jsou nejméně schopni se bránit, ať již se jedná o lidi nebo země. Pokud existuje jediná oblast, v níž je nutné zajistit hmatatelné vyjádření solidarity EU a principu soudržnosti, je to oblast ochrany veřejnosti, hospodářství a životního prostředí před katastrofami.
<P>
Rád bych se zde tedy zeptal, co má v úmyslu Komise udělat pro to, aby došlo v této oblasti ke snížení existující nerovnováhy mezi regiony a členskými státy, jinak řečeno, aby pomohla zlepšit prevenci v regionech a členských státech, které jsou více vystaveny rizikům a mají menší ekonomické možnosti. Další oblastí, kterou zpráva pokrývá, je posílení systémů včasného varování v členských státech a zavedení propojení mezi jednotlivými systémy včasného varování. Jaké kroky byly již v této oblasti podniknuty? Které kroky budou ty příští? A konečně stojí za připomenutí, že v návaznosti na prevenci a s ohledem na zkušenosti získané v nedávných katastrofách je nezbytné revidovat předpisy pro Fond solidarity, aby byla umožněna pružnější a včasná mobilizace tohoto nástroje.
<P>
Co již Komise v této věci udělala nebo co hodlá pro revizi udělat? Vzpomínám si, že před rokem byla Madeira postižena velkou katastrofou, která měla za následek ztráty na životech a vysokou míru hmotných škod na strategické infrastruktuře a základním vybavení. Je tomu nyní rok a Madeira stále nedostala od EU ani cent pomoci. Co Komise udělá pro to, aby se situace změnila, když nařízení pro Fond solidarity v současnosti říká, že "by měl pomoci k rychlé obnově normálních životních podmínek a měl by jednat rychle a efektivně, aby co nejrychleji pomohl při mobilizaci záchranných služeb"? Kde je tato rychlost, když rok na to Madeira od EU nedostala ani cent pomoci?
<P>
Závěrem, pane předsedající, ještě jednou Komisi žádám, aby širokou shodu, kterou tato zpráva při hlasování a rozpravě vyvolala, přijala jako jasnou známku toho, že mají být doporučení obsažená ve zprávě uvedena do života. Mnohá z těchto doporučení byla již obsažena v předchozích usneseních Parlamentu, ale naneštěstí se nic nestalo a zvláštní odpovědnost za toto zpoždění nese Komise.
<SPEAKER ID="039" NAME="Johannes Hahn">
člen Komise. - Pane předsedající, rád bych poděkoval Parlamentu za příležitost si vyměnit názory na prevenci katastrof a zejména pak panu Ferreirovi za jeho stálý zájem o tuto problematiku.
<P>
Katastrofy v loňském roce byly užitečnou připomínkou toho, že EU a její členské státy musí urychlit práci na předcházení katastrof. Musíme být ambiciózní. Všichni víme, že investice do předcházení katastrof se vyplatí. Zároveň je zajištění rentabilních a zvýšených investic do předcházení katastrof výzvou.
<P>
Vyhodnocujeme nyní efektivnost existujících finančních instrumentů EU. Zpracováváme také katalog preventivních opatření, která mohou členské státy zvažovat pro financování z EU.
<P>
Naším cílem je zvýšit dopad financování EU a urychlit realizaci pomoci z Regionálních fondu. Zabýváme se také inovativními nástroji financování jako je sdružování pojištění pro sdílení rizik. Efektivní investice do prevence katastrof pomohou zachraňovat životy, omezit škody a v důsledku i ušetřit peníze.
<P>
Jsou také připravována opatření na zlepšení našich znalostí o katastrofách. Spolu s Evropskou agenturou pro životní prostředí jsme pracovali na zprávě vyhodnocující četnost katastrof v Evropě a jejich dopad na lidi, ekonomiky a ekosystémy. Potřebujeme také jasná a transparentní hodnocení rizik, kterým čelíme.
<P>
Loni 21. prosince jsme vydali pokyny pro vnitrostátní hodnocení a mapování rizik, abychom členské státy podpořili při rozvíjení komplexní kultury řízení rizik. Rozvoj plnohodnotných politik řízení rizik bude vyžadovat zapojení všech zúčastněných stran. Narůstající četnost a intenzita katastrof v Evropě by také měla poskytnout další podněty členských státům, aby investovaly do připravenosti a vybudovaly si vlastní kapacity.
<P>
Kromě preventivních prvků je stejně tak důležité, aby členské státy a Evropa jako celek byly schopné co nejlépe reagovat. V říjnu loňského roku jsme nastínili návrh politiky na posilování schopnosti EU reagovat. Naším cílem je zlepšit výkonnost, soudržnost a viditelnost reakce EU na katastrofy.
<SPEAKER ID="040" NAME="Richard Seeber" LANGUAGE="DE">
Pane předsedající, pane komisaři, dámy a pánové, solidarita je to správné slovo na začátek. Když se přihodí katastrofy - ať jsou způsobené člověkem nebo přírodou - musíme v Evropě stát při sobě. To je základem evropské integrace.
<P>
Druhým klíčovým slovem, které zde musíme zmínit, je rychlost. Je důležité poskytnout pomoc rychle, protože rychlá pomoc je trou nejúčinnější formou pomoci.
<P>
Zatřetí musím ale zdůraznit, že jsou to především členské státy, které nesou odpovědnost za ochranu obyvatelstva před katastrofami tam, kde je to možné. Musíme prozkoumat, jak můžeme co nejúčinněji a nejefektivněji využít evropské zdroje a fondy, které máme k dispozici. Měl bych však zdůraznit, že mnohé členské státy žádají o evropské zdroje, aby zakryly skutečnost, že samy přijímají neadekvátní opatření.
<P>
Co můžeme na úrovni EU udělat? Máme dvě hlavní nákladové položky: zaprvé Evropský fond pro regionální rozvoj, za který zodpovídá komisař Hahn, a zadruhé Zemědělský fond, u něhož bychom měli lépe využívat fondy, které jsou již k dispozici. Klíčová je prevence. To znamená, že velmi mnoha katastrofám, zejména povodním, lze předcházet řádným územním plánováním. Už máme směrnici o povodních v souvislosti s níž bylo jasné, že i s existujícími zdroji toho můžeme hodně dosáhnout, pokud bychom přijali ta správná opatření - jako je mapování, posouzení rizik a jako třetí opatření tvorba preventivních akčních plánů.
<P>
Rád bych, aby se Komise vedle preventivních opatření, která již navrhla, zabývala zejména oblastmi sucha a nedostatkem vody. V těchto oblastech nám stále chybí nástroj podobný směrnici o povodních a zde bychom mohli hodně udělat.
<P>
Co se týče samotného katalogu preventivních opatření musím říci, že je v tomto ohledu zajisté klíčový mainstreaming; jinými slovy, že se pokusíme vzít v úvahu tyto aspekty i v jiných oblastech politiky. Pod dohledem Komise musí také členské státy vytvořit mapy pro všechny oblasti rizik.
<SPEAKER ID="041" NAME="Edite Estrela" LANGUAGE="PT">
Pane předsedající, tato rozprava se v Parlamentu opakuje. Naneštěstí přírodní katastrofy a katastrofy způsobené člověkem jsou stále častější a stále více zničující.
<P>
I když odpovědnost za předcházení katastrofám spočívá především na členských státech, může Evropská unie významně přispět. Na podporu prevence katastrof existují určité nástroje Společenství.
<P>
Je ale důležité, aby tyto nástroje byly vyhodnoceny, abychom mohli lépe určit mezery. Dále je zapotřebí zlepšit i mechanismy financování. Bylo to zde již zmíněno, ale ráda bych to znovu zopakovala, že v případě Madeiry neexistuje příslib pomoci a je jasné, že oběti této katastrofy nemohou čekat věčně.
<P>
Komise také byla několikrát požádána, aby vytvořila pokyny Společenství pro mapování rizik. Ráda bych zde také zdůraznila důležitost toho, aby byla provedena úplná inventura zdrojů informací, protože je možné postupovat vhodným způsobem, jen pokud existují přesné informace.
<P>
Některé z návrhů, které jsou předloženy ve zprávě pana Ferreira, obsahovala i má zpráva, která byla Parlamentem přijata v roce 2006, a Komise ještě na řadu z těchto návrhů nereagovala. Chtěla bych se proto komisaře zeptat, zda by mohl přednést zprávu o již vykonané práci na vytvoření evropské observatoře pro sledování sucha a také na směrnici o lesních požárech.
<SPEAKER ID="042" NAME="Catherine Bearder">
jménem skupiny ALDE . - Pane předsedající, léta jsou teplejší a bouřky jsou silnější. Dešťové srážky jsou nepravidelnější a máme také více sucha, které na celém kontinentě způsobuje životy ohrožující požáry. V několika posledních letech jen stěží nějaká země unikla přírodní katastrofě a to nepočítáme katastrofy způsobené člověkem jako je Černobyl a nedávno toxická nádrž v Maďarsku.
<P>
Občané se na své volené představitele spoléhají, že zajistí, aby bylo plánování jejich ochrany účinné a spolehlivé a k dispozici. Od Komise jsme dostali mnoho slibů a zpráv, ale chystá se jen málo konkrétních opatření. Byl nám slíben pokrok při zřízení sítě příslušných vnitrostátních služeb v členských státech. V roce 2009 byla slíbena mapa aktiv, která bude při katastrofách pohotově k dispozici a k využití. Od národních orgánů by se nyní mělo vyžadovat, aby daly základní vybavení do pohotovostního režimu, k dispozici pro rychlou evropskou pomoc v případě potřeby.
<P>
V mém regionu v Bracknellu máme celosvětově známé středisko pro střednědobé předpovědi počasí. Jeho informace pomáhají námořníkům, leteckým a pohotovostním plánovačům ze škály celosvětových zdrojů poskytovaných v reálném čase, ale potřebujeme něco víc, než jen takováto zařízení. Potřebujeme vědět, kde jsou vyškolené týmy záchranné služby. Potřebujeme vědět, kde se nacházejí pohotovostní dodávky potravin, stany a přikrývky.
<P>
Musíme vědět, kde jsou zařízení, která zachrání životy občanů naší Unie, když je potřebují. Komise musí s těmito plány přijít nyní. Zítřejší katastrofy mohou být hned za rohem.
<SPEAKER ID="043" NAME="Marisa Matias" LANGUAGE="PT">
Pane předsedající, ráda bych zahájila tím, že vyjádřím naprostou podporu tomu, co řekla má kolegyně. Prevence přírodních katastrof a katastrof způsobených člověkem má velký a rostoucí význam a Komise nám systematicky předkládá řadu záměrů na postupy a načasování.
<P>
Existuje ale velmi složitý problém, který jsem již zmínila. Fond solidarity je nástrojem, jenž normálně na takové situace reaguje, ale až po velmi dlouhé době, v rozmezí devíti měsíců až roku po katastrofě. Jak již bylo zmíněno, a hodlám to opakovat stejně jako to budeme opakovat my všichni, dokud to bude zapotřebí, v případě Madeiry došlo před rokem k obrovské katastrofě a Madeira stále ještě neobdržela žádnou pomoc.
<P>
Ráda bych proto otázku znovu zdůraznila: nenastal čas, aby Komise přezkoumala proceduru svého vlastního fondu a modelu financování? Jak můžeme udržet fond, aby řešil stále drastičtější výjimečné situace? Nevíme, kde se to stane, ale víme, že se to stane a klimatické změny to dokazují. Proto se výjimka nikdy nemůže vztahovat na situaci, která se vyskytuje pravidelně.
<SPEAKER ID="044" NAME="Jaroslav Paška" LANGUAGE="SK">
Pane předsedající, v oblasti předcházení přírodním katastrofám a katastrofám způsobeným člověkem máme mnoho možností na zlepšení současných mechanismů.
<P>
Zatímco při preventivních opatřeních vůči přírodním katastrofám musíme usilovat zejména o zkvalitnění systémů monitorování přírodních jevů - ať už jsou to meteorologické změny, nebo tektonické pohyby - a následné zlepšení matematických modelů vyhodnocování a předpovědí změn, jejich důsledků a souvisejících mechanismů výstrahy či následné evakuace, v oblasti člověkem způsobených katastrof můžeme pracovat mnohem efektivněji.
<P>
Když známe rizika různých činností lidstva, zejména životní prostředí ohrožujících podnikatelských aktivit, umíme dobrými regulačními opatřeními již preventivně snížit riziko vzniku možné katastrofy z provádění jakékoliv rizikové činnosti. Preventivní regulační rámec, stejně jako systémy dohledu, kontroly, sankcí a represí však musí být komplexní a prováděné s plnou vážností a důrazem.
<P>
V zájmu ochrany zdraví a životů našich občanů proto musíme soustavně pracovat na zlepšení těchto mechanismů ochrany před katastrofami.
<SPEAKER ID="045" NAME="Ville Itälä" AFFILIATION="PPE">
(FI) Pane předsedající, můžeme podpořit to, co zde bylo řečeno. Katastrofy početně narůstají. EU v tomto může udělat mnohé: výměna informací, pomoc a solidarita. Získáváme zde samozřejmě přidanou hodnotu, kterou lze, co se týče těchto otázek, očekávat jen od Unie.
<P>
Rád bych ale využil této příležitosti a položil komisaři otázku. Před třemi až čtyřmi roky byl v Rusku velký lesní požár, který způsobil v mé zemi, ve Finsku, obrovské škody kouřem. Mnoho lidí trpělo následkem kouře vážnými zdravotními problémy. V té době se Evropský parlament rozhodl vyzvat Komisi, aby vyjednala s Ruskem dohodu o tom, jak by mohla EU v takových případech přijít na pomoc a poskytnout nezbytnou pomoc, kterou tehdy Rusko potřebovalo, ale kterou nepřijalo. Chtěl bych vědět, zda Komise v této věci nějak pokročila a opatření provedla.
<P>
Katastrofy nejsou omezeny jen na EU: dochází k nim i za našimi hranicemi a často mají dopad na členské státy EU. Chtěl bych vědět, k jakému pokroku v této záležitosti s Ruskem došlo.
<SPEAKER ID="046" NAME="Mario Pirillo" AFFILIATION="S&amp;D">
(IT) Pane předsedající, dámy a pánové, v posledních 15 letech značně vzrostly přírodní katastrofy a katastrofy způsobené člověkem a jsme svědky jevů, které jsou závažnější a častější, a to téměř ve všech zemích Evropské unie a mají závažné dopady na ekonomiku, infrastrukturu a ekosystémy.
<P>
Urgentně potřebujeme přístup EU k vytvoření preventivních politik a k identifikaci a uzpůsobení příslušných finančních nástrojů. Fond solidarity Evropské unie a národní fondy již nejsou nadále schopny se s častými katastrofami vyrovnat.
<P>
Rád bych se zeptal přítomného komisaře, kdy bude možné poskytnout údaje a mapu ohrožených oblastí, jak bylo oznámeno v jeho sdělení z 23. února 2009? Mrzí mě, že směrnice o půdě, která má zlepšit půdní hospodářství, je nějakou dobu v Radě zablokována.
<SPEAKER ID="047" NAME="Daciana Octavia Sârbu" AFFILIATION="S&amp;D">
(RO) Pane předsedající, po ekologické katastrofě v Maďarsku loni v říjnu jsem Komisi více než jedenkrát upozornila na otázku prevence katastrof v těžebním průmyslu. V případě těžebního odvětví mohou mít nehody často přeshraniční dopad. O to více má Evropská unie povinnost zajistit, aby byla přijata všemožná opatření na snížení rizika nehod a na zlepšení rychlosti a efektivity reakce, když se tyto nehody přeci jen přihodí.
<P>
V reakci na mé otázky jsem od Komise obdržela potvrzení toho, že po havárii v Maďarsku byl odpad vypuštěný do životního prostředí včetně Dunaje toxický, i když to zpočátku úřady popíraly. Je to jasný příklad nařízení, která nejsou prováděna v praxi, což je situace, jíž jen nutné co nejdříve změnit.
<P>
Je povinností Evropské komise přijmout naléhavá opatření v návaznosti na usnesení přijaté v loňském roce Parlamentem, které vyzývá k zákazu používání technologií založených na kyanidu v těžbě, protože představují obrovskou přeshraniční hrozbu pro ekosystémy.
<SPEAKER ID="049" NAME="Rareş-Lucian Niculescu" AFFILIATION="PPE">
(RO) Pane předsedající, zpráva o přístupu Společenství k prevenci přírodních katastrof a katastrof způsobených člověkem, která byla schválena v září 2010, obsahuje několik důležitých odkazů zaměřených přímo na zemědělství. Zpráva zejména zmiňuje skutečnost, že je zemědělská produkce citlivá na klimatické jevy, jako jsou sucho, mráz, krupobití, lesní požáry, povodně, sesuvy půdy a další. Zpráva také obsahuje řadu důležitých návrhů zaměřených na zmírnění dopadu těchto problémů. Autor již zmínil nápad poskytnout zemědělství určité záruky.
<P>
Chtěl bych vyzdvihnout význam efektivního řešení těchto problémů, zejména v souvislosti s budoucí společnou zemědělskou politikou, jejímž úkolem v zemědělství je hrát svou roli v produkci potravin a zároveň hrát významnou roli při ochraně životního prostředí.
<SPEAKER ID="050" NAME="Csaba Sándor Tabajdi" AFFILIATION="S&amp;D">
(HU) Pane předsedající, loni v říjnu získalo Maďarsko odbornou pomoc a hmotné zdroje, aby mohlo řešit škody způsobené katastrofou způsobenou červeným kalem, ale nebyla mu poskytnuta žádná významná pomoc. Bylo nesmírně těžké lidem vysvětlit, proč mohou získat humanitární pomoc občané zemí mimo Evropskou unii, ale nikoliv občané členských států EU. Je zřejmé, že je nutné v případě průmyslových katastrof uplatnit pravidlo "platí ten, kdo znečišťuje", ale ve většině případů tyto společnosti nemají dost peněz. Komise přislíbila, že bude pojištění odpovědnosti za škody na životním prostředí povinné pro všechny společnosti, které se zabývají rizikovou činností. Zároveň navrhuji, aby - v rámci odpovídajícího nařízení - byl Fond solidarity otevřen pro částečné zmírnění průmyslových katastrof, zdůrazňuji částečné...
<P>
(Předsedající řečníka přerušil)
<SPEAKER ID="051" NAME="Franz Obermayr" AFFILIATION="NI">
(DE) Pane předsedající, koncepce prevence katastrof, zejména co se týče našich maďarských přátel, si zaslouží značnou pozornost, protože při řešení katastrofy způsobené toxickým kalem v Maďarsku loňského roku se jasně něco pokazilo. Ve své zprávě Komise zjistila, že došlo k jasným pochybení ze strany místních orgánů, jimž se nepodařilo nebezpečné odpadní vody správně zařadit, a v souvislosti se stavebními pracemi na přehradě udělaly velké chyby.
<P>
Komise také zjistila, že Evropský katalog odpadů - směrnice o těžebním odpadu - nebyl do maďarských zákonů proveden. Je proto důležité, aby jednotlivé členské státy začlenily evropské normy do svých právních norem závazným způsobem.
<P>
Kromě prevence katastrof je také důležité řádné uplatňování těchto evropských norem, stejně jako výměna osvědčených postupů a pomoc členským státům, aby si pomohly samy. Zvláště během tohoto roku dobrovolnictví je důležité a správné, aby se členské státy nějakým způsobem formovaly podle vzoru těch členských států, které mají celostátní sbory dobrovolných hasičů, záchranné služby atd.
<SPEAKER ID="052" NAME="Iosif Matula" AFFILIATION="PPE">
(RO) Pane předsedající, jednou z největších výzev současnosti, kterým Evropská unie čelí, je zvýšení intenzity a dopadů přírodních katastrof. Ze statistik vyplývá, že v posledních 20 letech došlo v Evropě k 953 katastrofám, které způsobily téměř 90 000 úmrtí a ekonomické ztráty ve výši 269 miliard USD.
<P>
Aby bylo možné čelit účinkům způsobeným těmito jevy, je zapotřebí mít graf rizik a spolu s ním promyšlený plán pro řízení faktorů životního prostředí. Zachování a rozšíření zalesněných ploch, ale i zelených pásů v městském prostředí, musí být prioritou pro nás pro všechny. Je důležité, abychom kladli odpovídající důraz na informační a vzdělávací činnosti zaměřené na veřejnost s cílem zabránit následkům katastrof. Mezinárodní den pro přírodní katastrofy je dobrým příkladem. Také si myslím, že všechny nástroje musí být efektivnější...
<P>
(Předsedající řečníka přerušil)
<SPEAKER ID="053" NAME="Luís Paulo Alves" AFFILIATION="S&amp;D">
(PT) Pane předsedající, obavy, které zde zazněly v souvislosti s prevencí a reakcí na katastrofy, jsou pro naše lidi velmi citlivou a důležitou záležitostí a nemůžeme a neměli bychom je nechat čekat.
<P>
Hovoříme o velmi citlivých situacích, které se týkají bezpečnosti osob a jejich majetku, a to se často dotýká nás všech kvůli ztrátám na životech, ničení rodin a možností obživy. Nicméně, všechny demonstrace znamenají jen málo ve srovnání s tragédiemi, které se prostřednictvím sdělovacích prostředků dotýkají nás všech a nutí nás uvědomit si, že nemůžeme zůstávat pozadu s naší prací, kterou bychom měli vykonávat, abychom takovým situacím předcházeli, minimalizovali je nebo při nich lépe pomáhali.
<P>
Pane komisaři, moji kolegové na tuto situaci velmi dobře upozornili. Je to ten případ, kdy může EU veřejnosti lépe ukázat, že je zde, aby jim pomohla katastrofám předcházet a především, aby jim nabídla svou pomoc, když to nejvíce potřebují a jsou nejzranitelnější, pokud katastrofy nastanou.
<SPEAKER ID="054" NAME="Andreas Mölzer" AFFILIATION="NI">
(DE) Pane předsedající, komisaři Hahne, jsme si dobře vědomi faktorů, které v posledních letech vedly ke zvýšení počtu katastrof: víme o klimatických změnách, výbušné industrializaci v rozvojových zemích a rostoucí světové populaci, kromě jiného.
<P>
Je však také pravda, že mnohé katastrofy jsou prostě způsobené člověkem, a v tomto ohledu musíme říci, že zásada "platí ten, kdo znečišťuje" by měla být použita. Žádat vždy a okamžitě o pomoc Unii je špatná cesta. Nicméně evropská solidarita je zapotřebí tam, kde skutečně ke katastrofám dochází v důsledku vyšší moci, kdy se skutečné přírodní katastrofy stanou. V tomto ohledu není pochyb o tom, že naše evropská solidarita by měla začít prevencí - například v souvislosti se stavbami, které mají chránit před lavinami, s protipovodňovou ochranou, mapováním a monitorovacími systémy.
<P>
Kromě toho bychom měli mít něco jako evropskou "službu při katastrofách", která by mohla být vyslána v případech, kdy je zapotřebí rychlá pomoc, aby se předešlo těm nejvážnějším následkům.
<SPEAKER ID="055" NAME="Seán Kelly" AFFILIATION="PPE">
Pane předsedající, dnes se zde objevuje velmi mnoho hesel, ale to klíčové heslo je hned to první slovo na tabuli: prevence. Jak se říká: "Prevence je lepší než léčba" a opravdu se musíme snažit přírodní katastrofám předcházet, a to na základě posledních trendů, abychom byli schopni udělat nějaké předpovědi a mohli realizovat preventivní opatření.
<P>
Potřebujeme také nějaký celoevropský pojišťovací mechanismus, protože jinak si postižené oblasti nebudou moci pojištění dovolit. Například v mé oblasti, ve městě Clonmel se pojistné zvýšilo šestinásobně kvůli nebezpečí povodní.
<P>
A konečně se chci zeptat, kolik zemí může říci, že splnily doporučení Komise, zejména co se týče směrnice o povodních? Vím, že v mé zemi řádně uplatněna není. Země musí převzít svou odpovědnost stejně jako Komise. Tím, že budeme spolupracovat, můžeme alespoň problémy zmírnit.
<SPEAKER ID="056" NAME="Georgios Koumoutsakos" AFFILIATION="PPE">
(EL) Pane předsedající, pane komisaři, všichni vyvozujeme závěry z masivních, katastrofálních požárů, které téměř každé léto postihují členské státy v jižní Evropě a s nimiž má Řecko hrozivou a traumatizující zkušenost. Klíčovým slovem k rychlému a účinnému řešení přírodních katastrof a katastrof způsobených člověkem v Evropě je "solidarita". Kromě toho Lisabonská smlouva zavedla za účelem poskytování pomoci členským státům, které trpí následky přírodních katastrof, ustanovení o solidaritě.
<P>
Musíme se připravit na řádné a účinné uplatňování tohoto ustanovení. V opačném případě by to bylo, jako bychom ignorovali 70 % evropských občanů, kteří se mohou těšit pomoci, kvůli níž Evropská unie přijala ustanovení pro případ, že by se jejich země potýkala s přírodní katastrofou. Je důležité ve vztahu k předcházení katastrofám nenechat rozpočtové tlaky ovlivnit politiku a financování občanů.
<P>
Je také důležité...
<P>
(Předsedající řečníka přerušil)
<SPEAKER ID="057" NAME="Johannes Hahn" LANGUAGE="DE">
Pane předsedající, Nejprve bych rád poděkoval všem za jejich rozsáhlé příspěvky do diskuse. Všude tam, kde se výzva přímo týká pravomocí mé kolegyně, paní Georgievy, vám poskytneme písemné odpovědi, například co se týče stavu jednání s Ruskem v informačních otázkách a v otázce monitoringu.
<P>
Nicméně bych rád využil této příležitosti - vzhledem k tomu, že Fond solidarity EU spadá do mé oblasti působnosti - abych vám řekl, že je tento fond nástrojem, který byl vytvořen před sedmi nebo osmi roky a který není financován z rozpočtu. Kdykoliv dojde ke katastrofě, je nutné se řídit velmi složitou procedurou - zaprvé proběhne posouzení a pak dojde ke spolurozhodování Evropského parlamentu a Rady - což může mít za následek zpoždění.
<P>
V konkrétním případě Madeiry vám mohu říci, že v průběhu příštích 14 dnů dojde k podpisu a platbě. Zpoždění bylo způsobeno také skutečností, že členský stát dodal spoustu nezbytných informací s velkým zpožděním. To je také nutné vzít v úvahu. Musíme být ale zároveň schopni prokázat a musí být možnost to i ověřit, na co konkrétně byly prostředky použity. Struktura Fondu solidarity se ale musí i nadále vyvíjet. Za tímto účelem v Komisi také probíhají diskuse.
<P>
Problematiku posouzení sucha je - upřímně řečeno - poměrně obtížné zahrnout. Jiná je například situace pokud jde o technologické katastrofy. Tyto otázky musí být přehodnoceny na základě zkušenosti, které jsme získali v posledních letech.
<P>
Co se týče finančních prostředků poskytovaných v oblasti strukturálních fondů, například v současném finančním období je v celé Evropě celkem 7,5 miliardy EUR k dispozici na prevenci rizik a odpovídající opatření na ochranu životního prostředí. Z toho již asi 20 %, bylo vyčleněno na konkrétní projekty.
<P>
Jako poslanci Evropského parlamentu za volební obvod nebo okrsek víte stejně dobře jako já, že administrativní problémy často vznikají mezi regiony a členskými státy, neboť není jasné, kdo je za co odpovědný. V praxi to často vyústí ve zpoždění při realizaci projektů. Překonání těchto problémů by bylo významným úspěchem, protože je v zájmu lidí a regionů, abychom skutečně používali poskytnuté peníze a ne abychom se hroutili kvůli administrativním a byrokratickým problémům, nebo abychom umožnili, že tyto problémy způsobí zpoždění.
<P>
Závěrem bych chtěl říci, že máme v úmyslu na konci roku předložit legislativní návrh na to, jak můžeme mít cílenější přístup s ohledem na způsob, jakým sledujeme a reagujeme na katastrofy po celé Evropě. Chtěl bych Vám poděkovat ještě jednou za vaše odhodlání a vytrvalost v této věci a chtěl bych vás požádat, abyste i nadále - a tím zakončím - věnovali značnou pozornost provádění a využívání finančních prostředků, které jsou ze zásady v členských státech k dispozici.
<SPEAKER ID="058" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="059" NAME="Ádám Kósa" LANGUAGE="HU">
Ve svém sdělení ze dne 23. února 2009 nazvaném "Přístup Společenství v oblasti prevence přírodních katastrof a katastrof způsobených člověkem" se Komise mimo jiné ujala úlohy provázat stávající zdroje informací, které jsou k dispozici o preventivních opatřeních a katastrofách. Rád bych využil této příležitosti a připomenul, že způsob, jakým se vláda Nového Zélandu během poslední katastrofy zabývala oznámeními těch, kteří jsou neslyšící a nedoslýchaví, je inspirujícím příkladem, který musí být uveden do praxe. Na konci roku 2010 vláda Nového Zélandu publikovala řadu informačních materiálů a také DVD, které připravily dotčené subjekty, orgány a obyvatelstvo na používání znakové řeči pro případy možné katastrofy. Tato praxe zachránila životy i majetek. Podle místních občanských organizací a Světové federace neslyšících (www.wfdeaf.org) by měly být vláda Queenslandu a Australský úřad pro komunikace a média (ACMA) hrdí - i přes tragédie, k nimž naneštěstí stále dochází - na úspěchy dosažené díky jejich vynikající přípravě a spolupráci, a zejména na poskytování živé a okamžité komunikace, která dosáhla i k neslyšícím. S ohledem na tuto skutečnost doufám, že Komise přezkoumá dobré postupy této nečlenské země a bude popularizovat a propagovat jejich provádění v členských státech, stejně jako v oblasti působení využívání zdrojů EU.
