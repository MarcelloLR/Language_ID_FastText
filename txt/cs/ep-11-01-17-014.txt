<CHAPTER ID="014">
Dohoda EU-Kamerun o právu v oblasti lesnictví - Dohoda EU-Konžská republika o právu v oblasti lesnictví - Dobrovolné dohody o partnerství v rámci FLEGT (rozprava) 
<SPEAKER ID="099" NAME="Předsedající">
Dalším bodem je společná rozprava - právo v oblasti lesnictví (Kamerun, Konžská republika)
<P>
Dohoda EU-Kamerun o právu v oblasti lesnictví
<P>
Doporučení Yannicka Jadota jménem Výboru pro mezinárodní obchod
<P>
Doporučení k návrhu rozhodnutí Rady o uzavření Dobrovolné dohody o partnerství mezi Evropskou unií a Kamerunskou republikou při prosazování práva a správě v oblasti lesnictví a o obchodu s dřevařskými výrobky vstupujícími na území Evropské unie (FLEGT)
<P>
[12796/2010 - C7-0339/2010 - 2010/0217(NLE)]
<P>
Dohoda EU-Konžská republika o právu v oblasti lesnictví
<P>
Doporučení Yannicka Jadota jménem Výboru pro mezinárodní obchod
<P>
Doporučení k návrhu rozhodnutí Rady o uzavření Dobrovolné dohody o partnerství mezi Evropskou unií a Konžskou republikou při prosazování práva a správě v oblasti lesnictví a o obchodu s dřevařskými výrobky vstupujícími na území Evropské unie (FLEGT)
<P>
[10028/2010 - C7-0170/2010 - 2010/0062(NLE)]
<P>
Otázka k ústnímu zodpovězení pro Komisi o Dobrovolných dohodách o partnerství v rámci FLEGT s Kongem a s Kamerunem a jiných zamýšlených dobrovolných dohodách, kterou předkládají Yannick Jadot, Catherine Bearderová, David Martin, Joe Higgins, Daniel Caspary - B7-0802/2010) za
<P>
skupinu Zelených / Evropské svobodné aliance
<P>
skupinu Aliance liberálů a demokratů pro Evropu
<P>
skupinu Pokrokové aliance socialistů a demokratů v Evropském parlamentu
<P>
skupinu konfederace Evropské sjednocené levice a Severské zelené levice
<P>
skupinu Evropské lidové strany (Křesťanských demokratů)
<SPEAKER ID="100" NAME="Yannick Jadot" LANGUAGE="FR">
Paní předsedající, pane komisaři, dámy a pánové, chtěl bych již nyní vyjádřit své poděkování všem kolegům, kteří se mnou spolupracovali na této věci - díky tomu bylo možné dojít ke společnému postoji všech politických skupin Parlamentu a položit otázku k ústnímu zodpovězení a navrhnout doprovodné usnesení k dobrovolným dohodám o partnerství.
<P>
Jedná se o důležitou věc. Jak víte, lesů ubývá. Každé dvě sekundy je na světě zničen les o ploše fotbalového hřiště, za rok je odlesněna plocha o rozloze Řecka. Není pochyb o tom, že situace je kritická. Je kritická z hlediska rozmanitosti: ohroženo je několik tisíc rostlinných a živočišných druhů a lesy, které jsou nejvíce zasaženy - tedy tropické lesy - představují polovinu světové biologické rozmanitosti. Je rozhodně kritická i z pohledu změny klimatu: odlesňování je příčinou vzniku 20 % emisí skleníkových plynů. A konečně odlesňování ohrožuje stovky milionů lidí - lidí, kteří v lese žijí, nebo je les jejich obživou.
<P>
Mezi hlavní příčiny odlesňování patří lesní těžba a lesnictví, obzvláště v oblasti, na niž se dnes zaměřujeme - v Konžské pánvi. Podle odhadů tvoří 20 až 40 % pokáceného a směněného dřeva na světě dřevo získané nelegálně. Čili otázka, jíž se dnes zabýváme, je jednoznačně klíčová.
<P>
Tyto dobrovolné dohody o partnerství byly schváleny v rámci schvalovacího postupu na půdě Výboru pro mezinárodní obchod. Díky Lisabonské smlouvě může Evropský parlament prostřednictvím tohoto postupu vyjádřit svůj názor. Současně však může vyjádřit pouze souhlas, nebo nesouhlas. Z toho důvodu je nesmírně důležitá tato rozprava, neboť zde se můžeme věcí zabývat podrobněji a vy, pane komisaři, zde můžete jako zástupce Komise reagovat na otázky, které vám Parlament položí.
<P>
Tyto dohody jsou důležité - umožňují nám zaručit vysledovatelnost dřeva. Dále zavádí nezávislé ověřovací postupy a doplňují politiky v oblasti lesnictví a řádnou správu v dotčených zemích. Dnešní rozprava je o Konžské republice a Kamerunu.
<P>
Než se však začnu zabývat těmito dohodami a otázkami Parlamentu, chtěl bych na začátek říci, že musíme skutečně rozlišovat mezi legálním dřevem a udržitelným dřevem. Je zřejmé, že nám jde o soulad těžby dřeva se zákonem, takové dřevo však nemusí nutně znamenat udržitelnou těžbu dřeva.
<P>
Proto první obecná otázka, již bych chtěl Komisi položit, zní: jaké kroky Komise podnikne, aby zajistila celkovou soudržnost v problematice lesů - rok 2011 je mezinárodním rokem lesů - a současně vzala v úvahu to, co bylo řešeno v Nagoji a rozhodnuto v Cancúnu, zejména v souvislosti s mechanismem REDD+, a přihlédla k uzavřeným obchodním dohodám, které často zaviňují odlesňování v důsledku liberalizace obchodu se dřevem?
<P>
Stále také čekáme na odpověď Komise v otázce biopaliv a nepřímých změn ve využití půdy. Jak víte, Parlament vás žádal, abyste tyto otázky zařadili do kritérií pro hodnocení udržitelnosti biopaliv.
<P>
Konkrétněji, pokud jde o dobrovolné dohody o partnerství, je zde řada pozitivních prvků: velmi vítáme aktivní snahu o jednání a zejména zapojení zástupců kamerunské a konžské občanské společnosti. Víme, že to není snadné, a z toho pohledu vnímáme tyto dobrovolné dohody o partnerství jako skutečný úspěch.
<P>
Jak jsem však řekl, řada otázek a požadavků zůstává. Pane komisaři, jste ochoten sem například každých šest měsíců, nebo šest měsíců po uzavření dohody, zavítat a informovat nás o aktuálním stavu jejího provádění? Ptám se vás z toho důvodu, že je zřejmé, že kvalita jednání a následného provádění se mohou velmi lišit. Proto bychom rádi, abyste přišel a informoval nás o tom, zda se dotčené strany, zejména členové občanské společnosti, na tomto provádění i nadále podílejí. Byly v zemích, v nichž stále není snadné vznášet stížnosti, zejména tam, kde panuje korupce, vytvořeny mechanismy podávání stížností - obzvláště nezávislé mechanismy -, aby si tito zástupci občanské společnosti mohli stěžovat na nedostatky v provádění a ohlásit, že jim již nikdo nenaslouchá? Obdobně bychom uvítali, abyste nás pravidelně informoval o dopadech provádění těchto dohod a řekl nám, jakých výsledků jsme s nimi dosáhli, a to jak z hlediska celkové soudržnosti činnosti Komise v oblasti lesnictví, tak z hlediska konkrétního provádění předpisů v oblasti zákonného původu dřeva.
<P>
A konečně, poslední bod: tvrdil jste, že tyto dohody nejsou spojeny s žádnými finančními prostředky. Přesto je zřejmé, že na podporu těchto politik budeme finanční prostředky potřebovat, můžete tedy upřesnit, jak budou tyto dobrovolné dohody o partnerství financovány?
<SPEAKER ID="101" NAME="Catherine Bearder">
autorka. - Paní předsedající, tropické deštné pralesy v Kamerunu a Kongu jsou v kritickém stavu, musíme tedy uvítat tuto dobrovolnou dohodu, jejímž předmětem je udržitelnost těžby dřeva v těchto pralesích.
<P>
Tyto lesy nepatří jen lidem v daných zemích, ale jsou zároveň součástí ekosystému celé planety, mají klíčový význam pro zachování života a jsou v nich zachycené miliardy tun uhlíku.
<P>
Zastavení odlesňování je jedním ze způsobů, jak bychom měli bojovat proti změně klimatu - a vlády států na celém světě se o to řadu let snaží. Dotyčným dvěma zemím bychom měli gratulovat k jejich odvaze a předvídavosti, s níž uzavřely s EU tyto dobrovolné dohody.
<P>
Nebude ovšem snadné tyto dohody regulovat a vymáhat. Bůh ví, že budování udržitelného nakládání se zdroji na našem vlastním kontinentu je dosti náročné. Vůle k tomu tu však je a za to bychom měli být velmi vděčni. Obezřetné řízení může potlačit nezákonné a neudržitelně dovážené dřevo.
<P>
Nezákonně vytěžené a do EU dovezené dřevo v současnosti tvoří téměř pětinu dřevařských výrobků na našem trhu navzdory tomu, že se Parlament i další snaží proti tomu bojovat. Prosazování dohody bude snazší, budou-li se na něm podílet místní lidé a občanská společnost v těchto zemích, a my musíme zajistit, aby bylo zachováno a respektováno jejich právo být slyšen a účastnit se. Budou-li lesy vykáceny, právě oni to koneckonců pocítí nejvíce.
<P>
Masová těžba tropických dřevin je motivována nenasytnou touhou po těchto produktech, které mají být okrasou našich domovů. Měli bychom si tohoto zdroje více vážit a věnovat mu větší péči, neboť je podmínkou života obrovského množství rostlin a živočišných druhů, roste však pomalu a dospívá až po mnoha letech.
<P>
Musíme dbát na to, aby naše snaha bojovat proti odlesňování a změně klimatu nebyla oslabena tím, že jsme zároveň největším trhem s nezákonnými dřevařskými výrobky na světě.
<P>
Výsledkem těchto dohod může být vzestup cen tropických dřevin a tomu bychom neměli bránit. Není to jen omezený zdroj, je to také jediná věc, kterou mohou místní lidé prodávat. Jsou si dobře vědomi toho, jaký má jejich zdroj cenu, a díky této dohodě to budeme vědět i my.
<P>
Tito lidé jsou v lesnictví naší prodlouženou rukou a k prosazování těchto dohod budeme potřebovat jejich pomoc. Potřebují, abychom je podpořili v možnosti vyjádřit jakékoli obavy. Tyto dohody nejsou jednosměrnou záležitostí a spoléháme, pane komisaři, na vás, že to dokážete prosadit.
<P>
Dobrovolné dohody o partnerství prospějí planetě, prospějí našim partnerským zemím a prospějí EU. Musíme zajistit, aby tyto dohody fungovaly a aby jakékoli porušení bylo zaznamenáno a byla proti němu přijata potřebná opatření. A navíc se musíme obrátit na další africké, asijské a jihoamerické země, aby co nejdříve podepsaly podobné dohody, a já se těším, že ve spolupráci s vámi a Komisí toho docílíme.
<SPEAKER ID="102" NAME="David Martin">
autor. - Paní předsedající, dovolte mi na úvod poděkovat Yannicku Jadotovi za jeho příkladnou spolupráci se stínovými zpravodaji. Celkově byla spolupráce na této zprávě mimořádně kvalitní a těší mne, že jsme - jak řekl - dokázali nalézt širokou shodu.
<P>
Dohody s Kongem a Kamerunem a s Ghanou znamenají, že několik nejohroženějších afrických lesů nyní spadá pod režim dobrovolných dohod o partnerství. Jak řekli oba předřečníci, existenci takových dohod je třeba upřímně přivítat. Nabízejí mechanismus pro boj proti masivnímu nezákonnému obchodu se dřevem. Poskytují příležitost k lepšímu hospodaření se základním přírodním zdrojem a doufejme, že přinesou větší transparentnost a pomohou nám v boji proti korupci v lesnictví, která bohužel v současnosti v Africe bují.
<P>
Tyto dohody sice vítáme, přesto v mnoha otázkách sdílím obavy zpravodaje. Dnes večer bych rád zmínil tři z nich.
<P>
V prvé řadě riziko - není to záměr, ale je zde riziko - schválení takových dohod spočívá v tom, že jsou vnímány jako rámec pro rozsáhlou lesní těžbu a tedy přinášejí opačný výsledek, než byl jejich účel, konkrétně tedy vedou k dalšímu poškozování lesů a odlesňování, čímž příspívají k právě takovému zhoršování světového životního prostředí, jemuž se snažíme zabránit. Chceme dohodu přispívající k zachování našich zdrojů biologické rozmanitosti a udržitelnému nakládání s takovými zdroji. Souhlasím se zpravodajem, že to znamená, že Komise musí situaci soustavně monitorovat a podávat pravidelné zprávy o vývoji uplatňování dohody.
<P>
Zadruhé by tato dohoda měla být přínosem pro domorodé obyvatelstvo, které je začasté obětí přílišného využívání životního prostředí. Konžská vláda se v dobrovolné dohodě o partnerství závazala, že bude podporovat vypracování zákona zajišťujícího prosazování a dodržování práv domorodého obyvatelstva - tento závazek je nutné splnit. A znovu naléhavě vyzývám Komisi, aby ve své komunikaci s vládou soustavně naléhala na plnění tohoto slibu, dokud se nestane součástí konžského právního řádu.
<P>
Zatřetí musíme zajistit - a v tom souhlasím s Catherine Bearderovou, která to zmínila -, aby byly pro řádné uplatnění této dohody k dispozici odpovídající finanční prostředky. Nezáleží na tom, jak kvalitní dohodu máme na papíře - bez finančních prostředků na její realizaci zůstane bezcenným cárem papíru. Jak bylo řečeno, dohoda sama není spojena s žádným finančním balíčkem. Je na nás - na Komisi, aby to navrhla, a na Parlamrntu a Radě, aby do rozpočtu zařadily odpovídající prostředky -, abychom zajistili fungování této dohody. To znamená, že musíme mít peníze na provádění kontroly zákonného původu dřeva dováženého do Evropské unie, potřebujeme peníze na odbornou přípravu, vybavení a získání technické odbornosti pro pracovníky v afrických zemích, s nimiž máme uzavřeny dobrovolné dohody o partnerství, a současně potřebujeme finanční prostředky na provádění monitoringu, o němž jsem před několika okamžiky hovořil.
<P>
V následujících měsících tedy musíme zajistit poskytnutí finančního rámce pro úspěšné naplnění těchto dohod. Opakuji, jedná se o kvalitní dohody, stejně jako kterékoli jiné dohody však budou záviset na ochotě a bdělosti jednotlivých stran - nevládních organizací, členských států a konžské a kamerunské vlády -, aby splnily své sliby a aby zajistily, že tyto dohody budou fungovat v praxi. Měly by vést k lepšímu nakládání s našimi lesy a lepšímu hospodaření se základními světovými zdroji, při zneužití by však mohly přinést opačný výsledek. Spoléháme na Komisi, že bude pečlivě sledovat jejich vývoj.
<SPEAKER ID="103" NAME="Joe Higgins">
autor. - Paní předsedající, v obecné rovině souhlasíme s přístupem Yannicka Jadota k této problematice. Vítám jakoukoli dohodu zajišťující ochranu deštných pralesů na naší planetě, jestliže taková dohoda současně zvýší ochranu domorodého obyvatelstva lesa a zlepší životní podmínky většiny obyvatel dotčených zemí.
<P>
Nutno na úvod podotknout, že v Konžské republice i Kamerunu panují velmi represivní režimy. Kamerun je velmi vysoko na žebříčku korupce sestavovaném Transparency International a v Konžské republice dochází k děsivému vykořisťování některých skupin obyvatel, zejména pygmejů, i když nyní byl přijat nový zákon a lidé budou chtít vidět, zda bude domorodé obyvatele chránit.
<P>
Těžební průmysl je v těchto zemích zapleten do korupce a s tím spojené vykořisťování pracovníků a odlesňování závažně ohrožuje samotnou existenci domorodého obyvatelstva. Právě z toho důvodu skupina Evropské sjednocené levice v původním usnesení požadovala, aby byl těžební průmysl veřejným majetkem a podléhal demokratické kontrole, a to zejména pokud jde o pracovníky v tomto odvětví a domorodé komunity žijící v lesích zasažených těžbou.
<P>
Usnesení Levice současně upozorňuje, že nezákonná těžba je spjata s mírou chudoby v dotčených oblastech. Může poskytnout příjem jednotlivcům i jejich rodinám, kteří by jinak trpěli hladem, a tudíž zastavení nelegální těžby souvisí rovněž s ukončením chudoby a strádání mnohých skupin obyvatel v těchto zemích.
<P>
O to se nepostarají zkorumpované místní elity ani evropské nadnárodní korporace, jejichž největší motivací je soukromý zisk, nýbrž pracovníci v lesnictví a samo domorodé obyvatelstvo, které převezme demokratickou kontrolu nad svými zdroji. V tomto smyslu si lidé v subsaharské Africe mohou vzít příklad ze svých bratrů a sester v Tunisku a z jejich odvážného boje proti zkorumpované diktatuře v posledních týdnech.
<SPEAKER ID="104" NAME="Daniel Caspary" LANGUAGE="DE">
Dámy a pánové, několik zemí vyvážejících tropické tvrdé dřevo se rozhodlo uzavřít s EU dobrovolnou dohodu o partnerství v rámci akčního plánu prosazování práva, správy a obchodu v oblasti lesnictví (FLEGT). Evropská unie poskytne podporu pro reformu správy v oblasti lesnictví a budování kapacit, zejména zavedení systémů pro vysledovatelnost a kontrolu zákonnosti dřevařských produktů.
<P>
Jednu věc považuji za obzvláště důležitou - kdyby se podařilo zlepšit transparentnost a předcházet poškozování životního prostředí v souvislosti s lesnickou činností, pak je to dobrý důvod, aby se partneři zavázali ke změně a zdokonalení platné právní úpravy. Dále jednoznačně vítám skutečnost, že se Evropská unie zavázala poskytnout podporu budování kapacit v zemích produkujících dřevo, zejména v souvislosti se zaváděním systémů pro vysledovatelnost a provádění kontrol zákonnosti dřeva a dřevařských výrobků.
<P>
Rád bych zmínil dvě další věci. Výchozím záměrem dobrovolných dohod o partnerství je zastavení obchodu s nezákonně vytěženým dřevem a výrobky pocházejícími z tohoto dřeva a jeho důsledků v podobě emisí CO2 a také ztráty biologické rozmanitosti na celém světě.
<P>
Další rozsáhlá těžba v tropických a jiných lesích s obzvláště bohatým zastoupením druhů a velkou schopností ukládání uhlíku je nezodpovědná a může přinést další odlesňování a degradaci lesa s ničivými důsledky pro celosvětové životní prostředí.
<P>
Tyto dohody jsou tudíž malým, ale pozitivním krokem správným směrem. Plně souhlasím se vším, co uvedli předchozí řečníci. Chtěl bych poděkovat zpravodaji za velmi kvalitní spolupráci a velmi by mě potěšilo, kdybychom těmito dohodami skutečně dokázali náš svět alespoň trochu zlepšit.
<SPEAKER ID="105" NAME="Andris Piebalgs">
člen Komise. - Paní předsedající, nejprve chci poděkovat panu zpravodaji Jadotovi za jeho podporu dobrovolných dohod o partnerství o prosazování práva a správě v oblasti lesnictví a o obchodu s dřevařskými výrobky uzavřených s Kongem a Kamerunem. Doufám, že tento Parlament vyslechne doporučení, aby tyto dohody byly nakonec schváleny a uzavřeny. Současně by to dodalo odvahu konžskému i kamerunskému parlamentu, aby završily své úvahy.
<P>
Je důležité, aby Evropská unie i naše partnerské země dobrovolné dohody o partnerství schválily, neboť nezákonná těžba je problémem nás všech. Jsem si vědom toho, že nezákonná těžba je jen vrcholem ledovce. Obecně vzato hovoříme o zahájení spolupráce pro udržitelné řízení lesních zdrojů. A abych ihned odpověděl na jednu ze zpravodajových otázek, mohu říci: ano, jsem ochoten sem každých šest měsíců na pozvání Parlamentu přijít a informovat o provádění těchto dohod.
<P>
Je to skutečně závazek. Jsou zde určitá rizika, podle mého názoru je to však jediná cesta, jak docílit opravdu udržitelného nakládání s tímto zdrojem, neboť pokud se nám to nepodaří, pouhými prohlášeními úspěchu nedosáhneme.
<P>
Pro naše partnerské země je to řada povinností, domnívám se však, že jedním z důležitých faktorů je odstranění důsledků nezákonné těžby. Zisky jsou nižší o 10 až 15 miliard dolarů ročně. Nezákonná těžba má také mimořádně negativní dopad na domorodé obyvatele, na biologickou rozmanitost a na změnu klimatu.
<P>
Současně je na místě zdůraznit, že EU je jedním z největších trhů s tropickým dřevem na světě. To znamená, že náš přístup je pro celkové řešení otázky nesmírně důležitý. 20 % tropického dřeva dováženého do EU pochází z nezákonných zdrojů, jsme tedy povinni zajistit, aby naše zdroje byly tvořeny pouze dřevem zákonným.
<P>
Další otázkou, která každého znepokojuje, je změna klimatu, přičemž ochrana lesů musí někde začít. Je velmi snadné říci, že musíme věnovat pozornost ochraně lesů: je to snadné prohlášení, jeho realizace však vyžaduje četné závazky na obou stranách.
<P>
Pokusím se zodpovědět několik otázek, které mi byly položeny. Co se týče prosazování a provádění, dobrovolné dohody o partnerství zřizují společný výbor pro kontrolu provádění dohody. Dále stanoví nezávislý audit pro zanalyzování systému zajištění zákonnosti a jeho účinnosti a efektivity. Navíc zde existuje mechanismus každoročního podávání zpráv, přičemž výroční zprávy budou zveřejněya a v každém případě budou k dispozici Evropskému parlamentu.
<P>
Kromě toho jsme při přípravě dobrovolných dohod o partnerství angažovali občanskou společnost a domorodé obyvatelstvo. Až dosud byly z procesu absolutně vyloučeny, takže jsme souhlasili s tím, že bude v rámci nových dohod vytvořen výbor zastupující všechny zúčastněné strany, který by sledoval nebo vedl proces provádění tam, kde se dotýká domorodého obyvatelstva.
<P>
Dobrovolné dohody o partnerství navíc zahrnují mechanismus podávání stížností a nezávislý auditor bude mít přístup k informacím z mnoha různých zdrojů, včetně občanské společnosti a komunit, z nichž bude vycházet.
<P>
Z hlediska zdrojů jsou zde určité náklady. Mezi lety 2002 a 2008 přispěla EU 544 miliony EUR na lesnictví v rozvojových zemích obecně, přičemž část z nich byla vyčleněna na práci v rámci FLEGT v jednotlivých zemích. Komise dosud vynaložila na obecnou podporu FLEGT 35 milionů EUR a mezi lety 2011 a 2013 vynaložíme ještě o 35 milionů EUR více. Dále bych rád zdůraznil, že podporu poskytují formou daňových příspěvků i členské státy.
<P>
Současně jsme na provádění FLEGT vyčlenili lidské zdroje. Mám k dispozici sedm pracovníků, kteří se tím zabývají a úzce spolupracují s Evropským lesnickým ústavem a vnitrostátními orgány v oblasti lesnictví.
<P>
Dalším opatřením bylo přijetí nařízení o nezákonné těžbě dřeva v roce 2010, které je klíčovým prvkem akčního plánu FLEGT a doplňkem přístupu spočívajícího v uzavírání dobrovolných dohod o partnerství. Bude bránit neregulovanému neudržitelnému nadměrnému využívání lesů.
<P>
Další podporu rozvojových zemí usnadní Komisi dohoda o snižování emisí z odlesňování a znehodnocování lesů v rozvojových zemích (známá pod zkratkou REDD), která byla nedávno uzavřena v Cancúnu. Dohoda REDD hovoří o správě a o dodržování práv domorodého obyvatelstva a příslušníků místních komunit, což naší budoucí činnosti v oblasti správy lesnictví prostřednictvím dobrovolných dohod o partnerství pomůže.
<P>
Beru na vědomí situaci lidských práv v partnerských zemích. Souhlasím s návrhem usnesení, že by se Komise měla na tyto otázky i nadále zaměřovat. Mohu vás ujistit, že problematika lidských práv je trvale na ústředním místě v našem politickém dialogu s partnerskými zeměmi a že boj proti korupci je jednou z otázek, které při jednání s našimi partnery řešíme.
<P>
Chtěl bych však zdůraznit jednu věc, která je motorem celého procesu - skutečnost, že partnerské země se cítí zapojeny. Bez skutečného zapojení našich partnerských zemí bychom vzhledem ke všem slabým stránkám, jež existují ve správní oblasti, nemohli lesy účinněji chránit.
<P>
Jsem si vědom toho, že jsme na počátku celého procesu, stojíme na něm však společně a já jsem připraven přijít kdykoli do Parlamentu a podat zde zprávu o tom, jak probíhá provádění. FLEGT však v žádném případě není krok špatným směrem. Je to krok správným směrem - riziko tím nezvýšíme. Možná nenabízíme zcela postačující řešení, přinejmenším je to ale přiměřený krok, na nějž můžeme být hrdí.
