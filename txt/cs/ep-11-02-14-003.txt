<CHAPTER ID="003">
Prohlášení předsednictví
<SPEAKER ID="007" NAME="Předseda">
V souvislosti se zahájením tohoto dílčího zasedání bych rád učinil několik poznámek. Naše pozornost se dnes obrací k jižním sousedům Evropské unie. Průlomové události posledních dní v Egyptě daly lidem v zemích tohoto regionu novou naději. Obdivujeme jejich odvahu, odhodlání a touhu po demokracii. Tento přístup již přinesl zásadní změny, jež plně podporujeme. Litujeme ale toho, že se to neobešlo bez ztrát na životech. Vyzýváme vlády zemí tohoto regionu, aby zahájily dialog se svými občany. Chceme, aby přestalo veškeré utiskování pokojně demonstrujících lidí a aby byly zrušeny po léta trvající režimy výjimečných stavů. Vyzýváme k obnovení úplné svobody slova. Hlas lidu musí být vyslyšen. Představuje to rovněž důležitý úkol pro celou Evropskou unii a pro nás pro všechny. Vzpomeňme si, jak se v roce 1989 mnoho politiků obávalo změn ve střední a východní Evropě, nebojme se tedy nyní plně politicky a hospodářsky angažovat. Pomozme našim sousedům dosáhnout jejich demokratických ambicí, aby chtěli zůstat a žít ve svých zemích, aby tam mohli žít důstojně, aby nebyli nuceni k emigraci. Pracujme na tom jako skutečné společenství.
<P>
(Potlesk)
<P>
V souvislosti s událostmi v zemích našich jižních sousedů bych také chtěl upozornit na skutečnost, že některé členské státy Evropské unie se staly cílem značného počtu přistěhovalců ze zemí tohoto regionu. Unie by měla jednat rychle a jednotně, aby pomohla těmto členským státům, které zažívají velký příliv uprchlíků. V rámci Evropské unie všichni sdílíme tento závazek a tuto zodpovědnost.
<P>
12. února jsme si připomněli Mezinárodní den proti využívání dětských vojáků, a toho se týká má další poznámka. Odhaduje se, že v současné době se ve světě přímo účastní ozbrojených konfliktů 200 000 až 300 000 dětí ve více než 20 zemích. Evropský parlament se přímo podílí na boji proti této hanebné praxi využívání dětí v ozbrojených konfliktech.
<P>
Poslední poznámka se vztahuje k šokujícím údajům, jež k nám přicházejí z Íránu. Od počátku roku bylo v této zemi popraveno třikrát více lidí než za stejné období minulého roku. Obzvláště znepokojující jsou rozsudky smrti vynášeny nad politickými disidenty. Vyzývám íránské orgány, aby na výkony trestu smrti uvalily moratorium, aby vyškrtly trest smrti ze seznamu trestů uplatňovaných v Íránu.
