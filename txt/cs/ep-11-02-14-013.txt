<CHAPTER ID="013">
Provádění směrnice o službách (rozprava) 
<SPEAKER ID="035" NAME="Předseda">
Dalším bodem je zpráva o provádění směrnice o službách [(2006/123/ES), kterou jménem Výboru pro vnitřní trh a ochranu spotřebitelů předkládá paní Gebhardtová.
<SPEAKER ID="036" NAME="Evelyne Gebhardt" LANGUAGE="DE">
Pane předsedo, dámy a pánové, zde v Evropském parlamentu jsme o směrnici o službách hovořili velmi dlouho a v průběhu rozprav jsme vyjádřili mnoho obav týkajících se možného způsobu jejího provádění a toho, jak zajistit, aby byl poskytovatelům služeb zajištěn volný pohyb v rámci Evropské unie. Byla to velmi důležitá politická záležitost. A proto jsme se jako Parlament rozhodli, že nechceme jen dělat legislativu, ale že také chceme sledovat, jak je vlastně směrnice o službách prováděna do vnitrostátního práva členských států. Je v našem zájmu, aby byla tato směrnice prováděna řádně, správně a dobře. Evropská Komise nám v tom také přislíbila pomoc. Ráda bych proto poděkovala panu Komisaři Barnierovi, který nám v této souvislosti poskytl cenné informace.
<P>
Obavy máme zejména v souvislosti se čtyřmi konkrétními oblastmi, konkrétně s postupy posuzování, s jednotnými kontaktními místy, se správní spoluprací a s oblastí působnosti směrnice.
<P>
K prvnímu bodu musím říct toto: vzájemné hodnocení je jedním ze zásadních bodů, k čemuž jsme se my jako Parlament, i já jako zpravodajka, vyjádřili negativně, protože by to pro členské státy představovalo ohromnou spoustu byrokracie. A z členských států skutečně zaznamenávám stížnosti týkající se byrokracie. V této souvislosti bych však chtěla členským státům jasně připomenout, že to byly ony samy, kdo to chtěl, ne Parlament! Zavedly to do své legislativy, a tak by za to měly přijmout zodpovědnost, i když například místní společenství začínají opět řešit, co jim to zase Evropa provedla.
<P>
Ohledně druhého bodu - týkajícího se jednotných kontaktních míst - bych ráda poznamenala, že je to odpověď na naši činnost v politickém smyslu. Velmi jasně jsme řekli, že směrnice o službách není zásadou země původu, ale cílové země. To znamená, že poskytovatelé služeb musejí dodržovat právní předpisy státu, v němž působí. Ze všech těchto důvodů je důležité, aby na jednotných kontaktních místech získali nejen informace o právních předpisech, jež musejí dodržovat, ale také nezbytnou pomoc, aby mohli tyto právní předpisy uplatňovat opravdu řádně a důsledně ve všech členských státech. Proto považuji za velmi politováníhodné, že ačkoliv byla tato jednotná kontaktní místa zřízena v mnoha členských státech - stále však ne ve všech -, stalo se tak způsobem zásadně nedostatečným. V některých případech se jedná o pouhé internetové portály. To nás jako Evropský parlament neuspokojuje. Tato jednotná kontaktní místa musejí znamenat mnohem více. Musejí zde pracovat lidé, kteří umějí být v této oblasti poskytovatelům služeb skutečně nápomocni. Otázkou jsou také nabízené jazyky. Nestačí, že je v nabídce místní jazyk a k tomu možná angličtina. Podle mě - a Parlament se v tomto ohledu vyjadřoval podobně - jsou pro poskytovatele služeb důležité i jazyky sousedních zemí. Když toto říkám, mám na paměti našeho polského předsedu - v hraniční oblasti mezi Německem a Polskem by se měla nabízet němčina v Polsku a polština v Německu, aby byly informace a pomoc skutečně dobré, aby se tak mohly do přeshraniční činnosti reálně zapojit i malé podniky, které nejsou vždy schopny jednat v angličtině.
<P>
Správní spolupráce je dalším důležitým bodem a jedná se o oblast, v níž se ubíráme správným směrem. Ale i zde čeká členské státy ještě kus práce. Týká se to především oblasti spolupráce a vzdělávání a odborné přípravy úředníků, což je nezbytné proto, aby mohl být tento systém skutečně dobře využíván.
<P>
A nakonec se dostáváme k bodu o působnosti této směrnice. K tomu bych chtěla znovu jasně říci, že jsme z oblasti působnosti čl. 16 vyloučili všechny služby společného hospodářského zájmu. Očekávám, že to budou členské státy respektovat. Pokud by tyto služby chtěly zařadit do působnosti směrnice o službách, pak na to mají právo. Ale v tom případě to nesmějí brát jako celek za součást směrnice o službách, protože pak už se jedná o projev jejich vlastní politické volby, za což by také měly samy nést zodpovědnost. To v této souvislosti po členských státech požaduji.
<SPEAKER ID="037" NAME="Michel Barnier" LANGUAGE="FR">
Pane předsedo, děkuji vám za úvodní slova. I já jsem potěšen, že jsem opět zde mezi vámi, jako ostatně každý měsíc. Chtěl bych poděkovat Parlamentu a zvláště paní Gebhardtové za prokázané nadšení a ostražitost. Chápu, proč je Parlament tak náročný ohledně správného provádění této směrnice, která byla přijata už před více než čtyřmi lety. Paní Gebhardtová zmínila dlouhé diskuse zde v Parlamentu. Diskuse se vedly i předtím a vedly se i mimo Parlament.
<P>
Vzpomínám si na některé z bouřlivých debat o této otázce; byly často zajímavé a občas i poněkud iracionální. Nadto jsem, paní Gebhardtová, nezapomněl na zásadní roli, kterou - z vašeho podnětu a pana Harboura - sehrál Parlament ve zlepšení původního návrhu Komise a v prolomení mrtvého bodu, na němž jsme tehdy uvázli. Stalo se tak za současného zachování celkové struktury směrnice, která je zaměřená - a to je evidentně jedna z hlavních záležitostí, jež je v rámci vnitřního trhu v sázce - na posílení růstu a zaměstnanosti, protože je již dnes, dámy a pánové, jasné, že 90 % nových pracovních míst v rámci evropské ekonomiky je vytvořeno v oblasti služeb. Mohu také říci, že horlivě prosazuji vytvoření nových pracovních míst v odvětví průmyslu. To jistě nastoluje další otázky týkající se evropských politik, jež bychom měli prosazovat v zájmu udržení základny průmyslové výroby. Služby jsou ale klíčovým zdrojem růstu a zaměstnanosti.
<P>
V nové zprávě paní Gebrardtové Parlament znovu potvrdil v této věci svůj závazek a i sama paní Gebhardtová prokázala, že je velmi cílevědomá, smím-li to tak říci. Osobně jsem rád, že je tak cílevědomá pokud se jedná o dohled nad prováděním do vnitrostátních právních řádů a o řádné provádění samotné směrnice, což představuje nezbytnou podmínku pro dovršení vnitřního trhu v oblasti služeb.
<P>
Nyní, když zde před vámi stojím čtyři roky po přijetí této směrnice, máme již její hmatatelné výsledky. Již jsme, dámy a pánové, přijali více než tisíc oznámení o změnách v legislativě jednotlivých členských států. V některých případech se jedná o souhrnné nebo rámcové texty, jež zavedly odvětvové změny v rámci každé země nebo dokonce regionu. V skutečnosti již bylo v důsledku této směrnice provedeno několik stovek změn ve vnitrostátní nebo regionální legislativě. Domníváme se, že se zde skrývá ještě veliký potenciál, a proto musíme v tomto směru vyvíjet úsilí.
<P>
Paní Gebhardtová nadnesla velmi důležitou věc, která se týká jednoho z nástrojů směrnice o službách, totiž jednotných kontaktních míst. Plně podporuji ambiciózní přístup, který zaujímá Parlament v tom směru, aby se z těchto kontaktních míst rychle staly skutečné správní portály umožňující společnostem plnit veškeré postupy a formality online. A to znamená, paní zpravodajko, dámy a pánové, že tato místa musejí přesahovat rámec samotné směrnice o službách.
<P>
S tímto na paměti pracujeme s členskými státy na přeshraniční interoperabilitě elektronických podpisů. Snad ještě koncem tohoto roku vás také seznámím s textem o elektronických podpisech a o přeshraniční interoperabilitě elektronických průkazů totožnosti a dokumentů. Také s vámi souhlasím v tom, že je důležité zajistit skutečně mnohojazyčná jednotná kontaktní místa - což představuje základní složku jejich přidané hodnoty -, aby lidé mohli využít jejich služeb ve vlastním jazyce a aby i reakce byly formulovány v jejich řeči. Musí se to týkat i přeshraničního styku, čímž se tento nástroj, totiž jednotná kontaktní místa, stane dostupný zejména malým a středním podnikům. Jedním z klíčových prvků pro usnadnění této správní spolupráce a rozvoj jednotných kontaktních míst, chcete-li, je zároveň zlepšení elektronických překladů. O tom můžeme diskutovat později v souvislosti s otázkou patentů.
<P>
Já osobně jsem zapojený ve sboru komisařů a spolu s kolegy, kteří mají na starosti tyto různé programy - ty jsou totiž rozděleny mezi několik generálních ředitelství -, se zabýváme posílením výzkumu elektronických programů a jejich vývojem. To má za účel zajistit, abychom měli co nejdříve k dispozici sofistikované překlady té nejvyšší kvality, a to nejen pro patenty, ale i pro jiné účely, jako jsou právě jednotná kontaktní místa a systém pro výměnu informací o vnitřním trhu (IMI). Bude to pro nás všechny, kteří zde musíme pracovat ve více než 23 jazycích, veliká změna, pokud budeme mít díky těmto automatizovaným elektronickým programům k dispozici dokonalé překlady. Sdílím rovněž názor Parlamentu ohledně potřeby odborné přípravy pro úředníky na vnitrostátní úrovni, aby pěstovali skutečnou kulturu správní spolupráce všude tam, kde je ji ještě zapotřebí budovat.
<P>
Paní Gebhardtová, budeme rovněž pokračovat v podpoře využívání systému IMI, který jsem právě zmínil. Nedávno jsem viděl aktuální údaje o tom, že v současné době je v IMI registrováno bezmála 5000 evropských orgánů, a můj cíl je velmi prostý: chci proměnit IMI na správní systém podobný Facebooku, smím-li toto přirovnání použít, který by byl opatřen překladovým zařízením. Dámy a pánové, má koncepce obsahuje tři velmi důležité nástroje, jež přiblíží Evropu občanům a malým a středním podnikům. Jsou jimi jednotná kontaktní místa, systém IMI a síť pro řešení problémů vnitřního trhu (SOLVIT). Proto se mnou můžete počítat. Budu pracovat zejména na tom, aby byly tyto tři nástroje opatřeny dostatečnými zdroji, zejména zdroji překladovými, ale nejen těmi. Také se budu věnovat tomu, jakým způsobem jsou v každé zemi zaváděny.
<P>
Navíc se nespokojím s tím, že dané záležitosti vysvětlím jen vám; budu je vysvětlovat ve všech hlavních městech. Jak jsem slíbil, navštěvuji každý týden jedno evropské hlavní město a v každém pořádám seminář s tamními úředníky, kteří mají na starosti provádění našich směrnic: zaměřujeme se na profesionální kvalifikaci, služby a veřejné smlouvy. Pokaždé také zjišťuji, jak a jakými prostředky jsou tyto nástroje - jednotná kontaktní místa, středisko SOLVIT a systém IMI - prováděny a využívány. Minulý týden jsem tak byl v Lucemburku a tento týden pojedu do Slovinska, abych provedl tuto inspekci spolu s tamními úředníky, kteří jsou nezbytní pro správné fungování vnitřního trhu.
<P>
A tak budeme dále pracovat v tomto duchu s členskými státy a ověřovat, zda je směrnice o službách prováděna a zda je prováděna správně. Podle témat, jež budou nastolena v této rozpravě navíc zůstávám k dispozici tomuto shromáždění, abych zde mohl podat podrobnější odpovědi ohledně dohledu nad prováděním této směrnice o službách.
<SPEAKER ID="038" NAME="Sophie Auconie" LANGUAGE="FR">
Pane předsedo, pane komisaři, dámy a pánové, nejde tady o přezkum provádění směrnice o službách, která byla zde v Parlamentu vypracována a následně v roce 2006 přijata. Na to je ještě stále příliš brzy. Mnoho států ji ještě v úplnosti či správným způsobem neprovedlo do svých vnitrostátních předpisů. A to je přesně důvod pro tuto zprávu z vlastního podnětu.
<P>
Zaprvé zdůrazňuje jak hospodářský, tak společenský význam tohoto otevření odvětví služeb v EU. Jak jste již dříve řekl, pane komisaři, činnosti, o kterých je zde řeč, představují 40 % HDP a pracovních míst Evropské unie, a růstový potenciál se odhaduje na 0,6-1,5 % HDP. Jak jste řekl teď, jedná se o devět z deseti pracovních příležitostí, což představuje značný hospodářský dopad.
<P>
Zadruhé tato zpráva vyzdvihuje základní prvky provádění této směrnice. Za sebe chci zdůraznit dva aspekty, na které jste upozornila i vy, paní Gebrardtová.
<P>
Prvním aspektem jsou jednotná kontaktní místa. Musíme mít na paměti, že naším cílem je pochopitelně usnadnit poskytování služeb napříč Evropou. V praxi to znamená, že podnikatelé, kteří chtějí podnikat v zahraničí, případně poskytovat přeshraniční služby, by měli mít možnost využít asistence jednotného kontaktního místa. Tam dostanou vysvětlení ohledně veškerých formalit a postupů, jež musejí splnit, aby mohli své podnikání zahájit, to celé proběhne v jejich mateřském jazyce. Tato jednotná kontaktní místa jsou klíčem k úspěchu směrnice o službách. Musejí být snadno dostupná, a to jak fyzicky, tak elektronicky, jak již bylo řečeno, a musejí být interoperabilní. Je zásadně důležité, aby se na naše podnikatelské subjekty, převážně MSP, nekladla přebujelá administrativní zátěž.
<P>
Druhý aspekt se týká oblasti působnosti této směrnice. Z působnosti této směrnice je vyloučeno pro jejich zvláštní povahu mnoho odvětví. Zejména se to týká nehospodářských služeb obecného zájmu, zatímco hospodářské služby obecného zájmu sem principiálně zahrnuty jsou. Podle mého názoru zde panuje právní nesrozumitelnost a je třeba zblízka dohlížet na způsob, jakým členské státy tato pravidla uplatňují.
<P>
Má poslední poznámka se týká toho, že musíme na evropské úrovni vést skutečnou politickou diskusi o tom, co myslíme službami obecného zájmu a také o pravidlech, která na ně chceme uplatňovat.
<SPEAKER ID="039" NAME="Filiz Hakaeva Hyusmenova" LANGUAGE="BG">
Pane předsedo, členské státy měly na provedení směrnice o službách do svých vnitrostátních právních předpisů tři roky. Rok po uplynutí této lhůty jistě můžeme posoudit její provádění a nastínit náhled na větší pokrok.
<P>
Zpráva Evropské komise jasně odhaluje širokou škálu právních a administrativních požadavků v jednotlivých členských státech, různé přístupy k této směrnici a rozdílný stupeň jejího provedení. Rozvíjení jednotného trhu v oblasti služeb je velmi důležité pro vytváření nových pracovních příležitostí. Proto se domnívám, že si Komise i členské státy musejí počínat aktivněji v odstranění všech zbývajících právních a administrativních překážek.
<P>
Malým a středním podnikům je třeba poskytnout další podporu. Uplatňování zásady vícejazyčnosti v jednotných kontaktních místech a více rozšířené využívání výhod elektronické správy by poskytovatelům služeb významně usnadnilo život.
<SPEAKER ID="040" NAME="Małgorzata Handzlik" LANGUAGE="PL">
Pane předsedo, chtěla bych vyjádřit své vřelé díky paní zpravodajce za velmi dobrou spolupráci a za její otevřenost ke kompromisu. Mohu s jistotou říci, že směrnice o službách představuje klíč ke správně fungujícímu společnému trhu. Pokud nebude prováděna řádně, můžeme zapomenout na vize pana Jacquese Delorse, a mnohé iniciativy Aktu o jednotném trhu zůstanou jen prázdným slibem. Proto jménem své skupiny, skupiny Evropské lidové strany (Křesťanských demokratů), co nejdůrazněji vyzývám členské státy, aby dohnaly zbývající úkoly spojené s provedením této směrnice. Nyní, když jsme prošli krizí, potřebujeme směrnici o službách víc než kdykoliv předtím.
<P>
Veliký - a podle mého názoru vůbec největší - význam zprávy přijaté ve Výboru pro vnitřní trh a ochranu spotřebitelů spočívá v jednotných kontaktních místech, která z pohledu uživatelů stále nefungují dostatečně dobře. V některých případech je stále mnoho postupů nedostupných elektronicky. Chceme, aby jednotná kontaktní místa byla středisky uceleného elektronického kontaktu s úřady. Nesmíme ale zapomínat, že startovací pozice se v jednotlivých zemích lišily. V některých se jednotná kontaktní místa utvářela na základě již existujících struktur, jiné země je musely budovat od píky. Chceme nicméně, aby tato místa pomáhala poskytovatelům služeb stejně ve všech členských státech. Proto považuji za nutné, aby Komise vypracovala soubor osvědčených postupů, jenž by členským státům pomohl v další práci na jednotných kontaktních místech.
<P>
Na závěr mi dovolte krátce se zmínit o nedávno vydané zprávě o vzájemném posouzení. Již zpráva Výboru pro vnitřní trh a ochranu spotřebitelů obsahuje prohlášení, že členské státy nevykazují dostatečné úsilí v otázkách zjednodušení právních předpisů a že se často rozhodují nahrazovat jeden požadavek jiným. Obsah zprávy o vzájemném posouzení tyto obavy bohužel potvrzuje. Stále se setkáváme se situacemi, kdy se členské státy snaží uplatnit pravidla, která mnohdy zjevně nemají z hlediska směrnice o službách žádné opodstatnění. Doufám, že další práce na této směrnici nás povede k odstranění tohoto fenoménu.
<SPEAKER ID="041" NAME="Bernadette Vergnaud" LANGUAGE="FR">
Pane předsedo, pane komisaři, vážení kolegové, když se o směrnici o službách diskutovalo v Parlamentu, prošla bezprecedentní veřejnou politickou debatou.
<P>
Paní Gebhardtová, které tímto vyjadřuji své uznání, stála v čele snah o dosažení kompromisu, a díky tomu tento text, úspěšně přijatý v roce 2006, uspokojil potřebu stimulace vnitřního trhu v oblasti služeb jakožto zdroje růstového potenciálu, potřebu vytváření pracovních příležitostí, dodržování sociálních práv, pracovního práva a zvláštní povahy služeb obecného zájmu.
<P>
V zájmu udržení této velice křehké rovnováhy bylo třeba tuto směrnici provádět s nejvyšší opatrností. To způsobilo problémy v mnoha členských státech, například obtíže při zavádění jednotných kontaktních míst a postupu vzájemného hodnocení.
<P>
A právě zde mám jisté obavy a pochybnosti ohledně francouzské volby; jedná se o volbu značně menšinovou, která vyústí v roztříštěnost jednotlivých ustanovení do celé řady zákonů a vyhlášek. Také lituji velmi restriktivní interpretace pojmu povolení k poskytování služeb. Vytvoří se tak právní nejistota v oblasti sociálních služeb týkajících se péče o malé děti a postižené, ačkoliv možnosti získat výjimku jsou ve směrnici jasně stanoveny.
<P>
Parlament se plně účastní, a bude tomu tak i nadále, na dohledu nad úspěšným prováděním této směrnice, která je klíčem k tomu, aby jednotný trh vytvářel pracovní příležitosti, aby byl blíže občanům a aby byla Evropa v každodenním životě vnímána jako něco přínosného, a ne jako negativum.
<P>
Proto vyzývám členské státy a Komisi, aby zvýšily své úsilí a zajistily pro evropské občany zcela transparentní postup.
<P>
(Předseda řečníka přerušil.)
<SPEAKER ID="042" NAME="Morten Løkkegaard" LANGUAGE="DA">
Pane předsedo, jsem si jistý, že v roce 2006 si jen málo lidí uvědomovalo, že přijímáme nástroj, který bude později velmi důležitý při pozvednutí EU z krize, která už tehdy klepala na dveře. Vzhledem k růstovému potenciálu HDP v EU až o 1,5 % a potenciálu vytvářet nová pracovní místa je třeba říci, že přijetím tohoto nástroje jsme udělali mílový krok směrem k volnému pohybu služeb. Dnes, v roce 2011, každý vidí, že zažíváme dosti rozsáhlou krizi, a proto je obzvláště politováníhodné, že některé státy podstatné části této směrnice ještě neprovedly. Tato zpráva tedy přichází ve velmi příhodný čas. Odmítat nástroj pro růst, který tato směrnice představuje, to odporuje zdravému rozumu. A trpí tím ti poslušní - ti, kteří pochopili smysl a prospěšnost rychlého, účinného a řádného provedení, mezi něž se počítá i má země.
<P>
Tolik tedy má výtka. Nyní k světlejším stránkám, jimiž bychom se pochopitelně měli také zabývat, a jimž jsme také věnovali pozornost v této zprávě. V této zprávě jsme se, myslím, dokázali vyhnout politickým konfliktům, jaké jsme zažili v minulosti, a to je dobře, protože budeme čelit mnohem důležitějším věcem, na něž musíme soustředit své síly. Dovolte mi uvést jen tři z nich. Zaprvé, je třeba využít našich zkušeností s postupy šetření a vzájemného posouzení, přičemž oboje jsou prospěšné, neboť se jedná o zkušenosti uplatnitelné i u jiných směrnic do budoucna. Proto potřebujeme v tomto procesu vyšší míru transparentnosti a já doufám, že k tomu tato zpráva přispěje.
<P>
Zadruhé, je jistě důležité podporovat správní spolupráci, zejména prostřednictvím systému pro výměnu informací o vnitřním trhu (IMI), jak už bylo několikrát zmíněno. Zatřetí, je nutné - jak už řekla většina ostatních řečníků - rozvíjet jednotná kontaktní místa do portálů ucelené elektronické správy, což ulehčí administrativní zátěž poskytovatelů služeb, kteří chtějí své služby nabízet přeshraničně.
<P>
Na závěr bych chtěl vyjádřit své díky paní Gebhardtové za její mimořádnou spolupráci, i ostatním zpravodajům, kteří se touto otázkou zabývali. Myslím, že se nám podařilo v tomto textu dosáhnout smysluplného kompromisu.
<SPEAKER ID="043" NAME="Pascal Canfin" LANGUAGE="FR">
Pane předsedo, pane komisaři, paní Gebhardtová, má skupina, skupina Zelených/Evropské svobodné aliance, v roce 2006 hlasovala proti směrnici o službách. Dnes považujeme zprávu hodnotící provádění této směrnice o službách, jež byla dříve známá jako Bolkesteinova směrnice, za zrovna tak neuspokojivou. Skupina Zelených/Evropské svobodné aliance proto bude hlasovat proti této zprávě.
<P>
Chci jasně říci, paní Gebhardtová, že jste udělala vše, co se dalo, aby bylo dosaženo co možná nejlepšího kompromisu. Ale jsem přesvědčen, že i tak jsou v této zprávě překročeny některé hranice bezpečnosti, a to znamená, že nemůžeme hlasovat v její prospěch.
<P>
Rovněž chci říci, že jste s velikou péčí zdůraznila, že bychom si neměli plést různé povinnosti, a ani já rozhodně nechci zaměňovat povinnosti členských států s povinnostmi Evropské unie.
<P>
Pokud by například Francie provedla směrnici o službách tak, že se rozhodne zařadit do ní mateřské školy, zatímco skoro všechny ostatní země se rozhodnou opačně, jedná se jednoznačně o záležitost francouzské vlády, nikoliv Evropské unie. Proto skupina Zelených/Evropské svobodné aliance nebude hlasovat proti této zprávě proto, aby kritizovala způsob, jakým byla tato směrnice provedena do francouzských vnitrostátních právních předpisů, ale rozhodli jsme se tak ze dvou hlavních důvodů.
<P>
První je, že jsme v průběhu diskusí opakovaně žádali, aby členské státy posoudily dopad počátečního provedení směrnice o službách na kvalitu pracovních míst a služeb. Toto posouzení dopadu na kvalitu pracovních míst a služeb bohužel nemohlo být do této zprávy zařazeno.
<P>
Také jsme volali po posouzení dopadů z hlediska nákladů pro správní orgány. Vždy, když se například snažíme podniknout kroky k regulaci finančních trhů, je nám řečeno, že to bude stát jmění. V tomto případě tu jsou velmi vysoké náklady pro správní orgány, a to v době, kdy jsou rozpočty napjaté. A nikdo se nemá k tomu je posoudit, aby bylo možno zvážit všechna pro a proti u směrnice o službách.
<P>
Má poslední poznámka je svým způsobem otázkou na komisaře Barniera. Bohužel jsme v této zprávě nenalezli ujištění, že Evropská komise konečně vezme do úvahy čl. 14 Lisabonské smlouvy a že předloží návrh na směrnici o veřejných službách. Můžete nám říci, kdy se Komise konečně postaví čelem ke svým povinnostem v této věci?
<SPEAKER ID="044" NAME="Malcolm Harbour">
jménem skupiny ECR. - Pane předsedo, dnešní důležitá večerní rozprava s Výborem pro vnitřní trh a ochranu spotřebitelů ukazuje, že směrnice o službách - do níž jsme v minulém parlamentním volebním období pod vedením Evelyny Gebhardtové spolu s mnoha kolegy vložili tolik úsilí - je naprosto nepostradatelná pro tvorbu budoucího růstu a pracovních příležitostí v rámci evropského hospodářství.
<P>
Chci panu Canfinovi a ostatním říci, že na vytvoření tohoto růstu a pracovních míst byly vynaloženy veliké investice v podobě času i zdrojů a jistě také systémů, jako jsou například jednotná kontaktní místa. Ale tento růst a tyto pracovní příležitosti nyní musejí přijít. V této zprávě jde o to, že už jsme udělali veliký kus práce, ale nyní potřebujeme vidět její výsledky.
<P>
Jedna z věcí, o které vím, že si pan komisař dobře uvědomuje - a která se odráží i v některých myšlenkách Aktu o jednotném trhu, který opět uvedeme do Parlamentu za dva měsíce -, je fakt, že členské státy musejí začít využívat a rozvíjet tyto nové nástroje a podněcovat firmy, aby je používaly. Kolegové si jistě vzpomenou, že se zde cílí na malé a střední podniky. Jak ukázala práce v minulé Komisi, právě ty byly administrativními překážkami, na něž narážely v celém procesu, odrazovány od zřizování a poskytování služeb v rámci Evropské unie, což je ovšem právo zaručené ve Smlouvách.
<P>
Nyní je ale opravdu potřeba zajistit, aby vše fungovalo, jak má. Součástí toho je překonat všechnu tu zakořeněnou nedůvěru a problémy, které s tím byly spojeny. Je také třeba dát jasně najevo, že se nám podařilo prosadit dosud asi největší dílčí sady deregulačních opatření na poli otevírání trhu, a to jako výsledek jediné směrnice - ostatně už jsme slyšeli o stovkách změn, jež byly provedeny. Také je třeba sdělit, že již proběhly první veliké investice členských států na podporu jednotného trhu pro podnikatelské subjekty.
<P>
A v tom všem spočívá význam jednotných kontaktních míst, která poskytují jednoduché informace, které daný podnikatelský subjekt potřebuje, pokud chce poskytovat služby v jiné zemi, totiž základní průzkum před tím, než takové podnikání zahájí.
<P>
Jedná se o dlouhodobý projekt, a tak je toto pouze první z mnoha zpráv a mnoha šetření, jež bude můj výbor vydávat a provádět i nadále. Nacházíme se na pouhém začátku něčeho naprosto zásadního pro budoucnost evropského hospodářství.
<SPEAKER ID="046" NAME="Eva-Britt Svensson" LANGUAGE="SV">
Pane předsedající, když Parlament hlasoval o směrnici o službách, hlasovala skupina konfederace Evropské sjednocené levice a Severské zelené levice proti. Byli jsme totiž přesvědčeni, že podstata směrnice o službách je založena na svobodách liberálního trhu EU, v nichž jsou svobody pro společnosti a volný pohyb služeb důležitější, než práva odborů a sociální svobody. Když se střetnou práva odborů s pravidly vnitřního trhu, vždy mají navrch pravidla vnitřního trhu. Byli jsme toho svědky za Lavalovy éry i v případě několika dalších protiodborářských rozhodnutí.
<P>
Zásada země původu byla prostě nahrazena svobodou v poskytování služeb, ale my jsme chtěli zásadu cílové země, jinak řečeno, aby se uplatňovala pravidla země, v níž je daná služba poskytována. Předložili jsme v tomto smyslu návrh, ale bohužel se nám ho nepodařilo prosadit.
<P>
Vím, že paní zpravodajka Gebhardtová chce chránit práva odborů. Píše, že směrnice nesmí podkopávat služby obecného sociálního systému, ale to není dost na to, aby skupina konfederace Evropské sjednocené levice a Severské zelené levice tuto zprávu podpořila. Hlavně proto, že v této zprávě nejsou zmíněny protiodborářské předpisy, a to i navzdory tomu, že naprosto změnily politiku pracovního trhu a omezily práva pracujících.
<P>
Tato zpráva se nezmiňuje ani o požadavcích, na nichž se předtím shodla skupina konfederace Evropské sjednocené levice a Severské zelené levice se skupinou Pokrokového aliance socialistů a demokratů v Evropském parlamentu, konkrétně se to týká toho, že potřebujeme sociální protokol, v němž nebudou odborové a sociální svobody na druhém místě až za svobodami trhu. Je nám líto, že to v této zprávě chybí.
<P>
Když Komise přistupuje k přezkumu, jak dobře směrnice funguje, jsou z toho odbory jako kontaktní bod vyloučeny, ačkoliv by to podle mě měla být vyloženě povinnost. Proto, bohužel, nemůže skupina konfederace Evropské sjednocené levice a Severské zelené levice tuto zprávu podpořit.
<P>
Dovolte mi zakončit tím, že odbory a sociální práva a kolektivní smlouvy nesmějí být nikdy vnímány jako administrativní překážky.
<SPEAKER ID="047" NAME="Mara Bizzotto" LANGUAGE="IT">
Pane předsedající, dámy a pánové, o směrnici o službách se vždy hovořilo v nevysvětlitelně optimistickém duchu. Zdá se, že Evropa očekávala, že s touto směrnicí půjde ruku v ruce mimořádné otevření trhu, že se obejde bez negativních efektů, a že přinese jen samá pozitiva. Nyní, když má být plně provedena ve všech zemích, seznáváme, že byla tato očekávání minimálně zčásti zrazena.
<P>
V některých odvětvích tato směrnice nedokáže zlepšit trh ani kvalitu nabízených služeb, natož pak vytvářet více pracovních příležitostí. Mohla bych uvést spoustu příkladů, včetně místních trhů a obchodních cestujících, kteří tvoří významnou součást regionálních tradic v mnoha členských státech včetně Itálie.
<P>
Tento sektor by měl být podle mě vyloučen z působnosti směrnice o službách. Doufám proto, že Parlament bude žádat přezkum směrnice o službách, tak, aby mohla být její působnost pozměněna, protože v současné podobě existuje vážné riziko znevýhodnění odvětví, jež mají pro hospodářství zásadní význam.
<SPEAKER ID="048" NAME="Andreas Schwab" AFFILIATION="PPE">
(DE) Pane předsedající, pane komisaři, vážení kolegové, zprávy o provádění představují mimořádně obtížný úkol a vyvolávají jen malou pozornost médií, ale mají veliký význam pro utváření evropského vnitřního trhu, zejména v současné době. Chtěl bych proto na úvod vyjádřit své vřelé díky všem, kdo pomohli tuto zprávu vydat, zejména pak zpravodajce a naší stínové zpravodajce paní Handzlikové. Pan komisař se zmínil o tom, že 90 % všech nově vytvořených pracovních příležitostí na evropském vnitřním trhu je v terciárním sektoru, tedy v odvětví služeb. Podle mého názoru a minimálně podle názoru skupiny Evropské lidové strany (Křesťanských demokratů) to znamená, že zpoždění v provádění, ke kterému nesporně došlo a v několika málo - ale přece takové jsou - členských státech stále dochází, musí být bezpodmínečně ukončeno. Žádáme komisi, aby skutečně podnikla vážné kroky k zajištění toho, aby byla směrnice o službách, která je už nějaký čas v platnosti, skutečně připravená k okamžitému použití.
<P>
Zadruhé, jelikož se v tomto odvětví jedná o 90 % všech pracovních příležitostí, také to znamená, že Komise musí pravidelně provádět přezkum působnosti této směrnice a musí zkoumat, zda není třeba do tohoto rámce zařadit i další odvětví - jistě jen okrajová odvětví.
<P>
Zatřetí bych chtěl zdůraznit, že zřizování jednotných kontaktních míst - což už bylo mnoha způsoby zmíněno - představuje jádro evropského správního práva. Jistě proto rozumím občasným stížnostem z různých členských států na byrokratické postupy ve vzájemném posouzení - jak se již zmínila paní Gebhardtová. Ale pokud chceme jednotný trh, pak musíme na zajištění jeho funkčnosti a úspěchu pracovat.
<P>
Proto mě, pane komisaři, mimořádně těší, když vidím, že jste už i tak dostal na tisíc návrhů oznámení o změnách přijatých v rámci vnitrostátních právních předpisů jednotlivých členských států. Doufám, že je budete dostávat i nadále. Toto vše nemá sloužit k zatížení místních společenství spoustou byrokracie, ale naopak to slouží k zajištění životaschopnosti jednotného trhu pro poskytovatele služeb.
<SPEAKER ID="049" NAME="Anna Hedh" AFFILIATION="S&amp;D">
(SV) Pane předsedající, provádění směrnice o službách bylo v mnoha členských státech složité. Mnoha způsoby to přispělo k otevřenějšímu vnitřnímu trhu se vším, co k tomu patří, ale zaznamenali jsme také případy, kdy to tak dobře nefungovalo.
<P>
Jako švédská sociální demokratka se musím zmínit o situaci u nás, kde po vládním provedení směrnice do švédského práva vůbec neexistuje podmínka, aby měly cizí společnosti ve Švédsku zástupce s právem na vyjednávání a s právem uzavírat kolektivní smlouvy s příslušnými odborovými organizacemi. Jedná se o typický problém spojený s prováděním této směrnice, protože v ní není nijak obsažen zákaz ukládání takových požadavků, a existuje několik zemí, které podobné problémy úspěšně vyřešily, aniž by se dostaly do téže situace.
<P>
Model švédského pracovního trhu je založen na tom, že sociální partneři na sebe berou spoluzodpovědnost za regulaci mezd a pracovní podmínky. Pracovník, který ve Švédsku nepracuje na kolektivní smlouvu je tak ohrožen, že bude mít oproti ostatním pracovníkům horší podmínky a nižší úroveň ochrany. Je proto nanejvýš důležité, aby byla zavedena pravidla, která pro zahraniční společnosti stanoví povinnost mít ve Švédsku přítomného zástupce, který bude vést kolektivní vyjednávání a uzavírat kolektivní smlouvy.
<P>
Doufám, že se tato zpráva předložená v souladu s čl. 16 odst. 4 směrnice o službách, která má být předkládána vždy před koncem roku, bude zabývat i tímto druhem problémů, které souvisejí spíše s nadměrným, než s nedostatečným prováděním.
<SPEAKER ID="050" NAME="Sophia in 't Veld" AFFILIATION="ALDE">
Pane předsedající, chtěla bych poděkovat naší zpravodajce, která už po mnoho let odvádí výtečnou práci. Prohlásila, že směrnici je třeba provádět správně. Souhlasím, ale je třeba ji provádět i včas.
<P>
V červnu 2010 byla směrnice provedena jen asi v polovině členských států - více než půl roku po uplynutí lhůty. A jak si stojíme dnes, pane komisaři? Provedlo už dnes, více než rok po termínu, všech 27 členských států tuto směrnici? Pokud ne, pak myslím, že je to smutné.
<P>
Překážky v provádění nejsou technické povahy, jedná se o nedostatek cílevědomosti a politické vůle. Samotná směrnice o službách byla velmi skrovným kompromisem a představuje méně než pouhé minimum nutné k dosažení skutečného vnitřního trhu. Nyní se členské státy loudají a směrnici provádějí jen neochotně a pozdě. A to je krátkozraké. V dobách hospodářské krize si nemůžeme dovolit plýtvat příležitostmi k růstu a k vytváření pracovních příležitostí, protože zatímco je Evropská unie zahleděná do sebe a dělá si starost jen o své vnitřní hranice, zbytek světa se točí dál. Nečeká na nás. Pokud chceme uskutečnit strategii Evropa 2020, budou muset členské státy pokročit v provádění směrnice o službách.
<SPEAKER ID="051" NAME="Edvard Kožušník" AFFILIATION="ECR">
(CS) Pane předsedající, já jsem rád, že jste tady zmínil těch tisíc změn, které provedly jednotlivé státy. Je tomu totiž více než rok, co měla být do právních řádů všech členských států Unie transponována směrnice o službách. Bohužel ale evidentně těch tisíc změn nestačí. Některé státy ve snaze uplatňovat protekcionistická opatření ve svých domácích ekonomikách nepovažovaly implementaci této směrnice za svou prioritu. Paradoxně přitom důsledná implementace směrnice o službách a odbourávání bariér pro přeshraniční poskytování služeb mohly zafungovat jako katalyzátor ekonomického růstu celé Unie, který by umožnil rychlejší překonání ekonomické krize.
<P>
V souvislosti s implementací směrnice mě velmi znepokojuje, že jednotná kontaktní místa, která měla usnadnit život podnikatelům tím, že jim budou poskytovat informace týkající se podnikání jak v daném státě, tak i v ostatních členských státech, zatím fungují jenom ve čtrnácti státech. Pane komisaři, tak jak Vás znám, věřím společně s kolegy, že budete pokračovat ve svém úsilí o implementaci "Single Market Act" a že budete po členských státech důsledně vyžadovat transpozici směrnice o službách do právních řádů, a to včetně jejího faktického naplňování. Úspěšná implementace této směrnice je základním předpokladem pro vytvoření jednotného vnitřního trhu. V našem výboru IMCO budete mít určitě podporu.
<SPEAKER ID="052" NAME="Patrick Le Hyaric" AFFILIATION="GUE/NGL">
(FR) Pane předsedající, pane komisaři, dnes večer toho zaznělo mnoho o technických otázkách, jež se vztahují k provádění směrnice o službách, ale já se domnívám, že by bylo daleko prospěšnější, kdybychom se všichni věnovali skutečnému hodnocení jejího uplatňování. Proč si dnes, kdy čelíme krizi v její plné šíři, nepřiznat, že všechny případy deregulací tuto krizi ještě zhoršují a poškozují služby poskytované občanům, a že to platí všude - jak v Evropské unii, tak celosvětově?
<P>
Pane Barniere, právě jste řekl, že se o této směrnici vedly někdy iracionální diskuse. Ale jistě dobře víte, že ve Francii se v současné době vede pracovněprávní spor v rámci jedné přepravní společnosti, protože se tam proti sobě ve jménu zásady země původu postavili polští a francouzští řidiči.
<P>
Navíc služby obecného zájmu jsou všude rušeny nebo privatizovány. Nyní je cílem dále rozšířit Bolkesteinovu směrnici spolu se směrnicí o jediném povolení, což chcete zrovna tak prosadit zde v Parlamentu, a to i přesto, že Výbor pro zaměstnanost a sociální věci neměl možnost se k tomu vyjádřit! Nyní budete pracovníky nutit, aby nejen konkurovali proti sobě navzájem, ale i proti pracujícím přistěhovalcům.
<P>
Navíc se ještě nevyjasnila situace okolo sociálních služeb obecného zájmu. Ke zdravotnictví, bydlení, místním společenstvím a péči o dítě se nesmí přistupovat jako ke zboží. Proto by v případě uplatňování této směrnice pomohlo skutečné posouzení dopadu na zaměstnanost, život v regionech a rovněž na spotřebitelské ceny, protože každý vidí, že ceny energií stále stoupají stejně jako ceny v dopravě, ačkoliv nám bylo řečeno, že se v důsledku konkurenčního boje sníží.
<SPEAKER ID="053" NAME="Trevor Colman" AFFILIATION="EFD">
Pane předsedající, má strana je setrvale proti směrnici o službách. Tato nelegislativní zpráva zdůrazňuje, že tato směrnice má potenciál pro další integraci hospodářství EU.
<P>
Uznává se v ní, že dopad této směrnice na hospodářství, podniky a občany nelze posoudit dříve, než bude provedena ve všech členských státech. Proto se v ní vyzývá k bližšímu a pečlivému dohledu ze strany Komise a k podávání pravidelných zpráv o provádění. Tato zpráva také v rámci návrhu rozpočtu na rok 2012 předpokládá příslušné finanční zdroje na zahájení osvětové kampaně v celé Evropské unii a na vzdělávací programy pro úředníky.
<P>
Navrhuje se v ní větší regulace, větší dohled a větší výdaje v době, kdy po lidech v Evropě chceme, aby se vyrovnali s požadavky větší úspornosti. Znamená to jen větší nereálnost, větší byrokracii a větší zděšení.
<SPEAKER ID="054" NAME="Lara Comi" AFFILIATION="PPE">
(IT) Pane předsedající, pane komisaři, dámy a pánové, věřím, že přijetí směrnice o službách bylo významným úspěchem pro dosažení zásadního cíle Evropské unie, totiž vytvoření jednotného trhu služeb. Souhlasím s názorem, že její plné provedení nám umožní uvolnit mimořádný hospodářský potenciál a vytvořit pracovní příležitosti. Chtěla bych vyzdvihnout některé aspekty, jež si podle mého zasluhují pozornost.
<P>
Především je třeba, aby pro nás úplné a přesné provedení této směrnice do domácích právních řádů zůstalo absolutní prioritou. V tomto ohledu si myslím, že by měl Parlament hrát významnější roli v dohledu nad jejím prováděním v jednotlivých členských státech, a to jak proto, že týž Parlament na dlouhé a složité legislativní cestě této směrnice hrál tak významnou úlohu, tak proto, že vzhledem k důležitosti této věci je žádoucí, aby náležitě a spravedlivě zazněl a byl vzat v potaz hlas občanů.
<P>
Navíc je třeba bezodkladně vysvětlit otázky, jež některé země vznesly, jak interpretovat oblast působnosti této směrnice, aby byla zajištěna její právní jistota a účinnost.
<P>
Při zřizování jednotných kontaktních míst je třeba stále více využívat informační technologie, je třeba poskytovat on-line služby se snadnou dostupností především pro malé a střední podniky, což zajistí interoperabilitu s dalšími portály v ostatních členských státech, a tím bude možno překonat každodenní problém jazykové bariéry.
<P>
Co se týče postupu vzájemného hodnocení, který tato směrnice předpokládá, může to být při správném provedení skutečně užitečné pro stanovení osvědčených postupů, jež mohou fungovat jako stimul pro země, jež v provádění směrnice a prosazování konvergence právních předpisů nejvíce zaostávají.
<SPEAKER ID="055" NAME="Olga Sehnalová" AFFILIATION="S&amp;D">
(CS) Pane předsedající, jednotný trh služeb v Evropě stále nenaplňuje svůj potenciál. Výrazné zlepšení měla přinést směrnice o službách, jejímž cílem mělo být odstranění bariér poskytování služeb napříč Evropou. Bohužel se tak zatím neděje. Proto vítám zprávu paní poslankyně Gebhardtové. Ztotožňuji se s názorem, že je zapotřebí účinně působit na členské státy, aby zrychlily zapracování směrnice do svých národních předpisů a plně ji dokončily. Ale za stejně důležité považuji to, aby se malé a střední firmy a živnostníci dozvěděli, že vůbec existují místa, která jim jsou schopna pomoci s jejich podnikáním v oblasti služeb. Za klíčový aspekt proto považuji zviditelnění jednotných kontaktních míst.
<P>
Z tohoto důvodu jsem se ve svých pozměňovacích návrzích zaměřila především na nutnost intenzivní informační kampaně na podporu tohoto projektu. Ta by měla být zaměřena na všechny zúčastněné strany, včetně orgánů veřejné správy. Evropská unie může mít ty nejlepší úmysly, připravit tu nejlepší legislativu a podpůrná opatření, které mohou dokonce všechny státy implementovat, jak nejlépe dovedou, ale pokud se o tom firmy a živnostníci nedozvědí, výsledek bude vždy rozpačitý.
<P>
I v rámci aktu pro jednotný vnitřní trh se snažíme přizpůsobit Evropu nejen občanům a spotřebitelům, ale také firmám a živnostníkům. Proto jim naslouchejme, ale především jim dávejme dostatek přístupných informací.
<SPEAKER ID="056" NAME="Anneli Jäätteenmäki" AFFILIATION="ALDE">
(FI) Pane předsedající, základní otázkou týkající se provádění této směrnice je následující: jaký má směrnice o službách význam pro podniky, spotřebitele, občany a HDP?
<P>
Především mě zajímá, jak se to týká menších podniků. Je chvályhodné, že se zpráva zmiňuje o malých a středních podnicích, jejich potřebách a zvláštních podmínkách. Ale neobsahuje žádnou hlubší analýzu toho, co směrnice o službách znamená pro podniky jiných velikostí a v jiných odvětvích. O tom bych chtěla mít mnohem přesnější informace.
<P>
Nemáme například žádné informace o tom, nakolik malé a střední podniky zvýšily svou přeshraniční činnost. Jelikož menší podniky musely přijmout povinnosti vyplývající ze směrnice o službách, bylo by dobré vědět zejména to, jaké výhody jim z této směrnice plynou.
<SPEAKER ID="057" NAME="Zuzana Roithová" AFFILIATION="PPE">
(CS) Pane předsedající, není pochyb, že směrnice o službách měla být klíčová pro otevření cesty k rozvoji služeb v členských státech, zejména pak pro přeshraniční využívání mnohem většího spektra možností jak pro podnikatele, tak také pro spotřebitele. Problém je, že v řadě členských států stále přetrvává protekcionismus.
<P>
Dnes, kdy po několika letech vedeme rozpravu o implementaci této směrnice, chci vyslovit politování nad tím, že nám trvalo 5 let, než původní Bolkensteinova směrnice po okleštění, ale i po doplnění řady věcí zde v Parlamentu vešla konečně v platnost. A nyní vlastně ani nemáme v rukou jednoznačný důkaz o tom, že přinesla to, co přinést měla, a to proto, že v členských státech stále chybí pochopení pro filozofii a smysl jednotného vnitřního trhu. Je mi velmi líto, že pět zemí nemá funkční jednotná kontaktní místa, ale mnohem závažnější je, že i mezi těmi ostatními kontaktními místy v členských státech není zatím vlastně vytvořena kvalitní interoperabilita.
<P>
Jak už tady mí předřečníci řekli, problém je v tom, že zejména malí podnikatelé nemají vlastně ještě dostatek informací o tom, co jim kontaktní místa mohou přinést, a v některých zemích tato místa ani neexistují. To, co považuji za přínosné, je, že členské státy vlastně samy sebe mezi sebou hodnotí. Snad to přinese nějaký kýžený efekt v budoucnosti. Já chci poděkovat paní zpravodajce a také stínové zpravodajce Handzlikové za to, že v podstatě pravdivě popsaly situaci, jaká tady před námi je. Chtěla bych upozornit na článek 36, ve kterém tato zpráva připomíná, že členské státy jsou povinny provést posouzení rizik a zajistit tak, aby podniky při provádění potřebných postupů elektronickou cestou nenarážely na zbytečné překážky.
<SPEAKER ID="058" NAME="Jens Geier" AFFILIATION="S&amp;D">
(DE) Pane předsedající, pane komisaři Barniere, dámy a pánové, všichni víme, že Evropská unie nemá nejlepší pověst. Často to pramení z toho, že se pracovníci domnívají, že není dost chráněna rovnováha mezi svobodou a bezpečností, případně že je třeba ji v mnoha oblastech znovu nastolit. To je patrné například u směrnice o službách, protože se jedná o důležitý motor pro vnitřní trh, ale zároveň také poukazuje na omezení tohoto trhu. Přezkum je proto důležitý. Je to složitý úkol, ke kterému nám paní Gebhardtová poskytla naprosto perfektní odpovědi.
<P>
Jsou zde nicméně výzvy, jež je třeba překonat. Směrnice o službách nesmí za žádných okolností podkopat základní zásadu stejné mzdy za stejnou práci v témže místě. Proto musíme za pomoci všech možností sledování, jež máme k dispozici, pečlivě zajistit, aby ani přeshraniční služby tuto zásadu neporušovaly.
<P>
Jednotná kontaktní místa musejí poskytovat spravedlivý přístup na trh v té zemi, kde má být daná služba poskytována. Ale nejsou to jen samotní poskytovatelé služeb a společnosti, pro které je například v mém domovském městě Essenu vyčleněno šest úředníků - na čtyři města - kteří mají tyto záležitosti na starosti. Jsou tam také pro pracovníky. Proto je naprosto zásadní, jakými jazyky se v těchto jednotných kontaktních místech mluví. Ve Výboru pro regionální rozvoj jsme o tom vedli vyloženě zoufalou diskusi. Podle mého názoru by se zde jazyky sousedních zemí používat měly.
<SPEAKER ID="059" NAME="Amalia Sartori" AFFILIATION="PPE">
(IT) Pane předsedající, pane komisaři, paní zpravodajko, dámy a pánové, jako mnoho dalších poslanců chci i já připomenout veliké úsilí, které jsme všichni museli vynaložit na překonání četných překážek, než jsme mohli s konečnou platností schválit směrnici o službách. Dnes, čtyři roky poté, stojíme před hodnocením toho, co se udělalo, a já si myslím, že je to nezbytné.
<P>
Domnívám se, že pro dosažení řádného a přesného provedení této směrnice ve všech členských státech je třeba používat všechny dostupné nástroje a ověřit, zda jsou provedené právní změny také uplatňovány, a to především na regionální úrovni zvláště v těch zemích, kde je citelnější federalistické uspořádání.
<P>
Proto považuji za naprosto zásadní, aby všichni zúčastnění podnikli rozhodné kroky pro zajištění včasného provedení této směrnice, tak aby se nepromrhalo úsilí, jež vynaložily členské státy, kde provádění pokročilo více, a které by tak čelily vážným potížím s přístupem na vnitřní trh, což by představovalo překážku pro využívání jedné z jejich nejdůležitějších výhod.
<P>
Obtížnost uvést ve známost všechny novinky a aspekty tak důležité směrnice, jako je tato, tak na vlády klade požadavky pořádat systematicky prostřednictvím příslušných orgánů informační a komunikační kampaně v rozsahu, jak ho stanoví znění tohoto právního předpisu. Dosud žádné takové kampaně zorganizovány nebyly.
<P>
Chtěla bych skončit nesouhlasnou poznámkou ohledně významu postupu vzájemného hodnocení, který se ukázal jako mimořádně užitečný, protože vnitrostátním právním předpisům dodal na transparentnosti a podnítil systematický dialog mezi jednotlivými členskými státy.
<SPEAKER ID="060" NAME="Konstantinos Poupakis" AFFILIATION="PPE">
(EL) Pane předsedající, pane komisaři, chtěl bych začít blahopřáním zpravodajce a stínovým zpravodajům za tuto zprávu a za ducha spolupráce, jejž prokázali. Za hlavními problémy se zaváděním směrnice - navzdory tomu, že většina členských států učinila značný pokrok - stojí v zásadě dva důvody, jak se píše v této zprávě. Zaprvé, společnosti nemají dostatek informací o tom, co v kterém členském státě platí. Zadruhé je to nadbytečná administrativní zátěž v podobě časově náročných postupů.
<P>
Tyto problémy představují závažnou překážku pro přeshraniční obchod v odvětví služeb a pro rovné konkurenční podmínky na trhu se vším, co k tomu patří.
<P>
Proto je zásadně důležité, má-li být tato směrnice uplatňována správně, aby jednotná kontaktní místa fungovala jako portály elektronické správy, a tím umožnila plnit postupy a formality na dálku a současně by měla poskytovat informace o pracovním právu a hlavně o daních.
<P>
Pokud ale chceme dokončit tento trh, podporovat růst a vytvářet nové pracovní příležitosti, potom, myslím, nejen že by měly členské státy urychlit provádění této směrnice, ale měly by rovněž okamžitě vyřešit některé její nejasné jednotlivosti. Potom to přinese prospěch celé společnosti a malým a středním podnikům a zároveň ochranu práv pracovníků.
<SPEAKER ID="061" NAME="Seán Kelly" AFFILIATION="PPE">
(GA) Pane předsedající, předně bych chtěl vyjádřit svou vděčnost, že mi skupina umožnila promluvit v této rozpravě a chci také ocenit výtečnou a důležitou práci paní zpravodajky a pana komisaře Barniera.
<P>
Od doby, co jsem v Evropském parlamentu, pořád slyším, že potřebujeme více Evropy. Toto pojetí pochopitelně vítám. Nedávná hospodářská krize nám všem tuto myšlenku přiblížila, zvláště v mé zemi.
<P>
V Irsku právě probíhají volby a je velmi zajímavé, že se hovoří více o EU než o domácích záležitostech. Zjevně je to důsledek pomoci MMF-EU. Irská hlava státu nicméně strávila v Evropě dva dny, což se dosud nestalo - jeden s předsedou Barrosem a dnešek s kancléřkou Merkelovou. To ukazuje na to, že naše vztahy s Evropou jsou intenzivnější, než kdy předtím.
<P>
Nyní má tato směrnice potenciál pomoci nám všem napříč Evropou vybřednout z hospodářské krize a vytvořit blahobyt. Mnoho zemí bohužel tuto směrnici neprovedlo do svých právních řádů, což se týká i mé země. Doufejme, že se to s novou vládou změní.
<P>
Veliký potenciál tu je zejména v souvislosti s malými a středními podniky. Zatím nebyl využit, protože o tom tyto podniky nevěděly kvůli jazykovým obtížím atd. Na prvním místě jistě stojí provedení směrnice do právního řádu. Zadruhé musí EU stanovit mantinely a uvalit sankce na země, které nedodržují lhůty. Dosud to bylo až příliš jednoduché. Chceme-li zaznamenat pokrok, je to třeba udělat.
<P>
Kdyby měl každý malý a střední podnik o jednoho zaměstnance navíc, v Evropě by nebyla nezaměstnanost.
<P>
Jak řekl pan Harbour a další, je to veliká příležitost. Nemůžeme si dovolit otálet.
<SPEAKER ID="063" NAME="Ildikó Gáll-Pelcz" AFFILIATION="PPE">
(HU) Pane předsedající, pane komisaři, předně bych chtěla zdůraznit, že maďarské předsednictví přikládá veliký význam úspěšnému dokončení postupu vzájemného hodnocení a zkoumá kvalitu provedení směrnice ze strany jednotlivých členských států. Nelze ale dost silně zdůraznit, jak je důležité, abychom zvýšili přístup k informacím, konkurenceschopnost, a tím i mobilitu podniků, a to především těch malých a středních. Přispět k tomu samozřejmě můžeme i usnadněním přeshraniční činnosti MSP. Vícejazyčné jednotné kontaktní místo v tom může hrát - a také hraje - důležitou úlohu. Maďarská vláda vždy dodržovala a bude dodržovat lhůty pro provedení všech prvků směrnice o službách do maďarského práva a do praxe. Podle mého názoru je tato směrnice správně formulovaná, ale v zájmu dosažení jejích cílů je nutné, aby všechny členské státy respektovaly a plnily všechny její aspekty včas a aby dodržovaly lhůty.
<SPEAKER ID="064" NAME="Jutta Steinruck" AFFILIATION="S&amp;D">
(DE) Pane předsedající, pane komisaři, dámy a pánové, volný pohyb pracovníků, svoboda usazování a volný pohyb služeb jsou pro vnitřní trh životně důležitými pilíři. Nesmějí ovšem fungovat jako brána k sociálnímu dumpingu. Poskytovatelé služeb musejí dodržovat právní předpisy státu, v němž působí. Zásada cílové země proto musí být uplatňována konsistentně. Aby tomu tak bylo, musejí si také všechny členské státy udělat své domácí úkoly.
<P>
Má domovská země, Německo, v tomto svůj domácí úkol nesplnila, protože zde zjevně chybějí rámcové podmínky pro spravedlivou mobilitu a sociální zabezpečení. V mnoha oblastech neexistuje žádná závazná minimální mzda, kontrola nenahlášené práce je nedostatečná a běžně se u nás obchází pracovní právo prostřednictvím fiktivních samostatně výdělečných osob. Jak už řekl pan Geier, potřebujeme rovněž poradenská centra v různých jazycích pro vyslané pracovníky, ne jen pro společnosti. Jestliže má být volný pohyb služeb prospěšný také pracovníkům, pak ještě musíme dokončit své domácí úkoly.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) Pane předsedající, směrnice o službách ustanovuje obecný právní rámec pro členské státy, veřejnou správu a místní orgány, který má za cíl zjednodušit postupy a harmonizovat ustanovení týkající se práva usazování a volného pohybu služeb. Také je v ní ustanoveno zřizování jednotných kontaktních míst, jež mají nabízet pomoc poskytovatelům služeb, zejména malým a středním podnikům.
<P>
Vyzýváme členské státy, aby přeměnily jednotná kontaktní místa v portál elektronické správy, který poskytne kompletní škálu on-line služeb pro poskytovatele služeb, kteří chtějí založit podnik nebo poskytovat přeshraniční služby. Členské státy musejí zajistit dostupnost jednotných kontaktních míst, a to včetně možnosti plnit všechny formality a postupy na dálku elektronickou cestou. V zájmu elektronické interoperability jednotných kontaktních míst a vzájemné uznávání elektronických podpisů vyzýváme Komisi, aby urychlila přezkum směrnice 1999/93/ES o elektronických podpisech a přijetí legislativního aktu upravujícího vzájemné uznávání elektronické identifikace a elektronického ověřování, aby se usnadnilo poskytování přeshraničních veřejných služeb na jednotném trhu.
<SPEAKER ID="066" NAME="Edit Herczog" AFFILIATION="S&amp;D">
Pane předsedající, maďarský počítačový odborník může legálně pracovat v České republice, což je báječné. Pochopitelně se to stávalo i v minulosti, ale v rámci černého trhu. Jedním z našich největších úspěchů je, že se lidé mohou přesouvat legálně.
<P>
Jen osm procent MSP vytváří patnáct procent svého obratu na evropských trzích. Pokud bychom to jednoduše zdvojnásobili, aby 20 procent MSP vytvářelo 30 procent tohoto obratu na vnitřním trhu, dosáhli bychom toho, co chceme. Za jeden rok jsme se dostali na cestu k uskutečnění tohoto cíle.
<P>
Chtěla bych poděkovat všem, kdo na směrnici o službách v minulosti pracovali, i těm, kdo ji provedli do vnitrostátních systémů v jednotlivých členských státech. Pro každou vládu je to velká motivace přejít na elektronickou správu a využívat nové informační a komunikační technologie. Je třeba pozorně se zabývat drobnějšími potížemi s jazyky, což musíme zlepšit. Ale zásadním úspěchem směrnice o službách je to, že bude mít v nadcházejících letech veliký dopad na evropské hospodářství. Spolu s úspornými programy se jedná o úspěch, takže bych chtěla poblahopřát zpravodajce a všem zúčastněným.
<SPEAKER ID="067" NAME="Morten Løkkegaard" AFFILIATION="ALDE">
(DA) Pane předsedající, chtěl bych jen v krátkosti něco dodat ke svému minulému vystoupení. Mnoho z nás, kdo jsme zde dnes hovořili, se zmínilo o tom, že některé země dosud nemají svá jednotná kontaktní místa, a proto bych jen chtěl přímo vyzvat pana komisaře, aby osobně zasáhl, když navštěvuje všechny tyto země, a aby v těchto zemích znovu zdůraznil, že tato jednotná kontaktní místa musejí být zřízena. Je třeba nastavit správné podmínky. Nebudu se stavět do role experta v tom, jak vyvinout účinnější tlak na státy, které to ještě nesplnily, ale velmi doufám, že jako komisař osobně přispějete svou troškou k nátlaku na tyto země. Myslím, že je prostě skandální, že po 14 měsících nedokázaly některé země toto splnit.
<SPEAKER ID="068" NAME="João Ferreira" AFFILIATION="GUE/NGL">
(PT) Pane předsedající, pane komisaři, je užitečné i nutné, abychom si zde připomněli zápasy, které vedou pracovníci v různých zemích proti této směrnici, zápasy, které dohromady nabyly vyloženě evropského rozměru, zápasy, které umožnily z prvního návrhu směrnice vymazat nebo pozměnit některé nejnegativnější prvky. Tato diskuse ale jasně ukazuje, že příčiny obav a důvody k zápasu nepominuly.
<P>
Je tomu tak v první řadě proto, že všechny oblasti, v nichž státy mohou a musejí plnit své sociální povinnosti prostřednictvím veřejných služeb, nebyly jasně vyňaty z působnosti této směrnice. Jak dobře víme, pojem veřejných služeb byl zkreslen zúženým pohledem na ně. Proč je omezována možnost zásahu členských států do ochrany jejich jedinečnosti a do obrany vlastních výrobních a podnikatelských struktur? To proto, že svoboda usazování a volný pohyb služeb stále převládá nad sociálními a pracovními právy, jež jsou stále více degradována s tím, jak posiluje tento jednotný trh.
<P>
Pane předsedající, pane komisaři, skutečným příspěvkem k ochraně zájmů malých a středních podniků by bylo okamžité zastavení takzvaných úsporných plánů, které je dusí, jak se to děje v mnoha zemích včetně Portugalska.
<SPEAKER ID="069" NAME="Evelyn Regner" AFFILIATION="S&amp;D">
(DE) Pane předsedající, jak vidíte, mnoho, mnoho poslanců by chtělo využít postupu zvednutím ruky, protože je tato záležitost pro nás tak absurdně důležitá. Pocházím z Rakouska, což je země, v níž ještě směrnice o službách nebyla provedena. Důvodem je ústavní pořádek - k příslušným změnám spolkového ústavního zákona bylo třeba požadované většiny, ale tu není tak snadné získat. Chtěla bych upřímně poděkovat paní zpravodajce Gebhardtové, a to nejen proto, že po tak dlouhou dobu prokazovala v této věci tak veliké zaujetí, ale také proto, že se spolu se stínovým zpravodajem pokusila do této zprávy skloubit principiální i praktickou stránku věci. Ona principiální stránka zdůrazňuje důležitost vynětí sociálních a zdravotních služeb. Praktickou stránku představuje například schopnost najít, co hledáte, a možnost najít potřebné informace na internetu.
<P>
Hlavním důvodem mého vystoupení bylo vyjádřit rozladění nad tím, že ani po provedení směrnice o službách nebude zajištěna možnost účinně kontrolovat mzdový a sociální dumping.
<SPEAKER ID="070" NAME="Sylvana Rapti" AFFILIATION="S&amp;D">
(EL) Pane předsedající, já jsem z Řecka, které na rozdíl od Rakouska začalo směrnici o službách uplatňovat před několika málo měsíci v roce 2010, kdy byla provedena do vnitrostátního právního řádu.
<P>
Jsme na to velmi hrdí, protože se nám to podařilo v dobách, které pro Řecko znamenají těžké období krize. A to, že se nám to podařilo, je velmi důležité, protože první, kdo využijí výhod plynoucích ze směrnice o službách, zvláště jednotných kontaktních míst, budou malé a střední podniky, které v evropském hospodářství potřebujeme ze všech nejvíce.
<P>
Chtěla bych zopakovat dvě věci, které řekl jiný řecký poslanec, který hovořil. Pan Poupakis ze skupiny Evropské lidové strany (Křesťanských demokratů) řekl, že je velmi důležité mít informace a že je neméně důležité odstranit administrativní zátěž.
<P>
Na závěr musím z celého srdce poděkovat paní Evelyně Gebhardtové. Již od minulého volebního období jako matka pečovala o toto dítě, totiž směrnici o službách. Umožnila mu růst a myslím, že ve spolupráci s "tatínkem" komisařem Barnierem bude moci tato směrnice růst jako jejich dítě ku prospěchu evropských občanů.
<SPEAKER ID="071" NAME="Předsedající">
Paní Raptiová, dal jsem vám o trochu více času, protože porod vždy trvá o něco déle. Doufám, že se bude dítěti dařit dobře!
<SPEAKER ID="072" NAME="Michel Barnier" LANGUAGE="FR">
Pane předsedající, je pravda, že jsme s paní Gebhardtovou úzce spolupracovali, to ale neznamená, že jsme vždy ve všem vzájemně souhlasili. Nemám k tomu žádnou další poznámku kromě toho, že musíme pracovat inteligentně, paní Raptiová.
<P>
Byl jsem také zasažen tím, co jste řekla, paní Raptiová. Během své nedávné návštěvy Řecka a podle toho, že se často opakují obavy, které vyjádřil pan Harbour ohledně růstového potenciálu daného v této směrnici, jsem měl sám příležitost vidět, že pokud se s ekonomikou služeb, jež je tak velmi důležitá - a znovu říkám, že ostatní zemědělsko-potravinářské a průmyslové ekonomiky jsou zrovna tak důležité nebo ještě důležitější -, bude nakládat inteligentně, v rámci daných limitů, ale s jejich plným využitím, pak zde jasně bude potenciál k růstu. Jestliže bude využívána správně, pak bude navíc tato směrnice znamenat příležitost pro otevření ekonomik, jako je ta řecká, kde jsou služby, zejména služby cestovního ruchu, neboli odvětví cestovního ruchu, tak důležité.
<P>
Chtěl bych říci panu Schwabovi a také paní Gebhardtové, že po právu zdůrazňují úlohu Parlamentu ve zlepšování této směrnice a že je dobře, že potvrzují připravenost Parlamentu bdít nad zajišťováním jejího správného provádění. Jak často říkám panu Harbourovi, i já osobně pozorně sleduji její provádění.
<P>
Dnes jsou již téměř všechny členské státy rozhodnuty přijmout horizontální legislativní akt. Paní Vergnaudová a pan Canfin upozornili - nebyli moc rádi, ale mají povinnost se k tomu vyjádřit -, že Francie stejně jako Německo upřednostnila přímou integraci zásad směrnice do svých stávajících odvětvových právních předpisů. Lidé mohou tento přístup zpochybňovat nebo kritizovat, jak jste to, paní Vergnaudová, sama udělala, ale pro nás je to v evropském kontextu jasné a platné.
<P>
Chtěl bych také upozornit paní Hyusmenovou, že 23 členských států již přijalo své horizontální prováděcí právní předpisy. Pan Kelly zmínil, že Irsko bylo poslední zemí, jež tak učinila. V dalších dvou zemích - paní Regnerová hovořila o Rakousku a Lucembursku - jsou tyto právní předpisy právě zkoumány v tamních parlamentech.
<P>
Rád bych také upozornil paní in 't Veldovou, že řízení pro nesplnění povinností jsou stále otevřená v případě sedmi členských států, jež nedokázaly oznámit svá prováděcí opatření. Proto, jak vidíte, dámy a pánové, udržujeme ducha shody a vůle. Jak už bylo dříve řečeno, jezdím po členských státech. Pan Løkkegaard zmínil zejména mé návštěvy ohledně těchto záležitostí. Ale uvidíte, že pokud to bude nutné, umíme být ještě tvrdší a otevřít řízení pro nesplnění povinností, abychom zajistili správné provádění této směrnice.
<P>
Paní Auconiová, paní Handzliková, paní Sehnalová, paní Gebhardtová a pan Harbour zdůraznili důležitost mnohojazyčnosti jednotných kontaktních míst. Sdílíme názor, že je důležité, aby byly služby mnohojazyčné, interoperabilní, elektronické a dostupné pomocí úžasného nástroje, jímž je internet. Paní Comová a paní Roithová to zmínily stejně jako paní Herzogová, když zrovna teď hovořila o těchto jednotných kontaktních místech.
<P>
Dále bych chtěl upozornit paní Handzlikovou, že Komise pracuje s členskými státy na výměně osvědčených postupů v otázkách, jako je systém pro výměnu informací o vnitřním trhu (IMI) a síť pro řešení problémů vnitřního trhu (SOLVIT). Máme skupinu odborníků, kteří mají za úkol tuto výměnu osvědčených postupů usnadnit. Zahájili jsme studii, která má zjistit, jak věci probíhají a na konci roku 2011 budeme pořádat konferenci o praktickém provozování jednotných kontaktních míst, v témže duchu jako v případě fóra o jednotném trhu, které bych chtěl zorganizovat - to byl návrh paní Thun-Hohensteinové a pana Harboura. Bude se jednat o každoročně pořádané fórum o jednotném trhu s podniky, profesními organizacemi nebo odbory, jež nám umožní zaujmout přístup, který bude humánnější, praktičtější, zaměřený více na občana, a bližší tomuto trhu.
<P>
Pan Løkkegaard a paní Gáll-Pelczová, kteří nám připomněli závazek maďarského předsednictví, zmínili postup vzájemného hodnocení. Jedná se o další novou metodu, která nám bude, jak doufám, k užitku i pro ostatní evropské dokumenty, pokud se nám to podaří. Věnuji velikou pozornost kvalitnímu vzájemnému hodnocení, které představuje moderní nástroj sestávající z kasuistického hodnocení před jeho uplatněním v dalších legislativních nástrojích.
<P>
Pan Harbour zmínil kontroly užitkovosti, které jsme zahájili. Proč jsme začali s těmito testy užitkovosti pro každou službu, které ukáží pozitivní či negativní vzájemné působení určitých evropských dokumentů? Protože si uvědomujeme, že v zájmu správného uplatňování směrnice o službách potřebujeme znát souvztažnost k jiným dokumentům. Použil bych zde příklad architekta žijícího v Belgii, který pracuje s klienty v Holandsku a který podle daných okolností může podléhat směrnici o službách, směrnici o odborných kvalifikacích, směrnicím na ochranu spotřebitelů a nadto dalším nástrojům. Proto potřebujeme zajistit, aby k sobě tyto různé evropské dokumenty dobře pasovaly, a proto hodláme provádět kontroly užitkovosti.
<P>
Chtěl bych na závěr, pane předsedající, vznést výsostně politickou poznámku, kterou jako první nadnesla paní Gebhardtová, a která je důležitá i pro mě: tato směrnice musí být uplatňována pro ty účely, pro něž byla zamýšlena a nesmí se vztahovat na další záležitosti. Budu proto stejně bdělý jako vy, pokud se týče pokušení některých členských států využít této směrnice pro jiné účely, než pro které byla zamýšlena, zvláště pro záležitosti týkající se služeb obecného hospodářského zájmu. Tuto poznámku vznesla paní Auconiová, stejně tak zrovna nyní i paní Svenssonová a paní Bizzottová.
<P>
Rovněž bych chtěl připomenout panu Canfinovi, který se mě na to ptal, že Komise se drží svého závazku a pracuje na dokumentu, který osvětlí prohlášení o veřejných službách, o službách obecného hospodářského zájmu. Můj kolega pan Almunia, komisař zodpovědný za hospodářskou soutěž, pracuje na své části aktualizace balíčku pana Montiho a paní Kroesové. Proto budete mít v otázkách prohlášení dva nástroje, jež by měly ujasnit všechny otázky a předejít tak dvojznačnostem a někdy i rozporům či nesprávnému pochopení.
<P>
Prohlášení o službách obecného hospodářského zájmu nebo veřejných službách bude vydáno někdy v průběhu tohoto roku. Také chci říct paní Geierové, že směrnice o službách by se neměla dotýkat práv pracovníků, protože tuto otázku vůbec nepojednává. Opravdu se nezabývá otázkou práv nebo otázkou vyslaných pracovníků.
<P>
Jako poslední bod bych chtěl říci panu Le Hyarikovi, jehož kritiku jsem si právě pozorně vyslechl, že tato zpráva se nezaobírá ani dopravou, ani zdravotní péčí. V žádném případě nestanovuje, že by musely být veřejné služby privatizovány; v prohlášení o službách obecného zájmu, které připravujeme, tomu budu věnovat mimořádně velikou pozornost, stejně jako i dalším otázkám.
<P>
Jinak řečeno, dámy a pánové, jsem si vědom, že tato směrnice vyvolala diskusi. Chci vám jen připomenout, že byla významným způsobem vylepšena, že je nyní velmi jasná a že ji můžeme využít při vytváření pracovních příležitostí a růstu, což naši občané očekávají. Chci, abychom byli nároční - a je dobře, že vy jste -, ale také bych chtěl, abychom byli v postoji k této směrnici objektivní a abychom budovali tento jednotný trh služeb společně, v duchu partnerství a partnerskými metodami. V každém případě - což jsem vám slíbil - jsem pevně odhodlán v příštích čtyřech letech dělat vše proto, abych umožnil reálné využití celého potenciálu této směrnice.
<SPEAKER ID="073" NAME="Evelyne Gebhardt" LANGUAGE="DE">
Pane předsedající, tato rozprava byla velmi zajímavá a přínosná. Jeden poznatek ale musím uvést, totiž že někteří lidé mají stále v hlavě starý návrh pana Bolkesteina, který měl zajistit liberalizaci a deregulaci, ačkoliv se opravdu jedná o minulou záležitost, protože podstatou směrnice o službách, tak jak je postavená nyní, je umožnit lidem uplatnit svou kvalifikaci tím, že budou moci poskytovat své služby v celé Evropské unii. O to ve směrnici o službách jde a je třeba to stále opakovat. Proto to chci znovu zdůraznit, ostatně jsme tuto změnu provedli dost jasně.
<P>
Dále bych vám všem chtěla připomenout že ve směrnici o službách rozhodně nechybí sociální doložka. Do článku 1 jsme totiž zařadili doložku, díky níž uplatněním této směrnice nemůže být ohroženo pracovní a sociální právo členských států. Pokud by snad tedy v některém členském státě k něčemu takovému došlo, pak jen jako důsledek nesprávného provádění směrnice o službách, což jsem říkala už na začátku. Pokud hovoříte o případu Rüffert a dalších, pak to se směrnicí o službách nijak nesouvisí. Tyto případy se týkají směrnice o vysílání pracovníků a jejího provádění a směrnic o veřejných zakázkách. Prosím, nedejte se ošálit a nemíchejte jablka s hruškami. Ačkoliv se z jablek a hrušek dá možná udělat dobrý kompot, v politice je takový přístup naprosto špatný. A tak musíme velmi zblízka kontrolovat, co se děje.
<P>
Opakuji svou výzvu, aby bylo zajištěno správné provedení směrnice o službách do vnitrostátních právních předpisů členských států a aby nebyla využívána k omezování práv nebo k deregulaci - to není účelem této směrnice.
<P>
Zůstává pochopitelně jasný požadavek, totiž že v každém případě v Evropské unii potřebujeme právní rámec pro ochranu služeb obecného hospodářského zájmu. Jsem velmi zvědavá, co nám k tomu Komise předloží.
<SPEAKER ID="074" NAME="Předsedající">
Rozprava je ukončena.
<P>
Hlasování se uskuteční zítra, v úterý 15. února ve 12:00.
<P>
Písemná prohlášení (článek 149)
<SPEAKER ID="074" NAME="Raffaele Baldassarre" LANGUAGE="IT">
Trh služeb představuje dvě třetiny hrubého domácího produktu Evropské unie a dvě třetiny všech jejích pracovních míst, ale i tak jen pětinu celkového objemu vnitřního obchodu EU. Proto nemohu než souhlasit s prioritami, které vyjmenovala paní zpravodajka, zejména pokud se jedná o dokončení jednotných kontaktních míst a posílení spolupráce v oblasti správy. V současné době existují jednotná kontaktní místa první generace ve 22 členských státech. To by se mohlo zdát uspokojivé nebýt skutečnosti, že jen ve 14 z nich je možné postupy splnit on-line. Naopak je nutné, aby se jednotná kontaktní místa stala součástí širší elektronické správy Evropské unie a aby nabídka byla k dispozici v různých jazycích. Konečně je nezbytné posílit spolupráci v oblasti správy, aby celý tento systém založený na komunikaci fungoval účinně. Již máme jeden velmi nápomocný nástroj, jímž je systém pro výměnu informací o vnitřním trhu (IMI). Pomáhá v práci správním orgánům, umožňuje koordinaci různých administrativních metod a doplnění chybějících informací. I tak ale bude i v budoucnu potřeba dohledu, aby byl tento systém nejen využíván, ale především aby byl správně uplatňován.
