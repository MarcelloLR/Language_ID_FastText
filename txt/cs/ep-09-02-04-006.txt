<CHAPTER ID="006">
Slavnostní zasedání - Palestinská autonomie
<SPEAKER ID="999" NAME="Předseda">
Dámy a pánové, jsem velmi potěšen a dojat, že zde mohu dnes přivítat Mahmúda Abbáse, předsedu Palestinské samosprávy. Pane předsedo, vřele vás vítám v Evropském parlamentu.
<P>
(Potlesk)
<P>
Pozvali jsme také izraelského prezidenta Šimona Perese. Dohodnutá schůzka se však bohužel kvůli oslavám šedesátého výročí vzniku státu Izraele nemohla uskutečnit. Doufáme, že se návštěva prezidenta Perese brzy uskuteční.
<P>
Pane předsedo, nejedná se o vaši první návštěvu v Evropském parlamentu. Vítám vás zde ve Štrasburku v době, která je mimořádně obtížná pro Střední východ, a zejména pro váš lid, lid Palestiny, a přitom nemohu nevzpomenout naše poslední setkání na Středním východě, které se uskutečnilo před téměř dvěma lety - na konci května 2007 - v Gaze. Přijal jste mne tenkrát v úředním sídle Palestinské samosprávy. Nikdy na naše setkání nezapomenu, neboť situace byla velmi napjatá. V té době jste vedl složitá jednání na záchranu vlády národní jednoty, kterou jste vytvořil s energií a předvídavostí. Deset dní nato potupný převrat bohužel ukončil tyto snahy.
<P>
Dnes jste přiletěl přímo z Káhiry se zastávkou v Paříži, abyste se setkal s francouzským prezidentem. V několika posledních dnech se v Káhiře uskutečnila některá velmi slibná jednání o vytvoření palestinské vlády národní jednoty.
<P>
Pokud jde o tragédii v pásmu Gazy, znepokojuje nás skutečnost, že Evropský parlament mohl vidět utrpení palestinského lidu. Evropský parlament nezůstal mlčet. Požadovali jsme okamžité příměří. Odsoudili jsme nepřiměřenou reakci nejen ze strany ozbrojených složek hnutí Hamas, ale také civilistů a mezinárodních humanitárních organizací. Rozhodli jsme se také odsoudit provokace a raketovou palbu hnutí Hamas, která bohužel - a my to odsuzujeme - na Izrael pokračovala, navzdory dohodě o příměří. Toto musí přestat.
<P>
(Potlesk)
<P>
Dámy a pánové, rád bych vzdal hold pracovníkům Agentury Organizace spojených národů pro pomoc a práci (UNRWA) za příkladnou statečnost a obětavost, se kterými svůj úkol plnili a plní i nadále. Jménem Evropského parlamentu děkuji z celého srdce těmto mužům a ženám v Organizaci spojených národů.
<P>
(Potlesk)
<P>
Požadujeme, aby byla co nejdříve znovu zahájena mírová jednání, neboť jsme přesvědčeni, že nemohou existovat jen vojenská řešení izraelsko-palestinského konfliktu. Jako politický subjekt jsme nyní zavázáni vyvinout veškeré úsilí, abychom umožnili lidem v oblasti Blízkého východu žít společně v míru, a jsme za toto úsilí odpovědní. Základním předpokladem pro mír mezi Izraelem a Palestinou je vnitropalestinské usmíření. Evropský parlament bezvýhradně podporuje pokračující jednání, vedená hlavně Egyptem, v zájmu hladké cesty k vytvoření palestinské vlády národní jednoty. Pouze tento druh vlády bude schopen zajistit potřebnou jednotu palestinského lidu.
<P>
(Potlesk)
<P>
Naléhavě žádáme a očekáváme vládu, která by dodržovala základní zásady mírového procesu, zdržela se násilí a vedla s odhodláním mírová jednání s Izraelem. Evropská unie je připravena pracovat společně s touto vládou.
<P>
Angažovanost nového amerického prezidenta Baracka Obamy a jmenování George Mitchella zvláštním vyslancem na Středním východě jsou pozitivními signály. Rozhodnutí Evropské unie - a jsem potěšen, že paní komisařka pověřená tímto úkolem paní Ferrero-Waldnerová je zde společně se svým kolegou s námi - zaměřit veškerý svůj politický a hospodářský vliv na rovnováhu a politická vůle četných arabských partnerů, ukazují, že by mělo být možné obnovení a úspěšné dokončení mírového procesu na základě řady usnesení Organizace spojených národů a arabské mírové iniciativy.
<P>
Pane předsedo Abbási, jsme vděčni za vaši přítomnost dnes zde, v tomto Parlamentu, a to říkám jménem Evropského parlamentu, ale především mluvím sám za sebe. Cítíme vůči vám značný respekt a uznání za to, co děláte v těch nejobtížnějších podmínkách. Věříme vám, neboť jste muž vyjednávání, usmíření, a tudíž také míru. Přejeme vám hodně úspěchů.
<P>
Vyzývám vás nyní, abyste se ujal slova a přednesl své poselství Evropskému parlamentu. Pane předsedo, vřele vás vítám v Evropském parlamentu.
<P>
(Potlesk)
<SPEAKER ID="096" NAME="Mahmúd Abbás">
předseda Palestinské samosprávy (přepis tlumočení z arabštiny do angličtiny). - Ve jménu nejdobrotivějšího a nejmilosrdnějšího Boha. Vaše excelence, pane Pötteringu, předsedo Evropského parlamentu, dámy a pánové, poslanci Evropského parlamentu, především bych rád vyjádřil své poděkování Jeho excelenci panu Pötteringovi, předsedovi Evropského parlamentu, a vám za to, že jsem dostal příležitost promluvit před tímto vznešeným shromážděním.
<P>
Přijel jsem k vám z Palestiny, jejíž lid je těžce zkoušen v důsledku jedné z nejdelších vojenských okupací v moderní historii. Palestina je hluboce raněna nejnásilnější, nejhrozivější a nejstrašlivější vojenskou agresí, agresí, která se zaměřuje na životy dětí, žen a starších osob, a rovněž jejich domovy, živobytí, farmy, továrny a školy. Zaměřuje se na pitnou vodu, odpadní systémy a elektřinu, ale také na nemocnice, vybavenost, silnice a mosty.
<P>
Ano, izraelská válka se zaměřuje především na životy našich lidí, jejich infrastrukturu a jejich budoucnost, stejně jako na budoucnost Palestinského státu, na němž jsme dlouho společně pracovali a o jehož ustavení stále bojujeme.
<P>
Přesvědčili jste se spolu se zbytkem světa o tom, jak jsou zanechávané napospas popálené děti, které nenacházejí své rodiče. Již jste slyšeli výpovědi lidí, volání dětí a žen, které ztratily většinu své rodiny. Ano, viděli jste již matku, která byla zavražděna, zatímco držela v náručí své dítě. Již jste viděli otce, který přišel o svých pět dětí kvůli raketovým útokům, a dívku jménem Balousha, která spala blízko svých sester a probudily ji výbuchy, jež je všechny zabily, a tisíce dětí, jejichž domy se zřítily a spadly na jejich hlavy.
<P>
Viděli jste také školu v Al-Fahura, kterou obyvatelé v regionu Jabalia považovali za bezpečnou a která přijala uprchlíky, a jak bombové granáty ukončily životy těchto nevinných uprchlíků, přičemž zde zahynulo více než čtyřicet lidí. Tito lidé měli rodiny, měli svá jména, své příběhy, ambice a naděje. Stovka dalších lidí byla přitom zraněna.
<P>
Spolu s těmito nevinnými oběťmi utrpěla i hodnota lidského svědomí, zásad Organizace spojených národů a povinností této organizace chránit mír a bezpečnost. Můžete rovněž vzpomenout, že ústředí Organizace spojených národů, její školy, kliniky, sklady potravin a léků nebyly ušetřeny této nesmyslné války proti našemu mírumilovnému a nezlomnému lidu v Gaze.
<P>
Přicházím k vám, dámy a pánové, z Palestiny a přináším otázku chlapce, který se jmenuje Luay a jenž ztratil zrak při bombovém útoku. Zeptal se mne, kdo dá jeho očím zpět světlo naděje, světlo života a jeho lidu světlo svobody a míru.
<P>
Ano, dámy a pánové, byly to děsivé scény a obrazy. To byly následky této války, která způsobila smrt více než 1 400 mučedníků, s více než 5 000 zraněnými, z nichž většina byli nevinní civilisté a velkou část z nich tvořily děti, ženy a starší osoby. Přibližně 500 zraněných je stále v kritickém stavu a den za dnem umírají, navíc k tomu, že bylo zcela zničeno 4 000 obytných domů, budov a přibližně 20 000 dalších domovů.
<P>
Znamená to, že se přibližně 90 000 lidí ocitlo bez domova a byli vysídleni. Vedle rozsáhlého poškození systému pro výrobu a rozvod elektřiny, vodohospodářství, odpadních systémů, poškození silnic a základní vybavenosti, veřejných a soukromých budov, si izraelská války vyžádala výdobytky krve a potu palestinského lidu, stovek a tisíců palestinských obyvatel, kteří pracovali po celý svůj život a přišli o plody své práce. Bylo zničeno i to, co vybudovala za patnáct let Palestinská samospráva.
<P>
Velká část této infrastruktury a řada zařízení vznikla díky příspěvkům vašich a jiných spřátelených zemí.
<P>
To jsou následky této války. Tato válka probíhá souběžně s jiným druhem agrese proti našim zemím, našim farmářům a našemu národnímu hospodářství, ke které denně dochází na Západním břehu.
<P>
Proces izraelského urovnání buď jak buď neustal. Politiky urovnání vedly k pokračování vytváření hradby separace a rovněž k posilování blokády silnic, hraničních přechodů a obléhání měst, vesnic a malých městeček a uprchlických táborů na Západním břehu, včetně Jeruzaléma.
<P>
Naopak prostředky pro usmiřovací jednotky se v loňském roce sedmnáctinásobně zvýšily ve srovnání s rokem, který předcházel procesu z Anapolis. Počet hraničních přechodů se zvýšil z 580 na 660.
<P>
Nepřestávají vojenské nájezdy ani denní zatýkání a někdy také vraždění občanů a tyranizování ze strany osadníků a jejich ozbrojených nájezdů a vypalování domů, ke kterému došlo v Hebronu, Nablusu a dalších oblastech; pokračují i teroristické útoky vedené osadníky proti farmářům v sezóně olivové sklizně, která je považována naším lidem za symbol míru a života a nikoli jen za zdroj obživy pro desítky a tisíce palestinských rodin.
<P>
Tento tragický obraz izraelských nájezdů a agresí na Západním břehu, včetně východního Jeruzaléma, nám a ostatnímu světu dokazuje, že to, čeho jsme svědky, je agresí proti celému palestinskému lidu, jeho budoucnosti a legitimním právům jako národa. Je to agrese a válka proti mírové budoucnosti a zanícenému mezinárodnímu úsilí, které bylo vynaloženo v zájmu jejího nastolení.
<P>
Toto nespravedlivé embargo vůči našemu lidu v Gaze a válka proti tomuto lidu byly však jen epizodou v kontinuální sérii opatření zaměřených na oddělení pásma Gazy od zbytku okupovaných palestinských území a rovněž na opomíjení zájmů oblasti Gazy a opomíjení zájmů všeho našeho lidu a zabránění tomu, aby náš lid dosáhl svého konečného cíle, kterým je ukončení okupace, získání svobody a práva na sebeurčení a ustavení nezávislého Palestinského státu na územích, která bylo okupována v roce 1967, s hlavním městem východní Jeruzalém.
<P>
Tuto skutečnost potvrzují stupňující se politiky urovnání, navzdory všem snahám a dohodám, včetně zprávy George Mitchella z roku 2001, z nichž poslední byla Dohoda z Anapolis, která slíbila palestinskému lidu vlastní stát na konci roku 2008. Vyvrcholením této Dohody z Anapolis byla nicméně válka v Gaze a válka o urovnání na Západním břehu, včetně Jeruzaléma.
<P>
Svět deklaroval v Anapolis neúspěch jednostranných a vojenských řešení. Deklarovali jsme také, že by Izrael měl být zavázán k tomu, aby ukončil činnosti urovnání, aby byly vytvořeny podmínky politickému procesu, který ukončí okupaci a bude naplněním práva na řešení spočívající ve dvou státech - Palestinském státu a státu Izrael. Skutečnost nám však ukazuje, že Izrael je dosud řízen militantními představami a představami na urovnání, třebaže vedoucí představitelé tohoto státu hovoří o řešení spočívajícím ve dvou státech.
<P>
S Izraelem se nemůžeme vypořádat tak, jako by to byl stát mimo veškerou odpovědnost, mimo mezinárodní právo. Musíme učinit konec takovým praktikám a musíme vedoucí představitele Izraele přivést k odpovědnosti za to, že porušují mezinárodní a humanitární právo.
<P>
(Potlesk)
<P>
Zároveň bychom měli zdůraznit, že úspěch opatření pomoci a rovněž přesídlování rodin, jejichž domovy byly zničeny, vyžaduje ukončení embarg, otevření hraničních přechodů a přizvání Izraele k odpovědnosti za jeho závazky vyplývající z dohody o pohybu a o přecházení hranic z roku 2005, což by mělo mít za následek příliv pomoci, zařízení a materiálů nezbytných pro obnovu a běžný pohyb zboží a osob. To platí pro všechny hraniční přechody v pásmu Gazy - nikoli pouze pro přechod v oblasti Rafah - a vztahuje se to také na volný pohyb na Západním břehu a bezpečnostní koridory mezi Západním břehem a pásmem Gazy v zájmu posílení jednoty palestinského území a hospodářství Palestiny.
<P>
Rád bych na tomto místě pochválil úsilí organizace UNRWA a vyjádřil jí uznání za její vytrvalou činnost navzdory překážkám, kterou vynakládá s cílem pomoci našemu lidu. Vyzývám vaši organizaci a také další organizace k podpoře tohoto úsilí ve všech oblastech.
<P>
Národní usmíření a vytvoření vlády národního usmíření je jednou z našich priorit. Připravili jsme podmínky pro toto usmíření, které ukončí spory a blokádu i volání po oddělení oblasti Gazy od Západního břehu. Upozorňovali jsme na tuto past, do níž nás chce Izrael dostat.
<P>
Proto jsme na počátku června požadovali bezpodmínečný dialog. Akceptovali jsme egyptský pracovní dokument. Naše dveře jsou otevřené stále, nedovolíme rozdělení našeho lidu a jeho jednoty ze zeměpisného hlediska; budeme pokračovat v našem zaníceném úsilí, abychom řešili jakýkoli pokus o separaci.
<P>
Jsme si vědomi záměrů a plánů regionálních sil a takových tendencí, které podporují oddělení a vyzývají k němu. Tyto síly brání egyptskému řešení, které by ukončilo vnitřní spory a oddělení. Toto řešení je podporováno na arabské úrovni Arabskou ligou a usnesením Rady bezpečnosti č. 1860, na jehož přípravy jsem se osobně podílel, spolu s arabskými a evropskými ministry.
<P>
Rád bych zdůraznil, že budeme pokračovat v úsilí zaměřeném na dosažení našeho nejvznešenějšího cíle, kterým je nalézt řešení arabsko-palestinské otázky, neboť současný stav neřeší budoucnost a vede k tomu, že se naši lidé stávají oběťmi politiky války, agrese a extremismu.
<P>
Jakmile dosáhneme vlády národního usmíření, na základě programu, který je podporován arabskou i mezinárodní stranou, umožní nám to, abychom dohlíželi nad hraničními přechody, a budeme moci nastolit úsilí obnovy ve prospěch našeho lidu a příprav pro prezidentské a parlamentní volby.
<P>
Věřím, že získáme vaši podporu, a doufám také, že nám pomůžete v organizování voleb a v dohledu nad nimi, jak tomu bylo ve volbách v roce 1996 a 2006. Doufáme rovněž, že se budeme moci spolehnout na vaši podporu v úsilí o propuštění předsedy Palestinské legislativní rady a všech poslanců, kteří byli uvězněni a jsou dosud vězni Izraele.
<P>
(Potlesk)
<P>
Podstatou konfliktu v našem regionu je izraelská okupace. Jedná se o konflikt mezi nadějemi a tužbami našich občanů zbavit se této okupace a pokusem Izraele tyto tužby zničit a zároveň o maření mezinárodního úsilí směřujícího k vytvoření palestinského státu mírovými prostředky.
<P>
Naši lidé k vám a všem mírumilovným a spravedlivým státům vzhlížejí a vyzývají vás: nastal čas, aby mezinárodní společenství přijalo svou právní, politickou a morální odpovědnost v zájmu zajištění odpovídající mezinárodní ochrany tohoto státu a umožnilo mu zbavit se této okupace a žít v míru a svobodě. Na tomto místě bych rád znovu zdůraznil naši žádost a váš požadavek vyslat mezinárodní sily, které by zajistily ochranu našeho lidu.
<P>
Slyšeli jsme o mezinárodních a arabských snahách o obnovu Gazy. Je pravda, že tyto snahy by měly být realizovány co možná nejdříve, aby se našemu lidu vrátila naděje a víra, podivujeme se však nad tím, jak dlouho ještě bude mít Izrael volnost v tom, aby ničil majetek a infrastrukturu arabského lidu.
<P>
Mezinárodní společenství musí tudíž předcházet tomu, aby se nedávné události opakovaly, a mělo by rovněž vyzvat Izrael, aby zastavil svou destruktivní politiku. Rád bych znovu poděkoval Evropské komisi za její pomoc při obnově státního zřízení a institucí Palestinské samosprávy. Rád bych zdůraznil, že závažná a komplexní jednání nemohou pokračovat bez úplného zastavení procesu urovnání - včetně toho, co je známé jako rozšiřování přirozenou cestou - a všech blokád souvisejících s urovnáním a veškerých druhů embarga.
<P>
Rád bych vás utvrdil v tom, že dosažené úspěchy palestinské vlády, pokud jde o posilování míru, veřejného pořádku a stability, nemůže opominout žádná strana. Izrael by měl dodržet lhůty a rovněž přestat oslabovat úsilí palestinské vlády nájezdy a zatýkáním. Měl by dále respektovat právní a bezpečnostní status Palestinské samosprávy, a navíc umožnit vládě provést zásadní hospodářské projekty, aniž by využíval záminek, jako jsou oblasti G a další příklady.
<P>
Již nemůžeme dále vyjednávat o ukončení okupace. To, co potřebujeme, je úplné ukončení okupace - tedy území, které bylo okupováno od 5. června 1967, jak jsme uvedli v plánu. Nemůžeme se vrátit k jednání o dílčích a podružných otázkách, když stále chybí řešení hlavního problému - ukončení okupace - a dochází k eskalaci v procesu urovnání usilujícího o posílení a prohloubení této okupace a dále k zadržování 11 000 palestinských vězňů. Jen tak bude možné, aby mírový proces získal zpět svou důvěryhodnost ve vztahu k našemu lidu a k lidu celé oblasti.
<P>
Potřebujeme, dámy a pánové, především obnovu Gazy, ale také obnovu mírového procesu. To je naše společná odpovědnost. Evropa, která v minulosti podporovala - a stále podporuje - zásady bezpečnosti a spravedlnosti v našem regionu i ve světě, musí dnes, více než kdykoli dříve, zdůrazňovat svou úlohu v komplexním a jasném partnerství s vládou prezidenta Obamy, Kvartetem pro Blízký východ a mezinárodním společenstvím. Zvolení prezidenta Obamy a postoje, které deklaruje, včetně jeho iniciativy jmenovat pana George Mitchella svým zvláštním vyslancem, povzbuzují iniciativy, které usnadní cestu k jednání a celý tento politický proces.
<P>
Chtěl bych otevřeně říci, že naším arabským rozhodnutím je realizovat arabskou mírovou iniciativu - arabskou mírovou iniciativu, která je součástí plánu a stala se islámskou mírovou iniciativou zahrnující 57 muslimských zemí. Tato iniciativa by měla být plně realizována.
<P>
Jak jsem již uvedl, je tato iniciativa součástí plánu, který přijala Rada bezpečnosti v souladu se svou rezolucí č. 1515. My tento plán nemůžeme drobit a vybírat si z něj jen jeho základy, které vycházejí z mezinárodního práva, a jednat pouze o nich. Je to naše poslední příležitost pro skutečný a spravedlivý mír v našem regionu. Všechny strany, zejména Izrael a Kvarteto, by měly v této věci dostat slovo a vyjádřit na ni upřímně svůj názor.
<P>
Musíme zdůraznit, že arabská mírová iniciativa se stala zároveň iniciativou islámskou. Je to iniciativa, která požaduje území, jež bude žít v míru. Jakmile se Izrael stáhne ze všech okupovaných oblastí, bude 57 arabských a muslimských zemí ochotno normalizovat své vztahy s Izraelem. Je to historická příležitost, která by neměla být promarněna.
<P>
Dámy a pánové, výjevy smrti a zkázy otřásají myslí a city milionů lidí na celém světě, včetně spřátelených evropských zemí. Náš lid velmi oceňuje toto živoucí lidské svědomí, musíme však v této souvislosti zdůraznit, že palestinský lid neztratí svou touhu po svobodě a životě. Očekává podporu ve svém boji za dosažení práva na svobodu a nezávislost, aby byl schopen budovat svou budoucnost a dát svým dětem právo na život v bezpečí, rozvinuté vzdělání a světlou budoucnost ve své vlasti - takové vlasti, která je hodna života a bezpečí.
<P>
Dámy a pánové, velký palestinský básník Mahmoud Darwish opakovaně řekl - pro tuto zem stojí za to žít. V této souvislosti bych vám jménem lidu tohoto velkého básníka rád vyjádřil upřímné poděkování a vděčnost za to, že jste hostiteli aktivit na jeho oslavu. Tento básník je symbolem palestinského patriotismu. Je básníkem lidskosti.
<P>
Mahmoude Darwishi, vaše básně, které ještě napíšete, o dětech v Gaze, o jejich utrpení a jejich nadějích, budou verše básníka, v němž tyto děti splynuly s jeho duchem, stejně jako on naplnil jejich věc a jejich malé sny. Děkuji vám za pozornost.
<P>
(Nepřerušovaný potlesk)
<SPEAKER ID="097" NAME="Předseda">
Pane předsedo Abbási, rád bych vám jménem Evropského parlamentu mnohokrát poděkoval za to, že jste přijel do Štrasburku a pronesl zde projev. Naším společným úkolem nyní je pracovat v zájmu míru. V Evropské unii a v Evropském parlamentu chceme být skutečnými zprostředkovateli míru. Chceme, aby lid Izraele žil v bezpečných hranicích, a chceme, aby lid Palestiny žil v bezpečných hranicích. Výchozí bod pro nás představuje lidská důstojnost. Palestinské dívky jsou ve škole stejně svědomité jako dívky izraelské. Izraelští chlapci hrají fotbal stejně tak rádi jako chlapci palestinští. Musí nastat čas mírového soužití, které bude obdobné tomu, jak jej známe z Evropy. Takové je naše přání pro Střední Východ.
<P>
Pane předsedo Abbási, přejeme vám mnoho úspěchů ve veškerém vašem úsilí o nastolení míru. Bezpečný Palestinský stát, stejně jako bezpečný stát Izrael, a nyní hovořím k Izraeli, nesmí zůstat jen vizí budoucnosti. Musí se stát skutečností, a to ještě za našeho života. Jestliže si to budeme skutečně přát, pak toho budeme schopni dosáhnout.
<P>
(Potlesk)
<P>
Pane předsedo, rád bych vám poděkoval. Jestliže to okolnosti dovolí, setkáme se znovu ve dnech 23. a 24. února. Předsednictvo Evropsko-středomořského parlamentního shromáždění mne požádalo, abych navštívil Palestinu a Izrael. Povedu delegaci, která navštíví Gazu a dále oblasti jižního Izraele. Jestliže vám to váš program dovolí, a já doufám, že ano, setkáme se v Ramalláhu. Navštívím samozřejmě i Jeruzalém.
<P>
Chceme pomoci, a to v našich hlavách i srdcích k tomu, aby na Středním Východě mohl být mír mezi Izraelem a Palestinou, mezi Palestinou a Izraelem.
<P>
Pane předsedo Abbási, rádi bychom vám poděkovali za tvrdou práci a povzbudili vás, abyste pokračoval na cestě smíření, kompromisu a míru. Dovolte, abychom vám poděkovali za návštěvu v Evropském parlamentu.
<P>
(Potlesk)
<SPEAKER ID="099" NAME="Urszula Gacek" AFFILIATION="PPE-DE">
Vážená paní předsedající, před čtyřmi měsíci byl v Pákistánu unesen polský inženýr. Zadržují jej únosci z hnutí Taliban, kteří vyhrožují, že jej dnes popraví, pokud nebudou splněny jejich požadavky. Vyzývám tento Parlament, aby podpořil vlády Polska a Pákistánu v jejich úsilí zajistit propuštění mého krajana.
