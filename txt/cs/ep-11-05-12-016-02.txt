<CHAPTER ID="016-02">
2. Ázerbájdžán (rozprava) 
<SPEAKER ID="314" NAME="Předsedající">
Dalším bodem je rozprava o šesti návrzích usnesení o Ázerbájdžánu.
<SPEAKER ID="315" NAME="Marie-Christine Vergiat" LANGUAGE="FR">
Pane předsedající, toto je další příležitost, kdy se zabýváme situací v Ázerbájdžánu. Demokratická situace v této zemi je dosti dramatická. Jde však o zemi, která není nevýznamným partnerem v rámci východního partnerství Evropské unie.
<P>
Opoziční strany a nevládní organizace stále odsuzují útoky na lidská práva a politickou represi, která je v zemi častá, o zkorumpovanosti režimu nemluvě. Hodnoty demokracie a lidských práv tvoří teoreticky vzato nedílnou součást hodnot Evropské unie.
<P>
Neměli bychom se poučit z toho, co se děje v zemích, jež nazýváme arabské, a vyžadovat po našich východních partnerech to, co jsme nevyžadovali od některých vlád, zejména v Tunisku, Libyi nebo Egyptě? Neměli bychom, pane Andore, dohlédnout na to, aby v těchto zemích, na něž máme v této záležitosti minimální požadavky, konečně zavládla demokracie?
<P>
Pokud jde o mě, domnívám se, že usnesení, o němž diskutujeme, je velmi umírněné. Z toho důvodu jsme se od něj distancovali a zdržíme se hlasování.
<SPEAKER ID="316" NAME="Charles Tannock">
autor. - Pane předsedající, Ázerbájdžán je poloautoritářský stát s vládou jedné strany, kde vládnoucí dynastie Alijevů odmítá tolerovat politickou opozici.
<P>
Loňské prosincové volby podle předpokladů přinesly drtivé vítězství strany Nový Ázerbájdžán Hejdara Alijeva. Organizace pro bezpečnost a spolupráci v Evropě (OSCE) ve své reakci uvedla, že celkový průběh těchto voleb nepřispěl dostatečným způsobem k dosažení významnějšího pokroku v rozvoji demokracie země. Ve zprávě OSCE se dále uvádělo, že v Ázerbájdžánu byla omezována svoboda projevu a že byla téměř znemožněna normální politická diskuse, zčásti kvůli přísné regulaci médií.
<P>
Nyní slyšíme nové zprávy o zneškodňování opozičních stran a novinářů. To není nic nového, ale je dobré si zde v Parlamentu občas připomenout povahu Alijevova režimu. Jedná se koneckonců o zemi, která je podobně jako všechny země EU členem Rady Evropy a součástí našeho východního partnerství EU.
<P>
Ázerbájdžán je údajně stoupencem demokracie, právního státu a lidských práv. Pravda je zcela jiná. Ázerbájdžán utrácí ohromné částky z výdělků za ropu, aby přesvědčil okolí o laskavé povaze režimu, ale přinejmenším v mém případě se mu to nedaří.
<SPEAKER ID="317" NAME="Cristian Dan Preda" LANGUAGE="RO">
Pane předsedající, začnu jednou povzbuzující zprávou. Mám na mysli konkrétně propuštění dvou bloggerů, Adnana Hajizadeho a Emina Milliho, o nichž jsme zde v Parlamentu hovořili. Jinak je však situace v Ázerbájdžánu více než znepokojivá. Doslýcháme se o pronásledování novinářů a zastrašování aktivistů bojující za lidská práva, kteří čelí soudním žalobám. Po nedávných březnových a dubnových protestech v Baku bylo navíc zatčeno 200 lidí. Všechny tyto události v nás vzbuzují závažné obavy, zejména když si uvědomíme, že Ázerbájdžán podepsal Evropskou úmluvu o ochraně lidských práv a základních svobod.
<P>
Ázerbájdžánské orgány zřejmě nepochopily, že mezi nimi a občanskou společností je třeba vytvořit dialog a že jejich úkolem není dělat nátlak na společnost. Nicméně doufám, že se nám podaří navázat spolupráci v rámci východního partnerství a Parlamentního shromáždění Euronest.
<SPEAKER ID="318" NAME="Marietje Schaake">
autorka. - Pane předsedající, zprávu o propuštění Adnana Hajizadeho a Emina Milliho z vězení vítáme, ale tím dobré zprávy z Ázerbájdžánu končí. Evropský parlament velmi znepokojují rozsáhlé zákroky proti svobodě projevu a shromažďování v Ázerbájdžánu po pokojných protivládních protestech v březnu a dubnu letošního roku. Mladí lidé, aktivisté z občanské společnosti, odborníci z médií a opoziční politici jsou pronásledováni a zastrašováni. Někteří demonstranti byli odsouzeni v hromadných procesech, které se odehrávaly pozdě v noci a v době, kdy se lidé neměli možnost obrátit na právníky. Většina těchto právníků pak nebyla informována, kde se soudní procesy konají. Ázerbájdžánský úřad pro lidská práva byl na příkaz ministra spravedlnosti uzavřen.
<P>
Toto ovzduší strachu a zastrašování a porušování lidských práv musí skončit. Ázerbájdžánská vláda ztrácí věrohodnost porušováním úmluv, které sama podepsala, jako je Rada Evropy a Evropská úmluva o ochraně lidských práv a základních svobod. Chceme, aby prezident Alijev dostál svému slovu. Pokud nebudeme na tato porušování úmluv reagovat, ztratí důvěryhodnost také Evropa. Skutečnost, že dochází k porušování úmluv, by měla mít reálný dopad na vztahy mezi EU a Ázerbájdžánem.
<SPEAKER ID="319" NAME="Ulrike Lunacek" LANGUAGE="DE">
Pane předsedající, před několika dny proběhlo v Evropském parlamentu v Bruselu slavnostní zahájení parlamentního shromáždění Euronest. Ázerbájdžán je zakládající člen tohoto shromáždění a jako takový se zavázal k demokracii, lidským právům, právnímu státu a svobodě shromažďování a médií. To je také základní prvek jednání o dohodě o přistoupení mezi EU a Ázerbájdžánem, která probíhají od července 2010.
<P>
Je proto skutečně zarážející, jak se ázerbájdžánská vláda v posledních dvou měsících chová k pokojně demonstrujícím lidem. Jde o mladé lidi, kteří se zorganizovali prostřednictvím sociálních sítí, jako je Facebook, a kteří jsou pod záminkou "zneužívání drog" zatýkáni a odsuzováni až na dva a půl roku vězení za to, že poklidně demonstrovali. Dalším je vyhrožováno podobným osudem. Nejméně 30 lidí, kteří také pokojně protestovali, bylo v tajných procesech s vyloučením veřejnosti odsouzeno k pěti až osmi dnům vězení, aniž by mohli kontaktovat své právní zástupce.
<P>
Dámy a pánové, pane komisaři, toto je nepřijatelné! Ve společném usnesení pěti největších skupin v Parlamentu vyzýváme k okamžitému propuštění všech těchto lidí a k zajištění fungování právního státu, svobody projevu a médií, aby bylo naplněno to, o čem nás prezident Alijev před lety - v roce 2005 - ujišťoval: "Žádný novinář v Ázerbájdžánu není pronásledován." Musí tyto sliby konečně splnit.
<P>
Opravdu doufám, že do meziparlamentního shromáždění, které je plánováno na červen, se nám podaří dosáhnout propuštění všech těchto lidí včetně redaktora Eynuly Fatullajeva a že vláda a vládnoucí strany konečně dodrží své sliby. Jinak budeme muset vyvodit důsledky.
<SPEAKER ID="320" NAME="Eduard Kukan" LANGUAGE="SK">
Pane předsedající, stav demokracie a lidských práv v Ázerbájdžánu vyvolává oprávněné znepokojení. Týká se svobody projevu, médií, shromažďování a mnoha dalších oblastí. Sledujeme incidenty kolem zatýkání a politického tlaku na demokratické aktivisty, novináře a politickou opozici. Ázerbájdžán, ale také ostatní země regionu, potřebují dostat jasný signál, že porušování lidských a občanských práv nemůže být v žádném případě akceptováno. Pokud chtějí být partnerskými zeměmi EU, musí respektovat její hodnoty.
<P>
Diskuse o porušování lidských práv a demokratických norem by se tedy měla týkat celého regionu jižního Kavkazu. V této souvislosti chci upozornit i na opětovné stupňování napětí mezi Ázerbájdžánem a Arménií v oblasti Náhorního Karabachu. Tato situace už představuje bezpečnostní riziko pro celý region. I proto je přijetí tohoto usnesení důležité právě nyní. Unie by měla postupovat aktivněji a zodpovědněji nejen v Ázerbájdžánu, ale v celém regionu. Měli bychom využít zkušeností z konfliktu mezi Ruskem a Gruzií a zabránit opakování podobných tragédií.
<SPEAKER ID="321" NAME="Kristian Vigenin">
jménem skupiny S&D. - Pane předsedající, je pravda, že situace v Ázerbájdžánu je obtížná a máme důvody k obavám. Zde bych obzvláště upozornil na případ pana Hajiyeva. Domnívám se, že orgány by měly chápat, že pokojné demonstrace jsou přirozenou součástí politického života každé demokratické země a že pluralismus názorů a politických přesvědčení je základní součástí demokratické společnosti.
<P>
Na druhou stranu musím říci, že je poměrně nešťastné, že jsme za sebe zařadili naléhavé případy Ázerbájdžánu a Běloruska, a to jen týden poté, co se Ázerbájdžán stal - a byl tak také uvítán - zakládajícím členem Parlamentního shromáždění Euronest spolu s námi, Evropským parlamentem. Potřebujeme se setkávat jak s orgány, tak s občanskou společností a musíme dělat víc, než je přijímání naléhavých opatření a usnesení.
<P>
Východní partnerství a shromáždění Euronest jsou dobrou platformou pro taková setkávání a já mám pocit, že z Ázerbájdžánu vane nový vítr, obnovená vůle k politickému dialogu. PCC, jež se v červnu chystá do Ázerbájdžánu, může této příležitosti využít k nastolení otázky lidských práv, ale také k vedení konzistentnějšího dialogu s touto zemí.
<SPEAKER ID="322" NAME="Graham Watson">
jménem skupiny ALDE. - Pane předsedající, troufám si tvrdit, že kdyby byl Ázerbájdžán znám jako Azerie, podobně jako Gruzie nebo Arménie, byl by zájem evropských občanů o jeho demokratické normy vyšší.
<P>
Nicméně má skupina nemůže souhlasit s názorem pana Vigenina. Média v Ázerbájdžánu nejsou svobodná. Tamější volby nejsou svobodné. Místní lidé jsou vystaveni svévolnému a někdy násilnému zacházení ze strany úředníků. Pokojné demonstrace se v nedávných týdnech setkaly s represí, kterou bychom čekali spíše v arabské zemi než v evropské, v režimu, který trvá 18 let a který pomalu utlumil naději na pokrok. Další účast této země v evropské politice sousedství musí být podmíněna demokratickými reformami a nikoli ochotou země dodávat ropu do ropovodu Nabucco.
<SPEAKER ID="323" NAME="Heidi Hautala">
jménem skupiny Verts/ALE. - Pane předsedající, demokracie a respekt k lidským právům a právnímu státu jsou nedílnou součástí nové dohody o přidružení mezi Ázerbájdžánem a EU, o níž se právě v současnosti jedná.
<P>
Bez respektování těchto zásad si nelze představit společnou budoucnost Ázerbájdžánu s evropskými partnery. Dovolte mi také, abych se připojila ke kolegům, kteří upozorňují, že je třeba vyjádřit se naprosto jasně a objektivně, když hovoříme s našimi partnery v zemích východního partnerství. Neměli bychom se domnívat, že stačí prostě udeřit na Bělorusko, protože i v Ázerbájdžánu a několika dalších zemí východního partnerství se vyskytují závažné problémy, a já doufám, že následující studie, kterou zadává Podvýbor pro lidská práva, bude obsahovat rady, jak bychom měli s těmito zeměmi jednat ohledně jejich situace v oblasti lidských práv.
<SPEAKER ID="324" NAME="Jaroslav Paška" LANGUAGE="SK">
Pane předsedající, Ázerbájdžán je jedním ze zvláštních partnerů Evropské unie, je zakládajícím členem seskupení Euronest, a z výsadních vztahů s EU má proto značné výhody.
<P>
Jako země s takovýmto výjimečným postavením se však při uzavírání vzájemných dohod jako partner Evropské unie zavázala i k dodržování zásad demokracie, lidských práv a právního státu, které jsou základním předpokladem takovéto spolupráce. Bezdůvodné zatýkání novinářů, představitelů mládežnických organizací a občanských aktivistů, zakazování pokojných demonstrací a používání fyzického násilí proti protestujícím je proto nepřijatelné.
<P>
Očekávám, že vysoká představitelka a místopředsedkyně Komise baronka Ashtonová a Evropská komise budou ázerbájdžánské vládě naše znepokojení nad potlačováním demokracie v zemi tlumočit a žádat okamžitou nápravu. Přijetím připraveného usnesení dáme Komisi i její vysoké představitelce k takovému jednání potřebný mandát.
<SPEAKER ID="325" NAME="Sari Essayah" AFFILIATION="PPE">
(FI) Pane předsedající, pane komisaři, je poměrně absurdní, že zde hned po sobě diskutujeme o obou našich partnerech ze shromáždění Euronest, Ázerbájdžánu a Bělorusku, z hlediska lidských práv. Není pochyb, že partnerství by mělo vyžadovat respekt k evropským hodnotám.
<P>
Podle organizace pro lidská práva Amnesty International se ázerbájdžánské úřady snaží umlčet kritické hlasy, aby zabránily rozsáhlejším protestům, jakých jsme svědky v posledních měsících v arabském světě. V posledních několika týdnech ázerbájdžánská policie rozehnala několik demonstrací v zemi a zároveň zatkla i představitele opozice na základě smyšlených obvinění, často pod záminkou držení drog.
<P>
Případ pana Savalana a případy nedávno zatčených demonstrantů ukazují, jak slabá jsou stále lidská práva v Ázerbájdžánu a jak dalece jsou úřady připraveny umlčovat disidenty.
<SPEAKER ID="326" NAME="Seán Kelly" AFFILIATION="PPE">
Pane předsedající, situace v Ázerbájdžánu je velkým zklamáním. Jedná se o zemi, která se od rozpadu Sovětského svazu v oblasti politických práv vpřed příliš neposunula. Je zde příliš mnoho příkladů nedostatku svobody - svobody slova, svobody tisku, které jsou základem každé řádně fungující demokracie - a také důkazů o týrání vězňů, o soudních případech, kdy jsou připouštěny nezákonně získané důkazy, atd.
<P>
Protože máme s touto zemí blízký vztah, rozhodně s ní musíme zahájit dialog, ale můj postoj se spíše blíží pohledu pana Watsona: že někdy je třeba také postupovat tvrdě, protože když člověk stále jen jedná "v rukavičkách", nikam se nedostane. Takže ano, doufám v dialog a ano, jsem pro sbližování, ale musíme zvýšit úsilí, pokud jde o vznášení požadavků na svobodu: svobodu projevu, svobodu slova a především svobodu tisku.
<SPEAKER ID="327" NAME="Mitro Repo" AFFILIATION="S&amp;D">
(FI) Pane předsedající, svoboda slova a svoboda shromažďování jsou univerzální základní práva a základní kameny demokratické společnosti. Je smutné, že jako prostředky potlačování rozmanitosti občanské společnosti se používá pronásledování, zastrašování a zatýkání.
<P>
Ázerbájdžán podepsal Evropskou úmluvu o ochraně lidských práv a je členem Rady Evropy a má povinnost ochraňovat lidská práva svých občanů a respektovat je. V Ázerbájdžánu je upírána svoboda slova bloggerům, novinářům a občanské společnosti a jsou zakazovány poklidné protesty. Mladým lidem je bráněno využívat nové komunikační technologie a sociální média pokud je používají, jsou za to dokonce trestáni.
<P>
To je ironické, protože aktivní a rozmanitá občanská společnost by pro stát byla rozhodně přínosem. Ázerbájdžán by měl být v rozvoji demokracie a lidských práv podpořen v rámci evropské politiky sousedství a východního partnerství.
<SPEAKER ID="328" NAME="Vytautas Landsbergis" AFFILIATION="PPE">
Pane předsedající, usnesení o Ázerbájdžánu vyjadřuje naše znepokojení nad severoafrickými ozvěnami v této zemi, která je partnerem Evropy.
<P>
Tamější vedení by se mělo ve svém přístupu k opozici a poklidným demonstrantům vyvarovat jakékoli podobnosti s režimy v severní Africe, Rusku nebo Bělorusku. Tento návrh a varování je obsažen v diskutovaném dokumentu, jehož některé body by mohly vyjadřovat kritiku jasněji.
<P>
Textu o zhoršení situace v oblasti lidských práv a zvýšeném výskytu incidentů by mělo předcházet slovo "nedávno", protože nejde o to, že by se situace už roky vyvíjela od špatného k horšímu. Naopak, až do jarních událostí dělal Ázerbájdžán relativně dobré pokroky a na seznamu Human Rights Watch nebyl mezi tak špatně vnímanými státy, jako je Čína, Irák, Izrael, Rusko, Saúdská Arábie nebo Uzbekistán. Jak již bylo zmíněno, Ázerbájdžán se jevil lépe, ale nyní je třeba najít větší rovnováhu.
<SPEAKER ID="329" NAME="Vasilica Viorica Dăncilă" AFFILIATION="S&amp;D">
(RO) Pane předsedající, Ázerbájdžán nejen jako aktivní partner Evropské unie v rámci evropské politiky sousedství a východního partnerství, ale také jako zakládající člen Euronestu musí plnit závazky, které vůči EU přijal. Ty zahrnují respekt k demokracii, lidským právům a právnímu státu a také k základním svobodám, které zaručuje Evropská úmluva o ochraně lidských práv a základních svobod a ostatní mezinárodní dohody, které Ázerbájdžán podepsal. Země, která se chce stát světově uznávanou demokracií, nemůže fungovat, aniž by umožnila svým občanům, zejména mladým lidem, pokojně demonstrovat. Normální není ani to, že je jim zakazováno skládat zkoušky jen proto, že mají jiné politické názory než současní vůdci země.
<P>
My evropští partneři bychom v Ázerbájdžánu rádi viděli trvalý dialog s občanskou společností, tisk, který se těší svobodě projevu a může podávat zprávy bez jakéhokoli politického tlaku, aby mohl podávat veřejnosti správné informace, a také volný, necenzurovaný přístup k internetu, který usnadní komunikaci mezi Ázerbájdžánem a Evropou.
<SPEAKER ID="330" NAME="Justas Vincas Paleckis" AFFILIATION="S&amp;D">
(LT) Pane předsedající, moderní Ázerbájdžán má dvě tváře. Na jedné straně ukazuje působivý hospodářský růst, který poukazuje na obrovské množství ropy, pokrok v jednáních s Evropskou unií ohledně dohody o přidružení a zapojení do parlamentního shromáždění Euronest. Na druhé straně je zatýkání, omezování tisku, jinými slovy situace, která nebezpečně připomíná situaci v Bělorusku, o níž se zmiňovali kolegové poslanci. Jsem přesvědčen, že orgány v Baku musí začít naslouchat veřejnému mínění, protože zastavit se v půli cesty není řešení, a Evropská unie by se měla s pomocí všech svých nástrojů snažit pomoci najít Ázerbájdžánu tu správnou cestu.
<SPEAKER ID="331" NAME="László Andor">
člen Komise. - Pane předsedající, vývoj v Ázerbájdžánu, pokud jde o demokracii a lidská práva, nás stále velmi znepokojuje. V posledních několika letech jsme v této oblasti zaznamenali znepokojivý trend k zavádění stále větších omezení. Parlamentní volby, které se konaly dne 7. listopadu 2010, nestačily k zajištění významnějšího pokroku v demokratickém vývoji této země.
<P>
Jsou i jiné oblasti, kde jsme přesvědčení, že Ázerbájdžán musí lépe plnit závazky plynoucí z členství v Radě Evropy a v Organizaci pro bezpečnost a spolupráci v Evropě. Předně je to svoboda médií: v médiích je celkově nedostatek pluralismu. Máme také zprávy o pronásledování a násilí páchaném na novinářích stejně jako o pochybných soudních procesech proti zástupcům médií. Jednotlivé případy na tomto poli nás stále znepokojují.
<P>
Další oblastí, která mě hluboce znepokojuje, je svoboda shromažďování. Ázerbájdžánské orgány v nedávných měsících několikrát tvrdě zakročily proti organizovaným protestům a pokusům zorganizovat protesty inspirované arabskými jarními revolucemi. Uvěznění aktivistů a další represivní opatření proti protestujícím jsou velmi odsouzeníhodné.
<P>
Evropská unie musí vyjádřit jasné poselství ohledně významu demokracie, lidských práv a respektování právního řádu. Taková poselství předal v Baku při své lednové návštěvě již předseda Barroso a prioritou našich programů budou i při příštích návštěvách.
<P>
Lidská práva a demokracie jsou základními kameny naší spolupráce s Ázerbájdžánem v rámci stávající dohody o partnerství a spolupráci. V loňském roce jsme zřídili nový Podvýbor pro spravedlnost, svobodu, bezpečnost a lidská práva a demokracii. Demokracie a lidská práva jsou také hlavním tématem našich jednání o nové dohodě o přidružení.
<P>
Vítám ochotu Ázerbájdžánu diskutovat o těchto metodách. Také vítám to, jakou úlohu hraje Evropský parlament v obhajování demokratických hodnot před partnery v Ázerbájdžánu včetně jeho práce ve výboru pro spolupráci mezi EU a Ázerbájdžánem.
<SPEAKER ID="332" NAME="Předsedající">
Rozprava je ukončena.
<P>
Hlasování se bude konat zanedlouho.
<P>
Písemná prohlášení (článek 149)
<SPEAKER ID="333" NAME="Monica Luisa Macovei" LANGUAGE="RO">
Každý, kdo v Ázerbájdžánu kritizuje vládu, je umlčen. Usnesení Evropského parlamentu a zprávy organizací pro lidská práva vyzdvihují závažná porušování lidských práv. Jedno takové porušení lidských práv, na které jsem upozornila Radu v písemné otázce, se týká novináře Eynully Fatullayeva, který je stále držen ve vazbě, přestože Evropský soud pro lidská práva vydal rozhodnutí, aby byl propuštěn. Tenkrát jsem na to poukazovala a dnes naléhám, aby z trestního zákoníku byla odstraněna nařízení týkající se hanobení, pomluv a urážek na cti (čl. 147-148). Nedávná zpráva o Ázerbájdžánu od Transparency International naznačuje, že vláda nepřijímá opatření pro boj proti korupci a že není zaručena nezávislost soudnictví. Úřady navíc reagovaly na nedávné protesty, jež se odehrály 11. března a 2. dubna, zatýkáním a pronásledováním. Demokracie je založena na svobodně vyjadřované vůli lidí. Vyzývám Radu a Komisi, aby naléhaly na úřady v Ázerbájdžánu, aby respektovaly lidská práva, zejména ta, která se týkají svobody projevu a pokojných demonstrací, a také aby přijaly konkrétní opatření pro boj proti korupci a reformu justičního systému. Evropská unie musí podporovat všechny, kdo v této zemi riskují životy a svobodu za hodnoty, které sdílíme.
<SPEAKER ID="334" NAME="Fiorello Provera" LANGUAGE="IT">
Ázerbájdžán se aktivně podílí na evropské politice sousedství, je jedním se šesti východních partnerů EU a patří mezi zakladatele parlamentního shromáždění Euronest. Základními hodnotami těchto tří iniciativ jsou respekt k demokracii, lidská práva a právní řád. Tyto iniciativy mají za cíl pomoci rozvíjet trvalý politický dialog, který může prohloubit pouta mezi členskými zeměmi a umožnit Evropě, aby je doprovázela na cestě k reformám. Jsme přesvědčeni, že nástroj v podobě naléhavého usnesení může být pro dosažení kýženého cíle nevhodný, nebo dokonce kontraproduktivní, konkrétně jedná-li se o to, aby Ázerbájdžán trvale směřoval k naplnění svých cílů - plné a moderní demokracii. Instituce zřizované podle dohod, k nimž došlo na meziparlamentní a mezivládní úrovni, mají těchto cílů dosahovat; ony jsou tím správným místem, kde se můžeme dožadovat vysvětlení možných porušování práv a účinně podněcovat správné jednání a demokratické reformy.
<SPEAKER ID="335" NAME="Tadeusz Zwiefka" LANGUAGE="PL">
Znovu upozorňujeme na otázku svobody slova a svobody tisku a na obecně rozšířenou praxi zacházení s novináři v Ázerbájdžánu. Zprávy z různých zdrojů naznačují, že situace novinářů a jakýchkoli politických aktivistů v Ázerbájdžánu je stále těžší. V roce 2005 ázerbájdžánský prezident Ilham Alijev sliboval, že veškerá práva novinářů budou respektována a že budou moci počítat s pomocí v případě jakéhokoli nebezpečí. Fakta však odhalují, že tato slova byla jen prázdným slibem.
<P>
Pro mě jako pro člověka, který mnoho let pracoval jako novinář a tuto profesi dobře zná, je tato záležitost obzvláště důležitá. V Ázerbájdžánu je novinářům neustále bráněno v plnění jejich základní úlohy - spolehlivém a věrohodném podávání informací. Je nepřijatelné, že novináři vykonávají svou práci pod neustálou hrozbou, že mohou být zatčeni a podrobeni osobní prohlídce. Ázerbájdžánské úřady si musí uvědomit, že činnost svobodných a nezávislých médií je jasným signálem mezinárodnímu společenství, že země je věrohodným partnerem na světové scéně.
<P>
Evropský parlament by měl vydat jasné poselství - výhody hospodářské spolupráce s Evropskou unií nesmí zastínit požadavky ohledně potřeby splňovat evropské normy týkající se respektování základních lidských práv, zejména svobody slova a svobody tisku, které jsou pilíři demokracie a bez nichž moderní demokratická společnost nemůže existovat.
