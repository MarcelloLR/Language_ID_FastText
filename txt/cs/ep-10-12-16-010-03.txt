<CHAPTER ID="010-03">
3. Eritrejští uprchlíci zadržovaní jako rukojmí na Sinaji
<SPEAKER ID="301" NAME="Předsedající">
- Dalším bodem je rozprava o šesti návrzích usnesení o eritrejských uprchlících zadržovaných jako rukojmí na Sinaji.
<SPEAKER ID="302" NAME="Marietje Schaake">
autorka. - Vážený pane předsedající, asi 250 eritrejských migrantů je pravděpodobně drženo jako rukojmí na Sinajské poušti. V době, kdy tito lidé čekají, až bude obchodníkům s lidmi zaplaceno výkupné za jejich propuštění, dochází k případům nelidského zacházení a znásilnění.
<P>
Nedávné události má na svědomí síť, která pašuje subsaharské migranty přes Egypt do Izraele a která operuje na Sinaji od roku 2007. Je zapotřebí, aby Úřad vysokého komisaře OSN pro uprchlíky zahájil diplomatické vyjednávání s egyptskými orgány ohledně vymýcení sítí obchodníků s lidmi a zabránění pašování lidí.
<P>
Egypt by zároveň měl v souladu s mezinárodními normami zlepšit své zacházení s uprchlíky. To znamená, že při oprávněné ochraně hranic nesmí být použitá nadměrná ani smrtící síla proti migrantům či uprchlíkům. Touto radu bychom si měli čas od času řídit i my sami v Evropské unii.
<SPEAKER ID="303" NAME="David-Maria Sassoli" LANGUAGE="IT">
Vážený pane předsedající, situace je velmi vážná. Domníváme se, že tento problém, který sledují i evropská média, by měla řešit Evropská unie a Parlament. Také by k jeho prozkoumání měla být vyzvána Komise, jelikož jde o skutečnou humanitární krizi.
<P>
V tomto případě musejí členské státy udělat vše, co je v jejich silách, aby těmto uprchlíkům pomohly zmíněné území opustit. Jsme toho názoru, že některé evropské státy by je mohly přijmout. Vyzýváme na Komisi, aby udělala vše, co je v jejích silách, k podniknutí těchto kroků, mezi něž patří i využití finančních prostředků z Evropského fondu pro uprchlíky.
<SPEAKER ID="304" NAME="Charles Tannock">
autor. - Vážený pane předsedající, skupina Evropských konzervativců a reformistů odsuzuje otřesné zacházení s nevinnými, převážně eritrejskými oběťmi, které hraničí s moderní formou otrokářství, jež mají na svědomí obchodníci s lidmi. Rovněž vítáme úsilí, které vyvinula egyptská vláda, aby prošetřila vznesená obvinění a zajistila propuštění uprchlíků. Měli bychom se však zaměřit i na to, z jakého důvodu vůbec jedinci uprchli z vlastní země.
<P>
Odpověď je tato: režim eritrejského prezidenta Afewerkiho patří k těm nejrepresivnějším na světě. Každý, kdo má šanci z tohoto diktátorského režimu uprchnout, uprchne. Někteří si dokáží vybudovat lepší život jinde. Ti, kteří Eritreu nejsou schopni opustit, jsou podrobeni vojenské službě naneurčito nebo musejí přežívat v rozvalinách hospodářství, zdecimovaného dlouhými roky marného válčení se sousední Etiopií, všeobecnou korupcí a špatnou hospodářskou správou. V Eritreji se nikdy nekonaly celostátní volby.
<P>
Server WikiLeaks nedávno přinesl informaci, že američtí diplomaté popisují Afewerkiho jako krutého a vzdorného vůdce. Nezdráhám se to říci veřejně. Měli bychom udělat vše, co je v našich silách, abychom tohoto afrického tyrana sesadili, měli bychom zastavit veškerou podporu Evropské unie jeho režimu a měli bychom zastavit výhody plynoucí z dohody z Cotonou, kterých jeho země požívá.
<SPEAKER ID="305" NAME="Cristian Dan Preda" LANGUAGE="RO">
Vážený pane předsedající, každý rok přinutí složitá situace v zemích Afrického rohu tisíce lidí k tomu, aby se pokusili překročit hranice mezi Egyptem a Izraelem. Mnoho z těchto lidí naneštěstí skončilo v rukou beduínských obchodníků s lidmi. Jedná se o zločinecké sítě, které neberou vůbec žádné ohledy na lidskou důstojnost, a životy těchto lidí se tak stávají pouhým zbožím. Podle informací, které zveřejnili aktivisté z nevládních organizací, pracujících ve prospěch těchto uprchlíků, požadují obchodníci obrovské finanční částky ve výši až 8 000 dolarů za propuštění jediné osoby.
<P>
Rozhodně nemůžeme zůstat lhostejní k utrpení lidí, kteří jsou vystaveni nesmírně krutému zacházení. Kromě toho bych vás chtěl upozornit na těžkou situaci žen, které jsou opakovaně znásilňovány. Zároveň se domnívám, že bychom v tomto případě měli postupovat konstruktivně. To znamená, že bychom měli uznat kroky, které podnikají egyptské orgány k jejich osvobození, a zejména podpořit tuto zemi v jejím boji proti obchodování s lidmi. Proto je v případě tohoto nesmírně složitého problému, který nemůže jeden jediný stát zvládnout sám, zapotřebí nejen důrazných slov, ale i spolupráce a konkrétních kroků.
<SPEAKER ID="306" NAME="Rui Tavares" LANGUAGE="PT">
Vážený pane předsedající, dámy a pánové, současná situace eritrejských uprchlíků na Sinajské pouští je velice vážná, jak už zde několik poslanců uvedlo. S obchodníky s lidmi, kteří v současné době drží uprchlíky jako rukojmí a za jejich propuštění požadují nesmírně vysoké finanční částky, se samozřejmě musíme vypořádat nekompromisně Zároveň, však musíme chránit oběti, protože nemůžeme jen tvrdě zakročit proti pachatelům a na oběti zapomenout. Musíme si rovněž připustit důvody, které je přivedly k tomu, že se na Sinajské poušti ocitly: dříve migrovaly přes Libyi, ale dohody mezi Itálií a Libyí a mezi Evropskou unií a Libyí, které zde Komise již tolikrát prezentovala jako dobré zprávy, ukazují, že lidé pocházející ze země, která je oprávněně nazývána "obřím koncentračním táborem" a "africká Severní Korea", nemají kam utéct.
<P>
Proto je naléhavě zapotřebí podniknout kroky: je zapotřebí podniknout je nejen v Egyptě, který podniká daleko méně, než by mohl, ale i v samotné Evropské unii. Pro začátek apeluji na Evropskou komisi, aby do Egypta urychleně vyslala delegaci, která bude mít za úkol zjistit situaci přímo na místě. I v rámci našich orgánů je zapotřebí podniknout kroky, protože Eritrejci jsou jednoznačnými adepty na přesídlení, což je politika uplatňovaná spolu s Evropským fondem pro uprchlíky. Tito uprchlíci se nemohou vrátit do Eritreje a ani nemohou zůstat v tranzitní zemi: jediným řešením je přesídlení. Dámy a pánové, víte, proč se s balíčkem opatření o přesídlení nic neděje? Je tomu tak proto, že v věci přesídlení Parlament sice již v květnu odvedl svůj kus práce v rámci spolurozhodovacího procesu, ale Rada kvůli proslulé roztržce kvůli aktům v přenesené pravomoci odmítla svůj úkol splnit. Kdyby byl balíček opatření o přesídlení přijat, měli bychom nyní k dispozici krizový postup, který Parlament začlenil do zprávy, již jsem vypracoval já a jež zde byla přijata počtem 500 hlasů: Evropská komise by tak mohla krizový postup zahájit a tyto uprchlíky přesídlit. Jelikož Rada nesplnila svůj díl povinnosti v tom, čemu bychom měli říkat "spolu-nerozhodovací postup", tito lidé jsou na Sinajské poušti už bůhvíjak dlouho. Tento spolu-nerozhodovací postup má dopady na skutečné životy skutečných lidí a je čas, aby Rada své povinnosti splnila.
<SPEAKER ID="307" NAME="Barbara Lochbihler">
autorka. - (DE) Vážený pane předsedající, díky telefonátu mezi eritrejským knězem v Itálii a eritrejským rukojmím se evropská veřejnost dozvěděla, že obchodníci s lidmi nyní vyhrožují, že eritrejské rukojmí zastřelí, pokud jim nebude vyplaceno výkupné. Únosci nemají žádné zábrany a několik lidí již ubili nebo zastřelili.
<P>
Tento brutální zločin obrátil pozornost na to, co se děje na izraelsko-egyptských hranicích, což je oblast, kde se ocitá čím dál tím více uprchlíků, kteří se snaží dostat do Evropy či do Izraele, ale nemají potřebné dokumenty. Na egyptské straně je zakázaná vojenská zóna. Každý, kdo na tuto půdu vstoupí, se bude zodpovídat před vojenským tribunálem. Podle organizace Human Rights Watch zde bylo od roku 2007 zastřeleno přinejmenším 85 neozbrojených civilistů, kteří se snažili překročit hranice. Izraelští vládní představitelé hovoří o více než 1000 migrantů za měsíc, kteří se snaží dostat do jejich země bez potřebných dokumentů, což vedlo ke zvýšení ostrahy a dozoru na hranicích. Kromě toho byl v Negevské poušti zřízen rozsáhlý zadržovací tábor pro migranty.
<P>
Vyzýváme patřičné vlády, aby zahájily spolupráci s Agenturou OSN pro uprchlíky a aby zaručily ochranu a dodržování práv uprchlíků na svých hranicích. Také ovšem uznáváme, že i my Evropě zodpovídáme za osud těchto migrantů, kteří se nedostanou přes naše vnější hranice a nemohou se ani vrátit domů, v důsledku čehož jsou porušována jejich práva, což se přímo dotýká eritrejských uprchlíků.
<SPEAKER ID="308" NAME="Filip Kaczmarek" LANGUAGE="PL">
Vážený pane předsedající, situace eritrejských uprchlíků na Sinajské poušti je tragická. Hledají lepší život, ale často se dočkají jen útlaku, mučení či smrti. Jsou vystaveni zneužívání a podvádění. Egyptské orgány se pokoušejí s problémem obchodování s lidmi bojovat, ale jejich reakce není vždy účinná. Musíme pomoci uprchlíkům, rukojmím a všem, kteří naši pomoc potřebují. Izraelské a egyptské orgány bychom měli v jejich boji proti obchodování s lidmi podpořit.
<P>
Také by stálo za to zamyslet se nad důvody, které za těmito nebezpečnými událostmi stojí. Domnívám se, že bychom měli zlepšit situaci v Eritreji samotné a i v dalších zemích Afrického rohu, protože zlepší-li se situace v afrických zemích, migrační tlak by se mohl snížit. Tento problém nevyřešíme tak, že budeme bojovat se sociálními neduhy, které jsou samy způsobeny migrací. Můžeme pouze snížit nežádoucí účinky a míru zneužívání odvahy uprchlíků. Proto vás žádám, abyste podpořili návrh usnesení předložený skupinou Evropské lidové strany (Křesťanských demokratů). Jsme přesvědčeni o tom, že náš návrh usnesení současnou podobu společného usnesení vylepší.
<SPEAKER ID="309" NAME="Ana Gomes" LANGUAGE="PT">
Vážený pane předsedající, nejenže Egypt předstírá, že nevidí, jak otřesnému zacházení a zneužívání jsou vystaveni afričtí uprchlíci, kteří se ze svých zemí, konkrétně ze Somálska a z Eritreje, pokouší utéci přes Sinajskou poušť do Izraele. Egypt je také deportuje, i když splňují podmínky pro to, aby jim byl přidělen statut uprchlíka a žadatele o azyl, protože pocházejí buď ze země, která vede hrozný boj proti terorismu a kde není právní stát, nebo z Eritreje, kde panuje jeden z nejvíce utlačovatelských a tyranských režimů na světě. Egyptské orgány de facto uplatňují politiku zabíjení a podle zprávy organizace Human Rights Watch zahynulo na Sinajské poušti od roku 2007 již 85 migrantů.
<P>
Vyzýváme egyptské orgány, aby plnily své povinnosti v oblasti lidských práv, migrantů a zejména uprchlíků a aby začaly spolupracovat sVysokým komisariátem OSN pro uprchlíky. K témuž vyzýváme i orgány evropské a plně podporujeme to, o čem na dané téma hovořil pan Tavares, to jest možnost přesídlení.
<SPEAKER ID="310" NAME="Judith Sargentini" LANGUAGE="NL">
Vážený pane předsedající, dámy a pánové, nalijme si čistého vína. Usnesení, která se nyní překládají, jsou pouze osekanou verzí toho, s čím jsme začali tento týden.
<P>
Řekněme to ještě jednou a jasně: "Situace je vážná." Rovněž zdůrazňujeme skutečnost, že eritrejští uprchlíci jsou na Sinaji drženi jako rukojmí. Přesto nejsme schopni diskutovat o spojnicích mezi Itálií a Libyí a o uzavření Evropy migrantům, v důsledku čehož museli tito političtí uprchlíci utéci jinam. Musejí nyní volit cesty, které jsou ještě nebezpečnější než ty předchozí.
<P>
Každý, kdo Eritreu opustí, se automaticky stává politickým uprchlíkem, protože vrátit se sem není možné, a i kdyby ano, znamenalo vystavit svou rodinu nebezpečí. Trápí mě však skutečnost, že tato sněmovna není odhodlána říci: pokud se Evropa tolik chce chránit před migranty, bude muset otevřít svá velvyslanectví v Eritreji, aby bylo pro tamější občany snazší zažádat o azyl. Začlenit tento návrh do usnesení nám nebylo povoleno.
<P>
Když slyším skupinu Evropské lidové strany (Křesťanských demokratů) hovořit o všech těch věcech, které se musí stát, napadá mě: co přesně musíme udělat a jak je možné, že odmítáme akceptovat skutečnost, že skupina lidí je v ohrožení jen proto, že nehodláme převzít zodpovědnost? Zabraňujeme lidem ve vstupu, a tím ohrožujeme jejich život.
<SPEAKER ID="311" NAME="Jaroslav Paška" LANGUAGE="SK">
Sinajská hranice se stala pro tisíce Eritrejců cestou, kterou prchají z vlastní země a pokoušejí se dostat do lepšího světa.
<P>
Při své nelegální pouti za svobodou jsou však odkázáni na pomoc převaděčů, kteří jsou ochotni uprchlíkům za vysokou částku pomoci přejít sinajskou hranici i bez patřičných dokladů. V tomto zločinném obchodě nemají uprchlíci v rukou převaděčských gangů téměř žádná práva, jsou odkázáni na přízeň či nepřízeň osudu a na svévoli těch, kterým za úplatek vložili do rukou svůj vlastní osud.
<P>
Smrt sedmi eritrejských uprchlíků zabitých na egyptsko-izraelské hranici nám trochu poodhalila špatnou situaci uprchlíků nelegálně putujících za svobodou. Proto je na místě, vážení kolegové, vložit se do řešení tohoto problému a spolu s vládami dotčeným zemí pomoci najít civilizované řešení problému eritrejských uprchlíků.
<SPEAKER ID="312" NAME="Monica Luisa Macovei" AFFILIATION="PPE">
Vážený pane předsedající, dne 7. prosince vyjádřil Vysoký komisariát OSN pro uprchlíky obavy, že zhruba 250 eritrejských uprchlíků je na Sinajské poušti drženo beduínskými převaděči jako rukojmí.
<P>
Jsme si vědomi toho, že tito uprchlíci byli za svou touhu žít v lepších podmínkách přinuceni zaplatit jistou částku peněz. Tito uprchlíci jsou údajně vězněni v přepravnících na poušti a jsou často biti. Již chování eritrejské vlády je alarmující: namísto toho, aby své občany chránila, je považuje za nechtěné disidenty.
<P>
Vyzýváme k urychlené a společné akci, zejména ze strany Egypta a Izraele, s cílem zastavit tyto obchodníky s lidmi, zneškodnit tuto síť organizovaného zločinu a zvýšit úsilí o ochranu současných i budoucích uprchlíků tím, že budou uplatňovány ustanovení a normy Vysokého komisariátu OSN pro uprchlíky.
<SPEAKER ID="313" NAME="Elena Băsescu" AFFILIATION="PPE">
(RO) Vážený pane předsedající, hned na začátku bych ráda zdůraznila, že podporuji bez výhrad usnesení předložené skupinou Evropské lidové strany (Křesťanští demokraté). Navzdory jasné srozumitelnosti textu se nepodařilo dosáhnout dohody s ostatními skupinami pro přijetí běžného usnesení, což je politováníhodné. Situace v Africkém rohu je vskutku alarmující. Tato oblast se stala jedním z důležitých působišť skupin organizovaného zločinu vzhledem k velkému počtu afrických emigrantů překračující toto území.
<P>
Oněch 250 rukojmích bylo vystaveno nelidskému a ponižujícímu zacházení a jejich situace se stále zhoršuje. Navíc předpoklady nutné k jejich okamžitému propuštění neexistují, jelikož rodiny rukojmích nemohou zaplatit požadované výkupné. Proto by měl Evropský parlament dát jasně najevo, že trvá na jejich propuštění. Musíme rázně a rychle zakročit proti zločineckým organizacím a předat je do rukou spravedlnosti, a mučicí tábory by měly být natrvalo uzavřeny.
<SPEAKER ID="314" NAME="Csanád Szegedi" AFFILIATION="NI">
(HU) Vážený pane předsedající, dámy a pánové, já pochopitelně také hluboce opovrhuji způsobem, jakým se zachází s eritrejskými uprchlíky, a také jsem pro to, aby Evropská unie podnikla kroky k co nejrychlejšímu nalezení řešení situace těchto uprchlíků. Nicméně směr, který navrhuje tato zpráva, jednoduše řečeno nikam nevede. Především dva body považuji za zcela zarážející. Skutečnost, že založíme fond, abychom pomohli těmto uprchlíkům, je pro mě naprosto nepřijatelná, jelikož v EU nyní žijí miliony občanů v existenční nejistotě a extrémní chudobě. Přes tři miliony lidí v Maďarsku žije za hranicí chudoby, většina penzistů si nemůže dovolit platit za své léky a realita je taková, že tento trend se v Evropě rozšiřuje i do dalších zemí. Proto bychom se měli nejprve snažit pomoci lidem v Evropě, ale současně samozřejmě vyjádřit naši podporu uprchlíkům. Dalším problémem je, že členské státy by měly dobrovolně přijímat uprchlíky. Kdy si konečně uvědomíte, že Evropská unie je zahlcena imigranty? Evropská unie by měla fungovat jako mediátor mezi Eritrejí a eritrejskými uprchlíky, aby jim zajistila bezpečný návrat domů.
<SPEAKER ID="315" NAME="Corina Creţu" AFFILIATION="S&amp;D">
(RO) Vážený pane předsedající, většina eritrejských občanů, kteří se nyní nacházejí na Sinajské poušti, uprchla před tyranským režimem a na základě toho by měli být považováni za uprchlíky podle norem OSN. Proto se domnívám, že musíme trvat na tom, aby Egypt splnil své mezinárodní závazky a poskytl jim pomoc. Nicméně nejvíce znepokojivým problémem je podle mého názoru nelidské zacházení, kterému jsou tito uprchlíci vystaveni jako rukojmí v poušti, když čekají na výkupné. Především zprávy o znásilnění desítek žen jsou šokující a měly by zmobilizovat mezinárodní společenství.
<P>
Stejně tak obchod s lidmi v Africe dosahuje alarmující úrovně. Za posledních několik let byly egyptskými bezpečnostními složkami zabity desítky uprchlíků při pokusu nelegálně vstoupit na území Izraele. Domnívám se, že proti obchodu s lidmi v této oblasti bychom měli bojovat jinými metodami, a také si myslím, že klíčová je spolupráce s Úřadem vysokého komisař OSN pro uprchlíky (UNHCR), aby byla zajištěna nezbytně nutná pomoc těmto lidem.
<SPEAKER ID="316" NAME="Zbigniew Ziobro" AFFILIATION="ECR">
(PL) Vážený pane předsedající, eritrejští uprchlíci se nachází v kritické situaci. Když však hovoříme o této tragedii, měli bychom si také uvědomit, co je příčinou této situace. Skutečnost je taková, že v Eritreji dochází k neustálému porušování základních lidských práv. Dochází k masovým perzekucím, jejichž oběťmi jsou političtí oponenti, křesťané a také tisíce obyčejných lidí. To je skutečným důvodem této tragické situace, o které zde dnes hovoříme, a proto musíme udělat všechno proto, abychom změnily politiku Evropské unie vůči eritrejským orgánům, tím spíš, když si vzpomeneme na to, že Evropská komise v roce 2007 srdečně přivítala v Bruselu současného vůdce země, ačkoli právě on nese odpovědnost za tak strašlivé utrpení mnoha lidí, které je donutilo uprchnout ze země a které přináší ještě víc podobných tragedií. Proto je načase, abychom vůči tomuto tyranovi zaujali pragmatický a rázný politický postoj.
<SPEAKER ID="317" NAME="Andris Piebalgs">
člen Komise. - Vážený pane předsedající, Komisi sdílí obavy Evropského parlamentu. Zprávy, které jsme obdrželi, hovoří o několika stovkách uprchlíků z Eritreje, Etiopie, Súdánu a Somálska, které na Sinajské poušti drží obchodníci s lidmi jako rukojmí a za jejich propuštění požadují spoustu peněz.
<P>
Od prvního upozornění tento případ sledujeme, shromažďujeme údaje, vyhodnocujeme situaci a podnikáme patřičné kroky. Delegace Evropské unie v Káhiře je v úzkém kontaktu s místní občansko-společenskými organizacemi a úzce spolupracuje s regionálním zastoupením UNHCR v Káhiře.
<P>
Tento případ velice pozorně sledují. Ve spoluprácemi s velvyslanectvími členských států Evropské unie bylo kontaktováno egyptské ministerstvo zahraničních věcí. Evropská unie vyjádřila naše obavy i naše silné přesvědčení, že egyptské orgány by měly podniknout patřičná opatření k osvobození těchto lidí a k zajištění náležité ochrany. Máme k dispozici zprávy o současných pátracích akcích, jejichž cílem je najít dotyčnou skupinu uprchlíků, a doufáme, že za pár dní budeme mít v této věci více jasno.
<P>
Tento případ není jediným důvodem k našim obavám. Migranti a uprchlíci v Evropě stále trpí nedostatečnou ochranou. K nejzávažnějším případům dochází na Sinajské poušti. Mnoho migrantů, kteří mají v úmyslu přejít do Izraele přes sinajské hranice, jsou vystaveni týrání a špatnému zacházení. Toto téma jsme několikrát nadnesli svým egyptským protějškům v rámci pravidelných schůzek podvýboru, kde se diskutovalo buď o otázkách migrace, či o politických záležitostech, včetně lidských práv.
<P>
Toto téma bylo naposledy otevřeno na schůzce Výboru pro přidružení Egypta k EU, která se uskutečnila dne 14. prosince v Káhiře. Evropská unie egyptské orgány pravidelně vyzývá k tomu, aby zkvalitnily pomoc a ochranu žadatelům o azyl a uprchlíkům, a k tomuto úsilí jim nabízí finanční i technickou podporu. Evropská unie rovněž egyptské orgány vyzvala k tomu, aby zajistily, že bude dodržována zásada o nenavracení pro všechny migranty, kteří potřebují mezinárodní ochranu, mezi něž patří i Eritrejci.
<P>
Evropská unie apeluje, aby UNHCR získal plné oprávnění uplatňovat svůj mandát na celém území Egypta, včetně sinajského regionu. Došlo k několika pozitivním pokrokům, jež je zapotřebí vyzdvihnout. Egypt letos na jaře přijal nové právní předpisy, které kriminalizují obchodování s lidmi a chrání jeho oběti.
<P>
Dalším vítaným pokrokem je přijetí zákon o transplantacích, který kriminalizuje obchodování s orgány. Doufáme, že egyptská vláda nyní podnikne účinná opatření, aby zajistila, že tento právní rámec bude uplatňovat účinně, a v této souvislosti jsme nabídli svou spolupráci.
<P>
I nadále budeme podporovat práci UNHCR, abychom zajistili lepší životní podmínky i řádnou právní ochranu migrantů a uprchlíků žijících v této zemi. I nadále budeme pečlivě sledovat případ uprchlíků, kteří jsou drženi jako rukojmí na Sinaji, a za tímto účelem budeme plně využívat naše styky s Egyptem.
<P>
Pevně doufám, že se tento případ brzy vyřeší, a lituji ztráty osmi životů, o níž jsme se dozvěděli.
<SPEAKER ID="318" NAME="Rui Tavares" AFFILIATION="GUE/NGL">
Vážený pane předsedající, pan komisař přečetl svou dobře připravenou odpověď, jako by Komisi nikdo nepředložil konkrétní otázky.
<SPEAKER ID="319" NAME="Předsedající">
Žádal jste o slovo ve věci jednacího řádu. Hovořte tedy o něm, ne o něčem jiném.
<SPEAKER ID="320" NAME="Rui Tavares" AFFILIATION="GUE/NGL">
Vážený pane předsedající, jistěže se jedná o procesní námitku. Vznesli jsme konkrétní požadavek, aby nám Komise dala na srozuměnou, vyšle-li do Egypta delegaci, která prověří skutečnou situaci na místě. Komise mohla alespoň požádat o to, aby bylo dokončeno přesídlení. Spolurozhodování vám dá pravomoc...
<P>
(Předsedající řečníka přerušil.)
<SPEAKER ID="321" NAME="Předsedající">
Toto bohužel není procesní námitka. Máte samozřejmě možnost předložit tuto otázku Komisi a Komise se může rozhodnout, zda vám na ni odpoví. Tato záležitost jinak nespadá pod jednací řád.
<P>
Tím tato rozprava končí.
<P>
Hlasování se bude konat po skončení rozpravy.
