<CHAPTER ID="001">
Zahájení zasedání
<P>
(Zasedání bylo zahájeno v 9:00.)
<SPEAKER ID="005" NAME="Richard Corbett" AFFILIATION="PSE">
Pane předsedající, vznáším procesní námitku, v rámci níž požaduji, aby byla v návaznosti na včerejší ostudné události, kdy se někteří naši kolegové chovali, upřímně řečeno, jako chuligáni, prošetřena možnost použít článek 147 našeho jednacího řádu. Chtěl bych naléhavě požádat předsedu a Konferenci předsedů, aby se touto věcí zabývali - aby jí věnovali svůj čas a řádně ji prošetřili. Toto je zajisté případ, kdy by mělo být přinejmenším zváženo použití sankcí, jak je stanoví článek 147.
<P>
V loňském roce jsme jednací řád pozměnili, abychom jasně rozlišili mezi protesty, které jsou přiměřené, které se omezují na vizuální stránku a nenarušují zasedání, a mezi těmi druhy chování, které právě parlamentní zasedání narušují. Včera byli řečníci, včetně našeho hosta, předsedy vlády Portugalska, tolik překřikováni, že je nebylo slyšet. Takovýmto způsobem se nelze chovat v pluralitním demokratickém parlamentu, jemuž prospívá řádná diskuse a nikoli překřikování lidí.
<P>
Chtěl bych naléhavě požádat předsedu, aby se touto věcí zabýval a - zřejmě na lednovém zasedání - oznámil, které sankce hodlá uplatnit. Naprostým minimem v této záležitosti by byla důtka, ale možná i některé z přísnějších sankcí, jak jsou stanoveny v našem jednacím řádu.
<SPEAKER ID="006" NAME="Předsedající">
Pane Corbette, ponechám stranou svůj osobní názor, v němž se přikláním k vašim pocitům a názorům, a sděluji, že tento problém bude jistě v souladu s článkem 147 předložen předsednictvu. Jsem si jistý, že se mu předseda bude v souladu s ustanoveními článku 147 věnovat.
<SPEAKER ID="007" NAME="Joseph Daul" AFFILIATION="PPE-DE">
(FR) Pane předsedající, v této věci naprosto souhlasím s tím, co řekl pan Corbett. Chtěl bych jen dodat, že dnes ráno na zasedání jsem očekával, že se předseda skupiny pan Bonde omluví za to, co se včera stalo v souvislosti s příslušníky pořadatelské služby.
<P>
Je nepřijatelné, aby bylo na zaměstnance Parlamentu, který pouze vykonával svou povinnost, jak to po něm žádal předseda a předsednictvo, útočeno slovy nebo větami, o nichž nelze říct, že byly příliš silné, ale přímo k blití - omluvte ten výraz, ale jen používám stejný jazyk.
<P>
Nezaznamenal jsem žádnou oficiální omluvu, a tak musíme přijmout nezbytná opatření, abychom ochránili zaměstnance Parlamentu. Proto tu dnes ráno jsem.
<SPEAKER ID="008" NAME="Předsedající">
Děkuji, pane Daule. Uděluji slovo panu Beazleymu, a uzavírám tak žádosti o vystoupení na toto téma, které je procedurální otázkou.
<SPEAKER ID="009" NAME="Christopher Beazley" AFFILIATION="PPE-DE">
Pane předsedající, budu velmi stručný. Pouze jsem chtěl říci, že z duše souhlasím s panem Corbettem i s předsedou mé skupiny panem Daulem. To, co se stalo včera, je naprosto neomluvitelné. Chtěl bych však upozornit, že by Konference předsedů měla pamatovat na - řekl bych moudrou - radu pana Cohn-Bendita a neposkytovala těmto lidem význačnost, které se snaží tímto zcela nepřijatelným chováním dosáhnout.
<P>
Zajímalo by mě, zda by se úřad Parlamentu mohl poohlédnout po nějakých dodatečných prostorách pro parlamentní jesle, aby tak ti, kteří trpí nemocí, která je zřejmě popsána jako "Farageův ofenzivní syndrom" - symptomy této nemoci jsou pocit odstrčenosti a násilnické sklony; v nejvíce rozvinuté formě může být tato choroba i nakažlivá - ale pro ty, kteří se cítí povinni chodit do těchto jeslí, a navrhuji pana Faragea jako tetu v těchto jeslích, tedy jediná známá terapie je, aby se procházeli s plakátem, na kterém budou napsána jednotlivá slova, a z plných plic na sebe navzájem křičeli. Poté, co horečnatý stav ustoupí, mohou si odpočinout a připojit se zpět k dospělým. Přeji tedy těm, kdo tu včera chodili s těmi absurdními plakáty, a těm, kteří se chovali příšerně, veselé Vánoce; pokud budou mít o vánočních svátcích čas přemýšlet o svém chování, mohli by se třeba zamyslet nad tím, co by chtěli dělat, až budou velcí.
<SPEAKER ID="010" NAME="Předsedající">
Váš návrh také vezmeme v potaz, třebaže osobně si nedovedu příliš dobře představit tyto kolegy poslance v jeslích, neboť vzhledem k násilným sklonům, které někteří z nich prokázali, bychom mohli riskovat "vraždění neviňátek". Zachováme se přesně tak, jak stanoví článek 147 jednacího řádu a v každém případě budeme jednat v souladu s tímto ustanovením.
