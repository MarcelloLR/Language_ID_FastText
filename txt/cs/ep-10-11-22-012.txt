<CHAPTER ID="012">
Plán práce
<SPEAKER ID="020" NAME="Předseda">
Byla rozdána konečná verze návrhu pořadu jednání, tak jak ho vypracovala Konference předsedů na svém zasedání ve čtvrtek dne 18. listopadu 2010 na základě článku 137 jednacího řádu. Byly navrženy následující změny.
<P>
Pondělí:
<P>
Politické skupiny navrhují vypustit z pořadu jednání rozpravu o zprávě pana Berlinguera o aspektech akčního plánu provádění Stockholmského programu v oblasti občanského, obchodního a rodinného práva a mezinárodního práva soukromého. V důsledku toho by zpráva byla zítra, tedy v úterý, předložena k přímému hlasování. Zpráva zůstane. Bude se hlasovat, ale neproběhne rozprava. Opakuji, že všechny politické skupiny s tímto řešením souhlasily a toto řešení tudíž bylo přijato.
<P>
(Parlament s požadavkem souhlasil)
<P>
Úterý:
<P>
Nebyly navrženy žádné změny.
<SPEAKER ID="021" NAME="Martin Schulz" AFFILIATION="S&amp;D">
(DE) Pane předsedo, na pořadu jednání v úterý je šest zpráv paní Materové týkající se uvolnění prostředků z Evropského fondu pro přizpůsobení se globalizaci v Nizozemsku. Beru si na toto téma slovo, protože se domnívám, že způsob, jakým byl pan Daul v této věci napaden v nizozemském tisku, není v pořádku. Na Konferenci předsedů vznesl pan Daul otázku, kterou projednali vedoucí různých skupin a která se týkala případného vypuštění těchto zpráv vzhledem k rozpravě o rozpočtu. K tomu bych chtěl uvést dvě poznámky.
<P>
Za prvé bychom měli tyto zprávy na pořadu jednání ponechat. Také bychom je měli odhlasovat a tyto finanční prostředky převést z Evropského fondu pro přizpůsobení se globalizaci do Nizozemska.
<P>
Za druhé, pan Daul to však již navrhl v jedné své poznámce na Konferenci předsedů. Pokud se to poté dostane z Konference předsedů na veřejnost, aniž by vůbec měl možnost odpovědět na otázky a sám to vysvětlit, potom člověk jako předseda skupiny musí velmi pečlivě zvažovat, co vlastně ještě může na Konferenci předsedů říci. To je první bod.
<P>
Další věc je, že to není Evropský parlament, který tvrdí, že zde dochází k plýtvání penězi. Právě nizozemská vláda - nikoli ovšem celá - neustále prohlašuje, že v Evropě se penězi plýtvá, a proto by Evropa měla dostávat peněz méně. Zprávy poslankyně Materové dokládají, že finanční prostředky z tohoto rozpočtu se v Nizozemsku naopak vynakládají velmi odpovědně a - podle mého názoru - na velmi důležité projekty. Přijetí těchto zpráv by proto bylo důkazem, že kritika v Nizozemsku, co se týče tohoto rozpočtu, není oprávněná.
<P>
(Potlesk)
<SPEAKER ID="022" NAME="Předseda">
Jsem si této věci vědom a vím, co se objevilo v nizozemském tisku. Chci vás však ujistit, že hlasování o uvolnění prostředků z Evropského fondu pro přizpůsobení se globalizaci pro Nizozemsko proběhne zítra, tak jak je plánováno. Nic se nezměnilo. Hlasování se bude konat zítra.
<P>
Středa:
<P>
Obdržel jsem požadavek od skupiny konfederace Evropské sjednocené levice a Severské zelené levice týkající se rozpravy o situaci na Západní Sahaře, a sice že by se hlasování o návrzích usnesení v této otázce mělo konat v průběhu tohoto zasedání, a nikoli na zasedání v prosinci, jak se v současnosti předpokládá.
<SPEAKER ID="023" NAME="João Ferreira" AFFILIATION="GUE/NGL">
(PT) Pane předsedo, situace v Západní Sahaře je natolik vážná, že by Parlament neměl přijetí postoje k této otázce odkládat. Fakta jsou nepopiratelná a na první pohled zřejmá. V saharských táborech jsme viděli obrazy zkázy a víme, že v důsledku těchto zničujících podmínek došlo k úmrtím a zraněním a mnoho osob se stále pohřešuje. Víme, že jednomu poslanci této sněmovny nebyl povolen vstup do těchto táborů a byl marockými úřady vypovězen, a víme, že totéž se přihodilo poslancům národních parlamentů, novinářům a členům nevládních organizací. Jestliže všechno toto víme, nemůžeme to prostě nebrat na vědomí.
<P>
Nezaujmout k této věci postoj by nyní bylo nepochopitelným a nepřijatelným projevem samolibosti, ba i spoluúčasti, a jen by to snižovalo důstojnost tohoto orgánu a hodnot, které, jak prohlašuje, hájí. Chtěl bych proto vyzvat všechny, aby se rozhodli moudře a podpořili hlasování o usnesení k této otázce v průběhu tohoto zasedání a aby pro tento návrh hlasovali.
<SPEAKER ID="024" NAME="Raül Romeva i Rueda" AFFILIATION="Verts/ALE">
Pane předsedo, důvody uvedené skupinou konfederace Evropské sjednocené levice a Severské zelené levice považuji za naprosto zásadní, potřebné a zcela na místě, a proto budu tento postoj podporovat.
<SPEAKER ID="025" NAME="Martin Schulz" LANGUAGE="DE">
Pane předsedo, musím pana Ferreiru na chvíli požádat o pozornost. Na Konferenci předsedů a během příprav na schůzi Konference předsedů jsme o této otázce hovořili velmi podrobně. Jménem své skupiny bych chtěl říci, že jsme hluboce znepokojeni tím, co se v Západní Sahaře děje. Pokud obrázky, které jsme viděli, pravdivě odrážejí situaci, pak je nutno nejen zahájit vážnou debatu, ale případně z toho také vyvodit důsledky. To však znamená, že musíme postupovat se vší vážností. A postupovat opravdu důsledně znamená, že o uvedených událostech musíme v tomto týdnu jednat. Na naši žádost nyní marocký ministr zahraničí uvedl, že je ochoten zúčastnit se jednání Výboru pro zahraniční věci. To dělat nemusí. Marocký ministr zahraničí nemusí předstupovat před Výbor pro zahraniční věci Evropského parlamentu. To, že tak přesto činí, bychom podle mého názoru měli v každém případě využít k tomu, abychom jej nejprve seznámili se svými výtkami a teprve poté přijali usnesení. Domnívám se, že takový postup je mnohem vhodnější, než přijmout usnesení už nyní a teprve poté si poslechnout jeho názor. Přijměme usnesení na základě informací a s ohledem na otázky, které budeme mít možnost ve Výboru pro zahraniční věci marockému ministru zahraničních věcí položit. Osobně považuji tento postup za vhodnější. Kromě toho až do dnešního odpoledne panovala v této věci mezi všemi skupinami shoda.
<SPEAKER ID="026" NAME="Předseda">
Požadavek podpořila většina poslanců, a proto se bude hlasování v souladu s návrhem pana Ferreiry konat tento týden.
<P>
(Parlament s požadavkem souhlasil)
<P>
Dám vám konečné termíny, přičemž hlasování se bude konat ve čtvrtek. Konečné termíny jsou tedy tyto: návrhy usnesení musí být předloženy zítra 23. listopadu do 12:00, pozměňovací návrhy a společné návrhy usnesení musí být předloženy ve středu 24. listopadu do 12:00, pozměňovací návrhy ke společným návrhům usnesení - ve středu 24. listopadu do 13:00, to znamená o hodinu později. Opakuji, hlasování se bude konat ve čtvrtek.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Pane předsedo, chtěl bych se svých kolegů na něco zeptat.
<P>
V Tibetu panuje mimořádná situace a obavy z toho, že Čína má v úmyslu vnutit Tibetu čínštinu. Domnívám se, že tento problém si zaslouží, aby se o něm hovořilo v plénu a aby se této rozpravy zúčastnila baronka Ashtonová. Právě politika uplatňovaná v současné době v Tibetu představuje problém, a to zcela bez ohledu na tuto mimořádnou situaci.
<P>
Mimořádná situace? Dobrá. Pokud chce většina poslanců na tuto otázku nahlížet tímto způsobem, výborně. Za sebe a vzhledem k tomu, že pořad jednání v prosinci je dost jasný, bych byl rád, abychom o tomto problému a o politice Evropské unie vůči Číně vedli rozpravu za přítomnosti baronky Ashtonové a abychom k této otázce přijali usnesení. Domnívám se, že by to bylo rozumnější.
<SPEAKER ID="028" NAME="Předseda">
Velmi vám děkuji, pane Cohn-Bendite. Toto je možno navrhnout také Konferenci předsedů. Jako předseda skupiny to můžete navrhnout kdykoli, pane Cohn-Bendite. Děkuji vám za poznámku.
<P>
Čtvrtek:
<P>
Nebyly navrženy žádné změny.
<P>
(Byl stanoven plán práce)
