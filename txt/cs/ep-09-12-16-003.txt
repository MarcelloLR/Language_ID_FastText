<CHAPTER ID="003">
Zhodnocení švédského předsednictví - Závěry zasedání Evropské rady 10. a 11. prosince 2009 (rozprava)
<SPEAKER ID="014" NAME="Předseda">
Chtěl bych srdečně přivítat pana ministerského předsedu Reinfeldta, jehož jsme mezi sebou bezmála půl roku mívali jako úřadujícího předsedu Rady. Chtěl bych také přivítat pana předsedu Barrosa.
<P>
Dalším bodem je společná rozprava:
<P>
o prohlášení Rady o zhodnocení švédského předsednictví;
<P>
o zprávě Evropské rady a o prohlášení Komise o závěrech zasedání Evropské rady ve dnech 10. a 11. prosince 2009.
<SPEAKER ID="015" NAME="Fredrik Reinfeldt">
úřadující předseda Rady. - Pane předsedo, jsem vděčný za možnost opět promluvit k Evropskému parlamentu, navíc v tak rozhodující okamžik.
<P>
Zároveň s naší rozpravou probíhá v kodaňském konferenčním centru summit představitelů 193 států, kteří spolu hovoří, přou se, jednají a snaží se naplnit očekávání milionů lidí na celém světě. Klimatická konference OSN skončí za pouhé dva dny. Zanedlouho budeme zpětně hodnotit toto setkání, jež mělo zásadní význam nejen pro EU, ale také pro lidi, kteří kvůli nedostatku vody nemají úrodu, pro lidi, kterým jejich domovy vzaly tornáda nebo povodně, a také pro lidi, kteří marně budují hráze proti rok od roku stoupající mořské hladině.
<P>
Dobře víme, co je v sázce, proč je tedy tak těžké jednat? Může za to snad obava z jakýchkoliv změn našeho životního stylu? Vždyť přece víme, že budeme-li světové zdroje užívat tak jako dosud, náš současný životní styl už nebude přicházet v úvahu a budeme muset čelit ještě drastičtějším změnám. Hrozit bychom se měli mnohem vážnějších věcí než ztráty pohodlného života.
<P>
Boj proti změně klimatu představoval během švédského předsednictví programovou prioritu, a to na všech zasedáních Rady a na všech našich schůzkách s hlavními partnery Unie. Jak asi víte, na říjnovém zasedání Evropské rady jsme přijali ucelený mandát k zachování čelního postavení EU v jednáních o klimatu. Dohodli jsme se, že naším dlouhodobým cílem bude snížit emise do roku 2050 o 80-95 %, a obnovili jsme svou nabídku, že vyvinou-li ostatní srovnatelnou snahu, snížíme emise o 30 %. Dohodli jsme se na snížení emisí v mezinárodní dopravě a i přes odpor některých skupin jsme vyčíslili celkovou sumu potřebnou k financování boje proti změně klimatu v rozvojových zemích. Minulý týden, po týdnech bilaterálních jednání, jsme udělali další krok: na rychlé zahájení opatření proti změně klimatu v rozvojových zemích jsme vyhradili společně financovaný peněžní balíček obnášející na příští tři roky částku 7,2 miliard EUR.
<P>
Vím, že to nestačí. Proto musím konstatovat, že i když jsem spokojen s tím, že Evropská rada se dokázala dohodnout na tomto kroku, je na čase, aby se k nám připojily další vyspělé země.
<P>
Čeho tedy musíme v Kodani dosáhnout? Je zapotřebí, aby se nejen vyspělé, ale také rozvojové země pevně zavázaly snížit emise skleníkových plynů tak, aby úroveň globálního oteplování nepřekročila hodnotu 2 °C, což je cíl, který věda považuje za nezbytný.
<P>
Hovořil jsem s indickými a čínskými vedoucími představiteli. Vím, jak se k tomu staví. Proč by měli souhlasit s rozvojem šetrným vůči životnímu prostředí, jestliže my jsme znečistili svět na mnohá desetiletí? Toto je jeden z možných pohledů, ale potíž spočívá v tom, že vyspělý svět nemůže tento problém vyřešit sám. Rozvojové země již začínají vyspělý svět předstihovat v množství emisí. Proto musíme tento problém řešit společně. Pokud jde o nás, můžeme za léta nezodpovědného chování poskytnout odškodnění. Můžeme pomoci financovat opatření proti změně klimatu v rozvojovém světě. Evropská unie minulý týden přijala svoji odpovědnost. Pokud jde o Kodaň, důležitější než forma řešení je jeho účinek. Dohodneme-li se na snížení emisí, na financování a na závazku přistoupit k okamžitým opatřením, můžeme být spokojeni, a co je důležitější, můžeme začít bojovat se změnou klimatu.
<P>
Loni nás náhle postihla nejvážnější finanční krize od třicátých let dvacátého století. Vše kolem nás se doslova hroutilo. Najednou jsme pochopili, nakolik jsou finanční trhy propojené a jak na sobě všichni navzájem závisíme, máme-li nalézt společnou odpověď. Jen během několika měsíců přijaly vlády v EU mimořádná podpůrná opatření. Jednalo se o pohotovou a impozantní odpověď, která však něco stála. Náš celkový deficit veřejných financí v současnosti dosahuje téměř 7 % HDP, což je oproti minulému roku více než trojnásobek. Dvacet členských států podléhá postupu při nadměrném schodku. Proto další kroky v návaznosti na hospodářskou a finanční krizi byly letos na podzim zcela pochopitelně další prioritou.
<P>
Dovolte mi stručně pohovořit o našich krocích. Koncem října jsme se dohodli na strategii na ukončení daňových opatření a minulý týden na zasedání Evropské rady na zásadách ukončení programů finanční pomoci. Kromě toho jsme se dohodli na zásadně nové struktuře finančního dohledu v Evropě. Jsou-li finanční toky mezinárodní, nemůže již dohled být pouze vnitrostátní. Nyní je na Parlamentu, zda tyto výsledné kroky schválí.
<P>
Bylo také jasné, že "kultura odměňování" nebude moci dále existovat v podobě, na niž jsou lidé zvyklí. Jsem rád, že EU dokázala přesvědčit státy G20, aby se dohodly na dalekosáhlých změnách tohoto systému. Nová pravidla posílí nezbytnou vazbu mezi odměnou a výsledkem.
<P>
Hospodářská a finanční krize nás tvrdě zasáhly, ale prokázali jsme schopnost jednat a odhodlaně jsme se jim postavili. Jakmile dosáhneme obnovy, bude EU díky opatřením, jež jsme přijali, odolnější.
<P>
Švédské předsednictví probíhalo v období institucionální změny. Když jsme ho dne 1. července přebírali, byl tu po volbách nový Parlament. Předseda Evropské komise ještě nebyl jmenován. Výsledek blížícího se irského referenda byl nejistý. Nebylo jasné, zda Lisabonskou smlouvu ratifikují všechny členské státy. Dokonce nebylo ani jasné, zda bude moci ještě během švédského předsednictví vstoupit v platnost.
<P>
Pak se drama rozuzlovalo. V úzké spolupráci s Parlamentem byl na druhé funkční období jmenován předsedou Evropské komise José Manuel Barroso. Předsednictví má nyní v Komisi stálý protějšek, se kterým spolupracuje. Výsledek irského referenda znamenal pro Irsko vítězství. Byl vítězstvím evropské spolupráce. O krok jsme se přiblížili Lisabonské smlouvě.
<P>
Ovšem pak se stala neočekávaná věc. Český prezident v poslední fázi podmínil svůj podpis novými požadavky. Jeho žádost jsme museli vyřešit tak, aby ostatní členské státy nezačaly vznášet podobné podmínky, a to jsme zvládli udělat na zasedání Evropské rady v říjnu. Několik dní nato český prezident podepsal. Hned po podpisu jsem začal opět rokovat s kolegy. Museli jsme se dohodnout o vysokých postech - o předsedovi Evropské rady a nominovat vysokého představitele. Řeknu-li, že dokončení veškerých příprav k 1. prosinci znamenalo úlevu, vůbec nepřeháním. Lisabonská smlouva mohla konečně vstoupit v platnost.
<P>
Evropská unie nyní bude efektivnější. Bude mít k dispozici lepší nástroje k boji proti změně klimatu a k ovlivňování celkového ekonomického programu. Nový předseda Evropské rady zajistí kontinuitu. Vysoký představitel bude zajišťovat koordinaci našich vnějších vztahů. Unie bude díky většímu zapojení Evropského parlamentu a parlamentů členských států demokratičtější. Pro Evropskou unii začalo nové období.
<P>
Když jsem tu stál před vámi 15. července, dosud jsme se zmítali ve finanční a hospodářské krizi. Nebylo jisté, zda se přejde na novou smlouvu. Nevěděli jsme, zda se dokážeme sjednotit a pobízet ostatní na již ne zrovna dlouhé, ale zato velmi klikaté cestě do Kodaně.
<P>
Na zasedání Evropské rady minulý týden švédské předsednictví završilo všech pět svých priorit: silný mandát EU pro změnu klimatu, další kroky v návaznosti na hospodářskou a finanční krizi, strategii EU pro region Baltského moře, Stockholmský program pro oblast spravedlnosti a vnitřních věcí, posílení EU jakožto globálního hráče, včetně rozšíření, a nový útvar pro vnější činnost. Jak jsem již řekl, s Lisabonskou smlouvou začalo pro Evropskou unii nové období.
<P>
Závěrem bych vám všem chtěl poděkovat. Předsednictví potřebovalo pomoc Evropského parlamentu, aby se mohlo pustit do řešení všech problémů, kterým jsme čelili. Děkuji, že jste nám poskytli tuto pomoc.
<P>
Chtěl bych poděkovat také Komisi a jmenovitě Josému Manuelovi Barrosovi. Letos na podzim jsem s ním trávil asi více času, než bylo zdrávo. Představoval pro mne i pro švédské předsednictví ohromnou pomoc.
<P>
Nakonec bych chtěl poděkovat členským státům za to, že při hledání řešení, ze kterých nebudou mít užitek pouze ony, ale Evropa jako celek, byly ochotné zanechat neshod, myslet na to, co je pro Evropu nejlepší a začít dělat kompromisy. V této jednotě je naše síla.
<SPEAKER ID="016" NAME="José Manuel Barroso">
předseda Komise. - Pane předsedo, pane ministerský předsedo, během posledních šesti měsíců jsme byli svědky vstupu nové Smlouvy v platnost. Uzavřely se tak téměř po celé desetiletí probíhající diskuse a před novou rozšířenou Evropskou unií, jak ji známe dnes, se otevřely nové možnosti. Byli jsme svědky prvních známek toho, že rozhodná opatření podniknutá za účelem stabilizace evropského hospodářství potýkajícího se s krizí přinášejí určité výsledky. Během závěrečného dějství v Kodani si můžeme být zcela jisti, že Evropská unie se neúnavně snažila hájit iniciativu, kterou prosazovala energický celosvětový postup vůči změně klimatu.
<P>
Chtěl bych proto vzdát opravdu upřímný hold ministerskému předsedovi Fredrikovi Reinfeldtovi a celému týmu švédského předsednictví za velmi úspěšné předsednictví. Mimořádně důležité je, že švédské předsednictví dokázalo tak účinně zajistit dokončení ratifikace Lisabonské smlouvy a spolu se všemi ostatními cíli zvládlo také přechod na tuto novou smlouvu. Byli jsme svědky toho, jak Evropská rada jmenovala prvního předsedu Evropské rady a první vysokou představitelku, místopředsedkyni Komise. Nezapomeňme připomenout - protože pro tento Parlament se jednalo o velmi důležitý okamžik navazující na jednomyslnou nominaci Evropskou radou -, že jsme byli svědky volby předsedy budoucí Komise kvalifikovanou většinou tohoto Parlamentu.
<P>
Minulý týden se konalo zasedání Evropské rady, na němž se Rada poprvé sešla jako plně rozvinutý orgán. Tohoto zasedání se také poprvé zúčastnila nová vysoká představitelka a místopředsedkyně Komise Catherine Ashtonová. Nový předseda Evropské rady se své funkce plně ujme od 1. ledna 2010. Na zasedání představil svůj pohled na organizování Evropské rady v budoucnosti. Velmi vítám všechny návrhy týkající se toho, aby byla Evropská rada soudržnějším orgánem a její práce se vyznačovala větší kontinuitou. Vítám také představu, že by probíhalo více politických a otevřených diskusí a závěry by byly krátké a rozhodné.
<P>
Na zasedání Evropské rady se probírala mnohá další témata. Chtěl bych poukázat jen na některá z nich a nevynechat jedno velmi důležité téma, formulaci baltské strategie, která může být vzorem pro ostatní regionální spolupráce v Evropské unii a pro spolupráci s některými našimi partnery.
<P>
Pokud jde o hospodářství, dbáme o náležitou rovnováhu mezi pobídkami a přípravou strategií pro ukončení krize. Představil jsem obrysy naší strategie Evropa 2020. Doufám, že se Evropská rada soustředí na debatu o tomto velmi důležitém programu pro budoucnost Evropy, a to zejména v diskusích na příštích zasedáních, na řádném zasedání Evropské rady v únoru a na jarním zasedání Evropské rady. Chtěl bych zde znovu opakovat svoji nabídku účasti na plenárním zasedání, aby Parlament mohl zorganizovat zvláštní rozpravu o tomto velmi důležitém tématu. Domnívám se, že je nesmírně důležité, aby se Evropský parlament a také Evropská rada plně podíleli na této strategii Evropská unie 2020, v jejímž rámci se bude odehrávat naše budoucnost.
<P>
Co se týče Stockholmského programu, návrhy Komise již byly převedeny do schváleného přístupu na příštích pět let. Vím, že mnozí z poslanců tohoto Parlamentu s námi sdílejí odhodlání odrazit se odtud dále, chopit se možností, jež přináší Lisabonská smlouva, a uskutečnit skokovou změnu evropského postupu týkajícího se prostoru svobody, bezpečnosti a práva. To bylo jedním z hlavních důvodů, proč jsem přikročil k reorganizaci portfolií budoucího kolegia v této oblasti. Ta se totiž stane jednou z nejdůležitějších oblastí práce Evropské unie v příštích pěti letech.
<P>
Zasedání Evropské rady bylo zvláště důležité pro oblast změny klimatu. Během několika posledních let Evropská unie vypracovala důsledný a ambiciózní přístup ke změně klimatu. Jsem velmi hrdý na to, že Komise byla iniciátorem tohoto velmi ambiciózního programu. Účinky snížení emisí budou skutečně patrny až během několika desetiletí, ale již nyní činíme konkrétní kroky a svým cílům přikládáme platnost zákona.
<P>
Řekněme si to jasně. Někteří naši partneři své úmysly oznamují prostřednictvím tiskových prohlášení, my jsme však své záměry vyhlásili prostřednictvím právního předpisu, a to právního předpisu, na kterém se již dohodly všechny členské státy. Vyspělý svět musí jednat, ale musí také rozvojovým zemím pomoci oddělit růst a emise. Myslím, že je správné, že se minulý týden zasedání Evropské rady soustředilo na to, jak lze toto celosvětové vedoucí postavení v Kodani využít v zájmu ambiciózní dohody: přislíbíme pomoc rozvojovým zemím ne až někdy ve vzdálené budoucnosti, ale již příští rok; objasníme ostatním, že dohoda musí být komplexní a musí být doplněna kontrolními mechanismy jejího dodržování; budeme i nadále ochotni zvýšit své cíle, ale jen pod podmínkou, že ostatní také předloží ambiciózní závazky.
<P>
Myslím, že zasedání Evropské rady přineslo velmi důležité výsledky, zejména ve dvou věcech. První se týká financí. Rada dokázala připravit peněžní balíček na rychlé zahájení opatření, který je štědřejší, než jsme čekali, a co je důležité, přispěly všechny členské státy. Ozývají se samozřejmě hlasy, že tato částka od Evropské unie není dostatečně vysoká, ale 7,2 miliard EUR, což v současnosti představuje více než 10 miliard dolarů, a to na tři roky, je velmi vážně myšlený závazek. Doufám, že tyto peníze jsou již jisté, že se nejedná o pouhý záměr. Je již na ostatních, aby jej splnili. Evropská rada rovněž zopakovala svůj závazek týkající se střednědobého financování, že ze své strany zajistí přiměřený podíl potřebný do roku 2020.
<P>
Druhá věc - opatření v oblasti klimatu byla někdy bodem, který Evropskou radu rozděloval. Tentokrát však byla atmosféra jiná. Bylo tu hmatatelně přítomno společné vědomí, že je v zájmu všech, aby Evropská unie poskytla svůj příspěvek. Vklad, který jsme jako průkopníci vložili do tohoto programu, by nám již měl přinášet plody.
<P>
Co jsem celkově považoval za opravdu povzbudivé, bylo přijetí skutečnosti, že Evropská unie musí držet pospolu. Doufejme, že toto odhodlání navzdory nesnázím následujících dvou nebo tří dnů zůstane pevné.
<P>
Co můžeme očekávat během několika příštích dnů? Dánský ministerský předseda Rasmussen dnes pravděpodobně předloží text, ve kterém však mnohá nejdůležitější čísla dosud nebudou uvedena. Úkolem vůdce jednání bude dospět k dohodě. Proto hned po této rozpravě mířím do Kodaně. Společně s panem ministerským předsedou Reinfeldtem uděláme vše, co bude v našich silách, aby Evropská unie byla vůdčí silou těchto jednání.
<P>
Víme, že atmosféra v Kodani není v tuto chvíli vůbec jednoduchá. Víme rovněž, že to patří k obvyklému průběhu vrcholných jednání. Účast tolika hlav států nebo předsedů vlád však bude silným hnacím motorem k dosažení dohody. Bude-li součástí této dohody skutečný závazek vyspělých i rozvojových zemí ke snížení emisí, jednoznačný závazek k financování těchto kroků, aby bylo možné je realizovat, a ujednání o tom, jak se tato dohoda bude plnit a její plnění kontrolovat, bude-li tato dohoda zahrnovat různé prvky plánu z Bali a vytvoří-li náležité podmínky pro dodržení limitu 2 °C, pak podle mého názoru budeme moci oprávněně prohlásit, že se jedná o významný úspěch. Zatím nejsme tak daleko, ale jsem přesvědčen, že takové dohody lze dosáhnout.
<P>
Během několika příštích dnů se ukáže, zda se cíle, o kterých jsme zde v Parlamentu tak často diskutovali, budou realizovat, ale cítím, že je již patrná naléhavá potřeba změny a že v Kodani musíme dosáhnout úspěchu. V sázce je velmi mnoho. Musíme samozřejmě nalézt určitou rovnováhu, ale všichni jsou si víceméně vědomi skutečnosti, že současná generace již ví o existenci tohoto problému, který nelze ignorovat. Jsem přesvědčen, že zasedání Evropské rady minulý týden připravilo Evropskou unii na to, aby mohla tuto výzvu k řešení přijmout. Doufám, že s Evropou v čele dosáhneme v Kodani úspěchu.
<SPEAKER ID="017" NAME="Joseph Daul" LANGUAGE="FR">
Pane předsedo, pane Barroso, pane Reinfeldte, dámy a pánové, skupina Evropské lidové strany (Křesťanských demokratů) se ztotožňuje se způsobem, jakým jste prováděl rotující předsednictví - podle Niceské smlouvy. Ztotožňuje se rovněž s nejnovějšími návrhy Evropské rady, ať již co se týče změny klimatu, krize nebo vytvoření bezpečné Evropy, Evropy, která chrání.
<P>
Moje skupina pochopitelně podporuje čestnou a zodpovědnou správu evropských záležitostí, která byla charakteristickým znakem švédského předsednictví. Tato správa byla čestná, protože v době, v níž na tolik našich přátel, sousedů a příbuzných doléhá krize v důsledku toho, že přišli o práci nebo jejich pracovní místa jsou ohrožena, Evropa těmto lidem nedávala plané sliby. Vytváří budoucnost, naši budoucnost, protože se stará o to, aby podniky opět měly prostředky na výrobu a inovace a vytvářely tak pracovní místa.
<P>
Tato správa byla zodpovědná, protože pokud jde o změnu klimatu, bezpečnost, ale také o zaměstnanost a hospodářství, Evropa uskutečňuje model sociálního tržního hospodářství. Vytváří harmonogram, program opatření pro koordinované, postupné, ale také náročné ukončení krize. Odstraňuje neblahé praktiky, kterých jsme během několika posledních desetiletí byli svědky na finančních trzích. Podporuje malé a střední podniky a posílení sociální soudržnosti, bez níž nelze dosáhnout ničeho trvalého.
<P>
Dejme si však pozor, abychom neopakovali chyby Lisabonské strategie, která se stala kvůli tomu, že si kladla nerealistické cíle, zatím největším zklamáním. Buďme opatrní a zajistěme, ať se nová ekonomická strategie nazvaná "Evropská unie 2020" nestane novým odstrašujícím příkladem. Pane Reinfeldte, pane Barroso, pokud jde o změnu klimatu, Evropa dává najevo smysl pro zodpovědnost. Rozhodnutím uvolnit v příštích třech letech každoročně 2,4 miliardy EUR jde Evropa příkladem, protože poskytuje třetinu mezinárodní pomoci vyhrazené pro nejchudší země.
<P>
Očekávám, že naši partneři nyní udělají totéž. Od Kodaně očekávám vyrovnané závazky, krátkodobé a střednědobé a kontrolovatelné, které budou doplněny finančními sankcemi pro případ jejich neplnění. Jinými slovy očekávám, že Evropa nebude Kodaní zklamána.
<P>
Končím tím, že skupina PPE podporuje obecné směry týkající se bezpečnosti stanovené Radou ve Stockholmském programu. Naši spoluobčané si přejí více bezpečnosti, ale také respektování občanských svobod. Chtějí být ve svém běžném životě chráněni, chtějí vědět, co jedí a co konzumují, ale zároveň očekávají - a to je zcela přirozené -, že budou žít ve spravedlivější společnosti, která má vůči druhým více respektu. Přesně takovou Evropu my, skupina PPE, bráníme a prosazujeme.
<P>
Dámy a pánové, akutní krize a institucionální peripetie jsou za námi. Nastal čas učinit velká rozhodnutí, ale prostor pro chybování máme jen malý. Za několik dní budeme vědět, zda se odvaha, s níž se Evropa staví vůči změně klimatu, vyplatila. Budeme vědět, zda Spojené státy americké, Čína a další země jen hrají o čas, nebo zda se nakonec chtějí zařadit mezi zodpovědné světové partnery.
<P>
Chci poděkovat švédskému předsednictví za jeho úsilí a především, když už jsou tu Vánoce, panu Reinfeldtovi. Uplynulých šest měsíců jste tvrdě pracoval a nebylo to lehké, jak všichni víme. Přeji také hodně štěstí panu Van Rompuyovi, jenž převezme štafetu na následujícího dva a půl roku, a chtěl bych požádat Radu, aby nezapomínala, že od nynějška Rada a Parlament hrají stejnou ligu za poněkud transparentnějších podmínek.
<SPEAKER ID="018" NAME="Martin Schulz" LANGUAGE="DE">
Pane předsedo, dámy a pánové, pojem přechod zde dnes byl několikrát zmíněn a považuji jej za výstižné slovo pro popis švédského předsednictví. Bylo to předsednictví přechodu od jedné smlouvy, Smlouvy z Nice, která se ukázala být naprosto nepoužitelnou, k Lisabonské smlouvě, k níž se upínají přehnaná očekávání, jež podle mého názoru nelze všechna splnit, protože Lisabonská smlouva nemůže znamenat konec institucionálního vývoje v Evropě. V tomto ohledu musíme být opatrní a neočekávat, že Lisabonská smlouva splní všechna naše přání a přinese všechna řešení veškerých problémů světa. Sami jsme již při návrzích k jednacímu řádu poznali, jak obtížně se s Lisabonskou smlouvou pracuje.
<P>
Chtěl bych začít institucionálními problémy, které tato smlouva vytvořila. Dnes je tu ještě přítomen švédský ministerský předseda. Kdo však bude zastupovat předsednictví Rady příště? Pan Van Rompuy, rotující předsednictví Rady, pak předseda Komise, pak baronka Ashtonová - pokud budou hovořit všichni jmenovaní, pak alespoň poprvé první čtyři projevy nebudou neustálým sjezdem PPE, protože se tu objeví baronka Ashtonová, tedy způsobná socialistka, která to tady oživí. To je již koneckonců jedna výhoda.
<P>
(Projevy nesouhlasu)
<P>
Samozřejmě nevím, zda se zúčastní pan Van Rompuy nebo pan Zapatero, ale děkuji vám, pane poslanče Langene. Pokud je vám již známo, že přijde právě pan Zapatero, byl váš příspěvek alespoň pro jednou užitečný. Mockrát vám děkuji.
<P>
Švédské předsednictví bylo předsednictvím přechodu, ale také předsednictvím, které se opět dočkalo toho, že kancléřka Merkelová a prezident Sarkozy až do úplného konce neodkryli své karty a nechali současné předsednictví jen tak běžet - až si o něm veřejnost říkala "ti nemají o ničem ponětí, od těch nelze nic čekat" - a zaplatit cenu za jejich taktizování. Takový byl v posledních měsících osud pana Reinfeldta. Zaplať pánbůh, už je tomu konec. Tento pokrok přinesla Lisabonská smlouva: větší transparentnost našich institucionálních struktur. A samozřejmě ještě něco dalšího: posílení pravomocí Evropského parlamentu. Více pravomocí Evropského parlamentu však také znamená, že ostatní orgány budou muset s Parlamentem jednat. Pro předsedu Evropské rady to znamená, že bude muset sladit s Parlamentem rozhodnutí, která chce připravit v Radě - přinejmenším legislativní rozhodnutí. Bylo by moudré, aby předsedu Evropského parlamentu na zasedáních Rady nepovažoval za pouhého diváka, ale za zástupce orgánu, který je již vybaven větší pravomocí. Toto například očekávám od pana Van Rompuye.
<P>
Radě a ovšem i Komisi bych na základě této nové smlouvy doporučoval, aby se v tomto Parlamentu snažily hledat potřebnou většinu, která jim umožní odpovědět na výzvy sociální, ekologické a finanční politiky, které formulují ve svých programech. Chtějí-li dovést své iniciativy až do zdárného konce, pro schválení právních předpisů nakonec potřebují kvalifikovanou většinu tohoto Parlamentu. Doporučoval bych tedy Komisi, aby hledala většinu napříč celým Parlamentem, což se možná příliš neslučuje se skutečností, že členové Komise jsou zástupci vedení evropských stran, a tak jen dokládají jednostrannost určitých politických tendencí. Nad touto věcí byste se měl, pane Barroso, vážně zamyslet.
<P>
Švédské předsednictví vyvinulo značné úsilí. To zde rád připustím. Jenže nakonec - za to ovšem vy, pane Reinfeldte, nemůžete, to je chyba systému - nemělo žádný vliv na zásadní rozhodnutí, a to včetně těch, která se právě činí v Kodani, protože samotné rotující předsednictví toho ani mnoho ovlivnit nemůže, může pouze koordinovat. Mezi koordinováním a skutečným vlivem je však rozdíl. Mít vliv na kontrolu finančních trhů, změnu klimatu, snahy o hospodářskou obnovu - to jsou věci, které může dokázat pouze Evropa na základě spolupráce svých orgánů. Proto se domnívám, že Lisabonská smlouva představuje pokrok. Skutečnost, že ji švédské předsednictví nakonec prosadilo, se mi jeví jako velký úspěch tohoto předsednictví období přechodu.
<SPEAKER ID="019" NAME="Guy Verhofstadt" LANGUAGE="FR">
Pane předsedo, za prvé dnes ráno na rozdíl od ostatních řečníků přede mnou nebudu hovořit o institucionálních záležitostech. Nepochybně budeme mít čas si o těchto věcech promluvit, protože Rada se podle všeho chystá uplatnit protokol, který vyžaduje svolání mezivládní konference. Musíme zvážit, zda konferenci chceme nebo nechceme. Domnívám se však, že Evropský parlament k tomuto tématu přispěje určitými nápady, které pomohou rozvoji evropské demokracie a vyváží nedostatek transparentnosti a demokracie navrhovaných kooptací.
<P>
Po tomto úvodu bych však chtěl především poděkovat předsednictví, panu ministerskému předsedovi Reinfeldtovi a paní Malmströmové za vynikající vztahy, které udržovali s Parlamentem, a za to, jak zvládli onen vskutku obtížný problém - mám samozřejmě na mysli ratifikaci Lisabonské smlouvy. Museli jsme dokonce zdolat "Klausovu překážku". Od nynějška se bude hovořit o Klausově překážce a o tom, jak výtečně švédské předsednictví zvládlo vyřešit tento problém.
<P>
Za druhé za další hlavní přínos považuji přijetí Stockholmského programu, jenž nyní musí být prováděn. Pro vás však, pane Reinfeldte, předsednictví tímto ještě neskončilo, protože vás ještě čeká kodaňský summit, kde musíte dosáhnout určitých výsledků.
<P>
Chtěl bych dnes před touto sněmovnou pronést optimistické a rozhodné poselství, jež poněkud protiřečí tomu, co čteme v dnešních novinách. Pro dnešní noviny je typický pesimismus: Bude vůbec dosaženo dohody? Jsem přesvědčen, že dohoda je možná, protože na summitu jsou důležití partneři, jen k nim musíme nalézt cestu a motivovat je.
<P>
Skutečnost, že prezident Obama a předseda čínské vlády dorazí zítra i pozítří, svědčí o tom, že jsou ochotni dosáhnout dohody. Jsem přesvědčen, že se musíme držet určité strategie. Ovšem jaké, dámy a pánové? Domnívám se, že naše strategie musí spočívat v tom, že se pokusíme vytvořit trojstrannou spolupráci mezi Spojenými státy americkými, Čínou a Evropou.
<P>
Pokud v následujících dvou dnech tyto tři strany dospějí k výchozí dohodě, pak se budeme mít skutečně o co opřít, až budeme přesvědčovat ostatní - Indii, Brazílii a další země -, aby se připojily k tomuto úsilí. Proto žádám o proaktivní přístup. Nejdůležitější věcí je usilovat o zmíněnou koalici tří stran, která je pro dosažení dohody nezbytná, a navrhnout hned na začátku snížení emisí o 30 %. Z tohoto návrhu musí být zřejmé zaměření na cíl.
<P>
V této závěrečné fázi jednání v Kodani bychom se podle mého názoru měli nechat inspirovat Hegelem, jenž řekl, že zoufalství nepropadáme kvůli tomu, co je nemožné, ale kvůli tomu, že jsme nedosáhli něčeho možného. Věřím, že bude-li švédské předsednictví vytrvalé, dosáhneme na summitu v Kodani úspěchu.
<SPEAKER ID="020" NAME="Rebecca Harms">
jménem skupiny Verts/ALE. - (DE) Pane předsedo, pane Barroso, pane Reinfeldte, v Kodani jsem byla čtyři dny a mohu jen s velkým přemáháním poslouchat slova jako "vedoucí úloha Evropské unie". Vedení spočívá především v tom - a to jsem pochopila již kdysi v mateřské škole -, že dáváte vhodný příklad. Chtěla bych se vás zeptat, pane Reinfeldte a pane Barroso, zda skutečně věříte tomu, že na takovém mezinárodním jednání, jako je to v Kodani, můžeme hrát vedoucí úlohu tím, že se uchýlíme ke strategii založené na lžích, sebeklamu a rozsáhlém mezinárodním podvodu?
<P>
Měl byste vědět, pane Reinfeldte - a pan Barroso to určitě ví, protože je do toho již dostatečně dlouho zapojen -, že "dva stupně" jsou nedosažitelným cílem, zůstanou-li Evropané u nabídek, které dosud předložili. Cílové snížení emisí není dostatečné. My, Evropané, jsme si zároveň nechali otevřená všechna zadní vrátka, abychom doma mohli politiku snižování emisí obcházet. Pro snižování již neplatí žádné limity. Emisní povolenky se staly klíčovým tématem nejen pro Polsko, ale také pro Švédsko. Započítání lesní plochy, které jste prosazoval především vy a vaše vláda, pane Reinfeldte, je dalším krokem, kterým se Evropa vyhýbá aktivní politice snižování emisí.
<P>
Mnozí odborníci v Kodani dospěli k závěru, že to, co jste vy sám dosud navrhoval jako optimum, které lze z naší strany udělat, by v Evropě nevedlo do roku 2020 k poklesu emisí, ale naopak k jejich nárůstu. Proto vás prosím, pane Reinfeldte, vysvětlete, jak chcete při trvání na dosavadní nabídce dosáhnout cíle "dvou stupňů".
<P>
Celá věc je ještě o to horší, že německé noviny Financial Times dnes uvedly, že jste se vzdal cíle 30% snížení emisí do roku 2020 a chcete místo toho navrhnout rok 2025. Proto vás naléhavě žádám: Hodláte-li tento proces i nadále podporovat, pak odvolejte to, co dnes zmíněné noviny zveřejnily jako evropský záměr.
<P>
Než skončím, řeknu ještě poslední věc. Tisíce oficiálních pozorovatelů nebudou po několik následujících dní vpuštěny do konferenčního centra Bella Centre, a to i přesto, že na tuto konferenci získali akreditaci. Tito lidé se velmi usilovně léta věnovali klimatické politice, někteří z nich dokonce celá desetiletí. Zajistěte prosím, když už najednou tito lidé nemohou být přímými účastníky, aby neskončili za mřížemi nebo nemuseli sedět dlouhé hodiny se spoutanýma rukama na zmrzlé zemi.
<P>
V Kodani můžeme ztratit mnoho vedoucích rolí. Ovšem metody, jimiž jsou tam prezentovány zásady právního státu v EU - ani v nejmenším se nezastávám výtržníků -, a nepřiměřené zacházení s pokojnými demonstranty - Cecilia Malmströmová je přece znalkyní práva - jsou také věcmi, které byste měli v Kodani řádně vysvětlit.
<SPEAKER ID="021" NAME="Michał Tomasz Kamiński" LANGUAGE="PL">
Pane předsedo, je škoda, že o dodržování času mluvíte právě před mým projevem. Vynasnažím se, abych nepřekročil vyměřený čas.
<P>
Pane Reinfeldte, naprosto si zasloužíte naše poděkování. Jak tu již zaznělo, švédské předsednictví se časově shodovalo s přechodným a obtížným obdobím spojeným s přijetím Lisabonské smlouvy. To je již za námi, ale doba předsednictví byla rovněž dobou hospodářské krize. V úvodu svého projevu, jenž nebude jen pochvalný, bych chtěl poděkovat švédskému předsednictví, že v těchto obtížných časech krize odolalo pokušení populismu, kterému lze tak snadno podlehnout.
<P>
Pane Reinfeldte, potvrdil jste, že na složité otázky neexistují jednoduché odpovědi. Švédské předsednictví ukázalo, že Evropská unie je schopna v čase krize hledat dobrá a nepopulistická řešení, která mohou pomoci dostat se z této obtížné situace nejen Evropě, ale celému světu. Chtěl bych vám opravdu upřímně poděkovat za to, že jste dělal takto náročnou práci, za vaši úctu ke členským státům a také za to, že jste respektoval Evropský parlament. Byla to složitá doba a podle mne jste se zde osvědčil. Až svoje poslání za dva týdny ukončíte, budete moci být plně spokojen.
<P>
Domnívám se, že jste se ve svém projevu záměrně nezmínil o zahraniční politice. Musím zde bohužel k tomu říci závažné připomínky. Domnívám se, že v zahraniční politice, zejména ve dvou oblastech, nelze švédské předsednictví a uplynulých šest měsíců považovat za úspěch.
<P>
První věc, kterou mám na mysli, byla naprosto zbytečná krize související s nešťastným článkem o izraelských vojácích uveřejněným ve švédských novinách. Celé toto zbytečné zhoršení vztahů mezi švédským předsednictvím a Izraelem vrhlo na uplynulých šest měsíců nepříznivý stín. Chtěl bych říci, že bylo chybné, že předsednictví jednoznačně neodsoudilo zmíněný článek zveřejněný ve švédských novinách. Já a celá naše skupina jsme toho názoru, že izraelští vojáci brání nejen Izrael, ale celou naši civilizaci. Domnívám se, že v uplynulých šesti měsících chyběla jednoznačná podpora našemu hlavnímu spojenci na Blízkém východě, Izraeli. Svědčí o tom závěry posledního zasedání Evropské rady týkající se Blízkého východu, jež i přesto, že jsou lepší než původní návrh, nebudují naši vedoucí úlohu na Blízkém východě. Evropská unie by měla vést mírový proces a měla by být hlavní silou na Blízkém východě. Chceme-li hrát tuto roli, musíme překonat vlastní neshody. Nemůžeme zastávat jednostranné propalestinské postoje. Uplynulých šest měsíců však bohužel tento stav naší zahraniční politiky neukončilo.
<P>
O tomto jsme hovořili včera během rozpravy o Gruzii. Domnívám se, že rostoucí ruský imperialismus představuje pro Evropskou unii jeden z nejvážnějších problémů. Tento jev není nebezpečný jen pro ruské sousedy, ale pro celou Evropskou unii. Přesto bych vám chtěl, pane Reinfeldte, poděkovat za vaše i za švédské vedení Evropské unie. Úkolem Parlamentu je upozorňovat na to, co podle nás není vždy zcela optimální. Myslím, že když se všechno pečlivě uváží, pak i navzdory negativním poznámkám, které jsem pronesl, bylo švédské předsednictví pozitivní.
<P>
(Řečník souhlasil, že zodpoví otázku signalizovanou podle čl. 149 odst. 8 jednacího řádu zvednutím modré karty.)
<SPEAKER ID="022" NAME="Zoltán Balczó" AFFILIATION="NI">
(HU) Chtěl bych se pana poslance Kamińského zeptat, zda považuje činy izraelských vojáků v pásmu Gazy za součást boje za lidskou civilizaci. Právě vy jste tendenční, protože každý, kdo si přeje mír v tomto regionu, by se měl především v souladu s rezolucí OSN zastávat práva Palestinců na samostatný stát. Jste to vy, kdo neprávem volá Švédsko k odpovědnosti za postoj, který je odhlasován.
<SPEAKER ID="023" NAME="Michał Tomasz Kamiński" LANGUAGE="PL">
Považuji Izrael za jediný demokratický stát na Blízkém východě. Stát Izrael je, co se demokracie týče, zářným příkladem pro ostatní blízkovýchodní země. Válka je pochopitelně těžko zvladatelnou záležitostí, která vždy přináší bolestné následky. Proto jsme pro mír. Podle mého názoru je naším úkolem podporovat mírový proces na Blízkém východě a rozhodně se postavit proti terorismu.
<SPEAKER ID="024" NAME="Lothar Bisky" LANGUAGE="DE">
Pane předsedo, moje kolegyně, paní poslankyně Svenssonová, bude hovořit na téma švédského předsednictví. Já bych chtěl zdůraznit dva body ze závěrů prvního zasedání po vstupu Lisabonské smlouvy v platnost. Za prvé lituji skutečnosti, že Evropská rada se nijak jasně nevyjádřila o budoucí strategii EU. Naopak se připojila ke staré Komisi, která se chtěla i nadále držet základních zásad neúspěšné Lisabonské strategie.
<P>
Přestože byla uznána potřebnost nového politického přístupu, kde je tento přístup? Nesetkal jsem se s ním. S novou Komisí, novým Parlamentem a předsedou Evropské rady by tu byla určitá naděje na zahájení úplně nové diskuse. Také nová smlouva a možnost občanské iniciativy, kterou dosud zbývá provést právními předpisy, jsou v tomto šancí.
<P>
Naše východisko je jasné: Naší prioritou musí přede vším ostatním a zejména před zájmy na zisku zůstat sociální a ekologické zájmy lidí. Toto se musí stát novým základním principem strategií a legislativy Evropské unie, protože jen tehdy to budou občané EU vnímat dlouhodobě jako pokrok.
<P>
Druhý bod je tento: My, zástupci levice v Evropském parlamentu, vítáme skutečnost, že Rada konečně vyslyšela požadavek na zdanění převodu kapitálu. Ve včerejší rozpravě nás potěšil slib pana Barrosa, že nová Komise pod jeho vedením v blízké budoucnosti předloží příslušné návrhy. Budeme i nadále toto téma zdůrazňovat a budeme i nadále trvat na tom, že Evropská unie v případě pochybností může a musí učinit první krok. Nelze připustit, že budeme dále jen čekat, až tuto roli za nás na celosvětové úrovni převezme někdo jiný.
<SPEAKER ID="025" NAME="Mario Borghezio" LANGUAGE="IT">
Pane předsedo, dámy a pánové, pokud jde o téma finanční krize, rozhodně nelze tvrdit, že švédské předsednictví jednalo logicky a zaujalo jasnozřivé a jasně formulované stanovisko.
<P>
Proč jste neměli odvahu uvést jména a příjmení těch, kdo byli zodpovědní za finanční krizi, jasně oznámit opatření, která přistřihnou křídla spekulacím, nebo velmi srozumitelně vysvětlit evropským občanům, že naše banky a finanční instituce dosud nabízejí mnohé finanční produkty, které jsou předmětem spekulace, a znečišťují náš trh?
<P>
Proč nedáte jasným gestem najevo, že podporujete reálnou ekonomiku, kterou zastupují především souostroví malých a středních podniků, svět výroby, zdravý svět evropského hospodářství? Opakuji, že právě tuto ekonomiku je a bude vždy nutné povzbudit a prokázat jí opravdovou podporu.
<P>
Asi nejdůležitější úkol, kterému se muselo švédské předsednictví věnovat, se týkal prostoru svobody, bezpečnosti a práva, a totéž platí i pro realizaci Stockholmského programu. Jak lze jeho úsilí hodnotit?. Domnívám se, že toto předsednictví nepodniklo dostatečná opatření proti nelegálnímu přistěhovalectví a kroky, které provedlo, byly nesmírně neúčinné. Předsednictví nepostupovalo aktivně proti nelegálnímu přistěhovalectví ani v souvislosti s integračními projekty a řešením problému uprchlíků.
<P>
Zdá se, že Evropa se vyslovovala velmi slabě, a to nejen obecně o zahraniční politice - v tom plně souhlasím s těmi, kteří to vznesli jako námitku -, ale také o tomto konkrétním tématu. Evropa podle všeho neměla v tak klíčové otázce, jakou je přistěhovalectví, potřebnou autoritu, ať už se nad tím zamyslíme z jakéhokoliv hlediska, ať z pohledu těch, které stejně jako mne velmi znepokojuje nelegální přistěhovalectví, nebo z pohledu těch, které více znepokojuje problematika zavádění integračních politik.
<P>
Vkládáme velkou naději v to, že nové španělské předsednictví uskuteční věci, které byly naznačeny v některých významných prohlášeních, jež prosazovala stanovisko, že Evropa nesmí přistěhovalectví považovat za problém týkající se výhradně zemí majících hranice ve Středomoří.
<P>
Jedná se o problém, který se zjevně týká celé Evropy. Vláda mé země v tomto směru v jednom bodě vyslovila jasný požadavek, kterému nicméně nebyla věnována pozornost. Navrhovala, aby byla přijata skutečná celoevropská strategie pro boj s dědictvím organizovaného zločinu. Jednalo se o strategii, která v Itálii vedla k mimořádným výsledkům. Toto dědictví je rozšířeno v celé Evropě: mafie, organizované skupiny pronikly do celé Evropy, prosákly do reálné ekonomiky a především do finančního hospodářství.
<P>
Dosud čekáme na jasný signál, že se proti tomuto druhu organizovaného zločinu, který je v několika zemích - pokud ne ve všech zemích Evropské unie - tak mocný, dočkáme zavedení evropského právního systému. Protože tento druh trestné činnosti může operovat až příliš volně, využil našich svobod a pohybuje se dle libosti mezi finančními trhy, daňovými ráji a trhy s nemovitostmi a dalším majetkem. Právě zde bychom bývali očekávali od švédského předsednictví mnohem jasnější slova a účinnější kroky. Otevřeně to švédskému předsednictví vytýkáme.
<P>
Nyní se již dostáváme k prohlášení některých představitelů tohoto předsednictví týkajících se další důležité a symbolické otázky, totiž švýcarského referenda o minaretech. Švédský ministr zahraničí označil zamítnutí stavby minaretů za "výraz předsudků". Zašel dokonce ještě dál a prohlásil, že samotné rozhodnutí Bernu vyhlásit referendum o takovéto otázce bylo problematické. Existuje ovšem otázka, na kterou se referendum nevztahuje, totiž zda má či nemá být referendum vyhlášeno.
<P>
Jak si mohou zákonodárci Evropské unie dovolit kárat malou zemi, která byla stále, již od středověku, demokratická? Proč bychom měli právě my, otroci nikým nezvolené byrokracie, poučovat Švýcary o demokracii? Proč bychom jim měli právě my upírat právo na vyhlášení referenda o důležité otázce, na kterou má každý nárok mít svůj vlastní názor?
<P>
Naopak Evropská unie by se měla učit od švýcarské demokracie, jak řešit ty nejcitlivější problémy, a dát slovo občanům, občanům a ještě jednou občanům, a nikoliv byrokracii, různým lobby a bankám této evropské velmoci, které vždy rozhodují o životech občanů, aniž by se s nimi poradily.
<SPEAKER ID="026" NAME="Barry Madlener" AFFILIATION="NI">
(SV) Pane předsedo, jsem rád, že servilní a zbabělé švédské předsednictví končí.
<P>
(NL) Díky bohu, že toto slabé švédské předsednictví již dospělo k závěru, protože ze Švédska nevzešlo mnoho dobrého. Vůči Turecku, které nadále nezákonně okupuje Kypr, vůbec nepostupovalo tvrdě. Izrael nechalo na holičkách a švédský návrh na rozdělení Jeruzaléma je názorným příkladem jeho naivního pohledu na tak problematickou a nelidskou ideologii, jakou je islám. Švédsko by bývalo udělalo lépe, kdyby důrazně prosazovalo konání podobných evropských referend, jako bylo to švýcarské o zákazu minaretů, ve všech členských státech. Právě to si totiž evropská veřejnost přeje.
<P>
Kočovný cirkus mezi Bruselem a Štrasburkem však, pane Reinfeldte, takové číslo vůbec nezařadil do svého programu. Žádali jsme vás o to, vy jste se však očividně neodvážil této žádosti vyhovět, bezpochyby kvůli zastrašování ze strany Francie. Kromě toho ještě jedete do Kodaně plýtvat penězi na klimatickou politiku, přestože změna klimatu není vědecky spolehlivě prokázána.
<P>
Nizozemsko odvádí obrovskou finanční částku. Jeho čistý příspěvek na hlavu je dvojnásobně až trojnásobně vyšší než příspěvek ostatních bohatých zemí. Tento stav musí být co nejdříve napraven. Doufáme, že následující předsednictví bude mít více odvahy.
<SPEAKER ID="028" NAME="Anna Maria Corazza Bildt" AFFILIATION="PPE">
Pane předsedo, všimla jsem si, že jste některým kolegům dopřál téměř o minutu delší řečnickou dobu. Chtěla bych vám připomenout, že my, zástupci malých zemí, máme jako nově zvolení poslanci v rámci postupu zvednuté ruky k dispozici přesně jednu minutu, a o zmíněný čas byl zkrácen prostor pro vyjádření našich názorů. Berte prosím ohledy také na nás.
<SPEAKER ID="029" NAME="Fredrik Reinfeldt">
úřadující předseda Rady. - Pane předsedo, chtěl bych pronést dvě stručné poznámky. Nejprve bych chtěl poděkovat poslancům za jejich přátelská slova - a také za to ostatní, co tu bylo řečeno, ale slova a příspěvky byly hlavně přátelské. Evropská unie se nyní již opírá o Lisabonskou smlouvu, a jelikož jsem se podílel na rotujícím předsednictví, mohu snad prohlásit, že aby tato Evropa v budoucnosti byla funkční, bude nutné, aby členské státy, Komise a Parlament přijaly každý svůj díl odpovědnosti. Nepřijmou-li všechny zmíněné strany plně svoji odpovědnost, bude velmi obtížné uvést vše správně do chodu.
<P>
Nyní pár slov k úsilí koordinovat 27 členských států. Vyžaduje to sice určitý čas, ale nepokusíme-li se o to, dospějeme do stavu, v němž bude Evropskou unii řídit jen několik států nebo někdo jiný. Dali jsme si tu práci. Vím, kolik času je takové koordinaci třeba věnovat, a myslím si, že to je zcela jasné i Hermanovi Van Rompuyovi a také dále pokračujícímu rotujícímu předsednictví.
<P>
Má druhá poznámka se bude týkat Kodaně. Opakovaně slýchám: Evropa nemá vedoucí úlohu. Opozice v mé vlasti zase říká: Švédsko nic nevede. Je v tom jakási potřeba sebemrskačství. Pak mi ale ukažte, kdo je ten vůdce. Rád bych to věděl, protože by bylo skvělé se s tímto vůdcem sejít a reagovat na jeho iniciativy. S nikým takovým jsem se zatím nesetkal. Sami se v předstihu a na právním podkladě zavazujeme ke snižování emisí se zajištěným financováním, což jsem nikde v rozvojovém světě nezaznamenal.
<P>
Dále, co se týče Kodaně, považuji za velmi důležité, abychom pamatovali na to, že musíme udržet cíl 2 °C. Nejsem si jistý, zda toho budeme moci dosáhnout. Vím, že Evropa dostála své odpovědnosti a je ochotna se zavázat i k 30% snížení, ale tento problém nemůžeme vyřešit sami. Odpovídáme jen za 13 % světových emisí. Má-li se jednat o globální odpověď, musí tato odpověď být celosvětová, a pak je nutné, aby i ostatní hlavní producenti emisí přijali vyšší závazky.
<P>
Ještě stručně ke Švédsku, protože tu bylo zmiňováno. Považuji za velmi důležité, abychom po přijetí takovýchto závazků - ať již jde o Kjóto nebo nyní o kodaňskou dohodu - zamířili domů a odvedli svůj díl práce. Právě včera jsme aktualizovali údaje o snížení emisí ve Švédsku od roku 1990. Jsou nižší o 12 %. Řídíme se tím, co je mezinárodně platné, způsobem, jímž se tyto údaje uvádějí. Mohli bychom stále prohlašovat, že toto řešení je špatné, ale jedná se o globální dohodu, kterou má svět k dispozici. Pokud jde o tuto věc, předložili jsme odpovídající čísla.
<P>
Je samozřejmě znepokojující, že některé země jdou opačným směrem, za což jsou kritizovány. Nejde tedy jen o uzavření dohody, podstatné je také provést změny ve vlastním hospodářství a využít k jejich dosažení obchodování s emisemi a jiných nástrojů. Také v této oblasti jednají mnohé evropské země tak, jak to jinde ve světě není běžné.
<SPEAKER ID="030" NAME="José Manuel Barroso">
předseda Komise. - Pane předsedo, řeknu jen dvě poznámky: první se bude týkat Kodaně, druhá úspěšného švédského předsednictví. Nejprve tedy co se týče Kodaně. Jsem také velmi překvapen tím, když se u mnoha svých evropských kolegů setkám s poraženeckou rétorikou. Vždyť existuje-li nějaká oblast, v níž můžeme být hrdi na vedoucí roli Evropské unie, pak je to právě změna klimatu. Ukažte mi jednoho konkrétního zástupce nebo skupinu zemí, jež se v této oblasti zavázaly v takové míře jako my.
<P>
Jak jsem již řekl dříve, některé jiné země oznámily své záměry prostřednictvím prohlášení v tisku. Evropská unie vyhlásila své cíle formou právních předpisů, které jsou již závazné. Tyto právní předpisy pocházejí z dílny Evropské komise a získaly podporu Evropské rady a tohoto Parlamentu. Evropská unie se již - jednostranně a nepodmíněně - zavázala ke snížení emisí skleníkových plynů o 20 % do roku 2020. Žádná jiná strana něco podobného dosud neudělala. Žádejme proto na ostatních, aby vyvinuli podobnou snahu.
<P>
(Potlesk)
<P>
Stačí dosáhnout limitu 2 °C? Nikoliv, nestačí. Proto ostatním říkáme, že můžeme vzájemně vyjednávat. Politici a diplomaté mohou vyjednávat, ale s vědou smlouvat nelze, nelze smlouvat s fyzikou. Dohodněme se tedy na celosvětové úrovni tak, abychom dosáhli dohody, jež bude v souladu se zjištěními vědy. Evropa na to sama nestačí, protože produkuje jen asi 14 % světových emisí a tento podíl v příslušném období vykazuje sestupnou tendenci. Takže i kdyby Evropa již od zítřka neprodukovala žádné emise skleníkových plynů, daný problém se tím nevyřeší.
<P>
Proto potřebujeme, aby se k nám přidali Američané, Číňané a Indové. V průběhu posledních šesti měsíců jsme já a ministerský předseda Reinfeldt hovořili s prezidentem Obamou, s prezidentem Chu Ťchin-tchaem a premiérem Wen Ťia-paem, s premiérem Singhem, s prezidentem Medveděvem a s prezidentem Lulou. Mohu potvrdit, že na všech zmíněných schůzkách jsme to byli právě my, kdo je žádal, aby přišli s významnějšími nabídkami.
<P>
Právě to také děláme nyní v Kodani. Nesmíme ovšem zapomínat - lidé přece občas zapomínají - ani na to, že nejde jen o jednání mezi zmíněnými stranami, ale také s rozvojovými zeměmi: těmi nejchudšími, nejzranitelnějšími, africkými zeměmi. Hovořili jsme rovněž s předsedou vlády Etiopie Melesem Zenawim a dalšími představiteli. Proto Evropská unie jako první nabídla určitou částku.
<P>
Buďme tedy k sobě poctiví. Vždy můžeme mít ještě vyšší ambice. Evropská unie své ambice dávala najevo. Požadujme však vyšší ambice také od ostatních, neboť jen s tímto přístupem můžeme dosáhnout dohody, která bude odpovídat našim očekáváním. Jedná se o globální problém a jeho řešení musí být globální.
<P>
Dovolte mi na závěr říci poznámku o ministerském předsedovi Reinfeldtovi a švédském předsednictví. Byl to poslední předseda Evropské rady, který byl ve funkci jen na šest měsíců, takže uzavíral mnoho let činnosti Evropské unie. Chci říci - a předsedovi Reinfeldtovi jsem to již během těchto šesti měsíců řekl -, že byl jedenáctým předsedou Evropské rady, s nímž jsem spolupracoval, proto jsem opravdu rád, že již budeme mít stálého předsedu Evropské rady.
<P>
Ministerskému předsedovi Reinfeldtovi bych chtěl říci, že byl sice v pořadí spolupráce s Komisí až jedenáctý, ale nepochybně si zaslouží místo na stupínku vítězů za jedno z nejlepších předsednictví, která Evropská unie za tuto dobu měla. Děkuji vám a švédskému předsednictví za všechno, co jste za těchto šest měsíců udělali.
<SPEAKER ID="031" NAME="Rebecca Harms" AFFILIATION="Verts/ALE">
Pane předsedo, poté, co již platí Lisabonská smlouva, bývá často zdůrazňována transparentnost vůči Parlamentu. Má Evropská rada do Kodaně nachystaný nový návrh s cílem snížení emisí o 30 % - tedy vyšším než 20 % - do roku 2025? V Kodani koluje dokument, jenž proniknul na veřejnost, a na základě kontaktu s Komisí chci vědět, zda se jedná skutečně o strategii Rady. Řekněte nám prosím pravdu.
<SPEAKER ID="032" NAME="Gunnar Hökmark" AFFILIATION="PPE">
Pane předsedo, zdráhám se to takto formulovat, protože to ode mne jako Švéda bude působit velmi neskromně, ale myslím si, že je na místě říci, že Evropská unie a Evropa po tomto předsednictví již nebudou jako dříve. Evropská unie je nyní jinou, silnější a lepší Unií, a to z mnoha důvodů. O některých z nich, na něž jsem jakožto Švéd velmi hrdý, se zmíním.
<P>
Zaprvé tedy Smlouva, která nyní platí, mění nejen institucionální rovnováhu této Unie, ale také jí umožňuje lépe dosahovat našich politických cílů. Chtěl bych poukázat na skutečnost, že jsme dohodou mezi Slovinskem a Chorvatskem otevřeli cestu procesu rozšíření, což je důležité nejen pro Chorvatsko, ale také z hlediska zemí západního Balkánu a pokračování budoucího procesu rozšíření. Je to jedna ze silných stránek Evropské unie, ale také příležitost pro nás pro všechny.
<P>
Domnívám se, že je rovněž důležité poukázat na skutečnost, že Evropská unie je během tohoto předsednictví i v době tohoto zasedání poprvé vedoucím globálním aktérem v jedné z nejdůležitějších mezinárodních otázek, se kterými je lidstvo konfrontováno. Je to nová situace a klade na nás do budoucna velkou odpovědnost, protože je zřejmé, že ať již bude výsledek dosažený v Kodani jakýkoliv, Evropská unie sehrála zásadní a klíčovou roli při stanovení cílů jednání, kterých bychom měli dosáhnout. Ať uspějeme sebelépe, nebude to znamenat konec našeho úkolu, nýbrž se tím ještě posílí velké závazky Evropské unie.
<P>
Dále je tu hospodářská obnova a přísná pravidla, jejichž účelem je náprava veřejných rozpočtů a zamezení protekcionismu. Jsem Švéd, takže možná budu v této věci poněkud pozitivně zaujatý, ale domnívám se, že máme všichni důvod být hrdí na to, čeho jsme v tomto období dosáhli. Měli bychom však při vší skromnosti pamatovat také na to, že tyto úspěchy na nás do budoucna kladou velkou odpovědnost.
<SPEAKER ID="034" NAME="Åsa Westlund" AFFILIATION="S&amp;D">
(SV) Pane předsedající, na úvod chci konstatovat, že předsednictví dostálo vysokým očekáváním, že bude fungovat efektivně a diplomaticky. Za to je velmi oceňováno, zvláště vzhledem k chaosu, který občas převládal za českého předsednictví. Poslední kola jednání ohledně Lisabonské smlouvy zvládlo rovněž velmi dobře. Nakonec se mu také úspěšně podařilo dosadit do funkce stálého předsedu Evropské rady a vysokou představitelku Unie pro zahraniční věci a bezpečnostní politiku.
<P>
Bohužel, jeho přímý politický vliv na každodenní život lidí již nebyl tak významný. Evropští pracovníci nebyli následkem rozsudku ve věci Laval podpořeni ve snaze o ukončení mzdového dumpingu ani se nedočkali žádných nových iniciativ, pokud jde o řešení nezaměstnanosti nebo vytvoření více pracovních míst.
<P>
Environmentální hnutí je zklamáno tím, že se Švédsko nezasadilo za problematiku životního prostředí. Nevyužilo příležitosti usilovat v oblasti životního prostředí a změny klimatu o náročnější cíle a ve skutečnosti udělalo spíše krok zpátky.
<P>
Skutečnost, že Švédsko na konferenci o klimatu, která se v těchto dnech koná v Kodani, nehraje významnější roli, je však nejspíše nutno připsat samotnému panu ministerskému předsedovi Reinfeldtovi, jenž již v počáteční fázi ze stranicko-politických důvodů očekávání vůči konferenci bagatelizoval. To bylo v rozporu s vyjednávací strategií EU a popudilo to nemalý počet ostatních evropských čelních představitelů. Ještě závažnější je však skutečnost, že tím byla podkopána možnost dosáhnout dobré dohody o změně klimatu.
<P>
Nakonec bych se chtěla dotknout Stockholmského programu - jedné z mála věcí, která bude žít dál i po skončení švédského předsednictví. Jakožto stockholmská rodačka vnímám s obavami, že mé rodné město by mohlo být spojováno s politickým programem, jenž klade budování evropské pevnosti nad ochranu lidských práv.
<P>
My, švédští sociální demokraté, jsme nicméně stejně potěšeni tím, že jste nakonec částečně vyslyšel naše požadavky a požadavky Parlamentu, aby do tohoto programu byla ve větší míře zahrnuta práva žen a dětí. S velkými nadějemi očekáváme, že paní Malmströmová ve své nové funkci udělá maximum pro další posílení těchto prvků.
<SPEAKER ID="035" NAME="Silvana Koch-Mehrin" AFFILIATION="ALDE">
(DE) Pane předsedo, pane Barroso, pane Reinfeldte, vaše klidné a pevné předsednictví bylo úspěchem. Museli jste se zabývat řešením náročných politických otázek a po všech stránkách jste odvedli dobrou práci. Lidé, které jste vybral do nových důležitých postů EU, mohou tyto funkce zastávat bez předchozího zatížení, protože je dosud většina evropských občanů příliš nezná. Dovolíte-li mi učinit vedlejší poznámku, vaše nejlepší rozhodnutí sedí vpravo vedle vás.
<P>
Přesto, pane Reinfeldte, nemohu vaše předsednictví hodnotit na výbornou, a to ze dvou důvodů. Zaprvé jste posílil tendenci k přetvoření Evropské rady do svého druhu "hlavní vlády" EU. Rozsah jejích kompetencí vzrůstá a sahá od životního prostředí až po finanční politiku. Zároveň si však o to méně necháte do věcí mluvit. Takto přece transparentní diskuse se zástupci občanů nevypadá.
<P>
Druhý důvodem je toto: Skutečnost, že jste na Radě prosadil dohodu SWIFT jen pár hodin před vstupem Lisabonské smlouvy v platnost, svědčí o jasném pohrdání Evropským parlamentem, a v důsledku toho o neúctě k občanům.
<P>
Přesto bych vám chtěla za uplynulých šest měsíců poděkovat.
<SPEAKER ID="036" NAME="Carl Schlyter" AFFILIATION="Verts/ALE">
(SV) Pane předsedající, švédské předsednictví fungovalo z praktického a institucionálního hlediska dobře. Bylo jako dobře promazaný a výkonný stroj - a přesto nikdy neběželo na plné obrátky. Co se stalo se sociální legislativou? Práce na antidiskriminační problematice se zastavila. Návrh na zavedení euroznámky, která má omezit výfukové plyny z těžkých nákladních vozidel, se zadrhnul, totéž lze říci o klimatické politice. V těchto věcech se vedení ujali badatelé a Evropský parlament - Rada selhala!
<P>
Rada v jednáních o klimatu vytvořila zadní vrátka pro lesnictví, námořní a leteckou dopravu. Kde jsou peníze pro rozvojové země - konkrétně 30 miliard EUR, které požadoval Parlament? Co se stalo s emisními cíli? Parlament požadoval snížení emisí o 32-40 %. Nyní se dovídáme, že texty, které Rada připravuje, naše emisní cíle oslabují ještě více. Díry v klimatické politice Rady jsou srovnatelné snad jen s velikostí ok ve velrybářských sítích.
<P>
Závěrem bych se chtěl dotknout společnosti Vattenfall. Ukončete žaloby ze strany společnosti Vattenfall! Brání nám v našem úsilí proti změně klimatu. Máte pravomoc nad touto firmou. Přinejmenším byste měl zajistit, aby se společnost Vattenfall věnovala předmětu svého podnikání a nezpochybňovala právní předpisy Německa a EU týkající se životného prostředí.
<SPEAKER ID="037" NAME="Timothy Kirkhope" AFFILIATION="ECR">
Pane předsedající, nejprve bych chtěl blahopřát švédské vládě za její předsednictví Rady. Převzala úřad s velmi náročným programem a dokázala z něho velkou část věcí uskutečnit, z nichž mnohé vítáme.
<P>
Mnohokrát jsem v této sněmovně hovořil o potřebě znovu oživit Lisabonskou strategii; Evropská unie se až příliš dlouhou dobu zabývala politickou a institucionální reformou a věnovala jim tolik energie a odhodlání, že na ekonomickou reformu již jednoduše nedokázala sebrat stejnou sílu. Naše celosvětové obchodní postavení, relativní hospodářský význam a mezinárodní konkurenceschopnost jsou však ohroženy. Proto vítám iniciativu Komise EU 2020, kterou nyní podpořila Evropská rada, a blahopřeji zejména panu Barrosovi za jeho podíl na této věci.
<P>
Budoucí prosperita a blahobyt našich občanů závisí na dynamickém hospodářství, jež uvolněním tvůrčího elánu podnikatelů a podnícením růstu úspěšných podniků bude schopno vytvářet pracovní místa a bohatství. Součástí tohoto hospodářského oživení bude zezelenání našich ekonomik. Všichni doufáme, že dohoda, která bude uzavřena tento týden v Kodani, navrhne realistický rámec, který umožní řešit změnu klimatu a zároveň napomůže hospodářskému růstu a rozvoji.
<P>
Pokud jde o přijetí Stockholmského programu, podporujeme zásadu, že členské státy Unie musí úžeji spolupracovat v boji proti problémům spojeným s nelegálním přistěhovalectvím, přeshraniční trestnou činností a terorismem. Jedná se však zároveň o oblasti, které tvoří základ státní suverenity. Střežení práva, zajištění bezpečnosti a ochrana veřejnosti patří k nejdůležitějším povinnostem demokratického státu. Potřebu společného postupu proto musíme vyvážit respektem vůči právům členských států. Některé části Stockholmského programu však této náležité rovnováhy zkrátka nedosahují. Některé návrhy za velice malou přidanou hodnotu budou pouze centralizovat moc, vytvoří zbytečné náklady a ještě posílí byrokracii. Naše priority musí být orientovány na konkurenceschopnost, deregulaci, inovace a vytváření pracovních míst. Občané Evropy si nezaslouží nic menšího.
<SPEAKER ID="038" NAME="Eva-Britt Svensson" AFFILIATION="GUE/NGL">
(SV) Pane předsedající, chtěla bych rovněž švédskému předsednictví dát výborné známky za jeho organizační schopnosti. Švédský kabinet splnil očekávání všech. Pokud jde o mé politické hodnocení, to již bohužel nemůže být tak příznivé.
<P>
Zejména dvě oblasti si zaslouží kritiku. Zaprvé otázka transparentnosti a otevřenosti. Švédsko obvykle bývá považováno za vzor pro tuto oblast, ale místo toho zvolilo pasivní přístup - což je zvláště závažné, je-li v sázce právo občanů na svobodnou komunikaci. Dovolte mi v této souvislosti zmínit směrnici o uchovávání údajů, telekomunikační balíček a tajnou dohodu ACTA. Vůči předsednictví byly vznášeny požadavky, aby zajistilo, že tyto dokumenty budou přístupné, jako to bylo možné až do změny nařízení o transparentnosti provedené roku 2001. Podle tohoto nařízení má mít veřejnost přístup ke všem dokumentům, jež se vztahují k probíhajícím mezinárodním jednáním. Proč pro to švédské předsednictví nic neudělalo?
<P>
Druhou oblastí je změna klimatu a způsob, jímž podle mého názoru chudé země zrazujeme, když využíváme fondy pomoci ke zmírnění těch nejhorších škod, za něž bohatý svět nesl a dosud nese odpovědnost. To vše navzdory skutečnosti, že úmluva o klimatu, plán z Bali a Kjótský protokol shodně uvádějí, že prostředky pro financování klimatických opatření musí být nové finanční prostředky. Jsou to opět ti nejzranitelnější, kdo musí uhradit účet za chování bohatých zemí. Právě ti, kdo nemají čistou vodu, ti, koho ohrožuje malárie, ti, kdo trpí nákazou HIV, a především nejchudší ženy a děti za to nyní musí zaplatit. Tato politika zachází hanebným způsobem s nejchudšími částmi světa.
<SPEAKER ID="039" NAME="Andreas Mölzer" AFFILIATION="NI">
(DE) Pane předsedající, švédské předsednictví se již chýlí ke konci. Nevážou se k němu žádné velké katastrofy, ale podle mého názoru ani žádné vynikající úspěchy. Ostatně ambiciózní cíl dostat hospodářskou krizi pod kontrolu nebyl splnitelný. Nalili jsme miliardy do systému, z něhož mají prospěch jen nemnozí, kdežto rizika a náklady musela nést veřejnost. Je nepřijatelné, aby těžce vydělané peníze evropských daňových poplatníků končily ve fondu odměn bankovních manažerů.
<P>
Pořádáme-li již summit o klimatu, pak je podle mého názoru také na místě konečně vést poctivější diskusi o jaderných reaktorech a pravdivěji posoudit příslušné náklady. Hledáme-li řešení na ochranu klimatu, musíme také zastavit podvod kolem emisních povolenek.
<P>
V případě jednání o dohodě SWIFT si švédské předsednictví podle mého názoru, pokud jde o sdělení bankovních údajů, nechalo poněkud diktovat od USA. Díky tomu i díky Stockholmskému programu lze s občany snáze manipulovat a více je kontrolovat.
<P>
Se Švédy ztrácí Turecko svého přímluvce za přistoupení. Podle mého názoru je načase zastavit s Tureckem jednání o přistoupení a nabídnout mu privilegované partnerství.
<SPEAKER ID="040" NAME="Werner Langen" AFFILIATION="PPE">
(DE) Pane předsedající, nejprve bych chtěl vyslovit poděkování. Navzdory mnoha problémům odvedlo švédské předsednictví Rady skvělou práci. Švédsko se řadí v Evropské unii mezi středně velké země, což bychom měli považovat za skutečnost ve všech ohledech pozitivní. Chtěl bych poděkovat vám, pane Reinfeldte, i celé vaší vládě. Klima, krize na finančních trzích, Lisabonská smlouva a nová Komise byly opravdu náročnými úkoly a problémy na řešení. Z toho bych se chtěl věnovat dvěma tématům.
<P>
Prvním je krize na finančních trzích. Je mimořádně pozitivní skutečností, že Švédsko zůstalo spolu s Komisí pevné v postoji vůči konsolidačním snahám jednotlivých členských států. Zcela bez výhrad mohu podpořit to, že jste neřekli: "Zprostíme nyní Řecko jeho závazků v rámci eurozóny."
<P>
Druhou oblastí je klimatická politika. Vyslechli jsme kritiku ze strany komunistů a zelených. Nikde v Evropě nenesou faktickou odpovědnost. Můžeme provádět klimatickou politiku ve stylu Číny nebo USA, dělat velká prohlášení, ale nevykazovat žádné výsledky. Evropa má výsledky. Odmítám tvrzení, že organizace Greenpeace je metrem evropské klimatické politiky. Musíme být realisty! Také zde švédské předsednictví spolu s Komisí dosáhlo během svého funkčního období překvapivě velmi dobrých výsledků. Také za to bych chtěl vyslovit své upřímné poděkování.
<P>
Co se týče tématu Lisabonské smlouvy: pan poslanec Schulz tu právě není. Prohlásil, že na Komisi má vliv skutečnost, že se skládá ze zástupců vedení evropských stran. Nevycházím z údivu, že předseda politické skupiny chce dělat problém z politického angažmá jednotlivých členů Komise. Co to má znamenat? Tento argument mohu jen odmítnout.
<P>
Na závěr bych vás chtěl vybídnout - jako jsem to učinil, když jste se ujal funkce -, abyste již konečně také přijali euro. Mohu, pane Reinfeldte, říci: "Švédsko ante portas"?
<SPEAKER ID="041" NAME="Adrian Severin" AFFILIATION="S&amp;D">
Pane předsedající, zcela upřímně se domnívám, že švédské předsednictví může být spokojeno se svými výsledky, a myslím si, že Švédsko může být hrdo na výkon svého předsednictví. Jenže u krátkodobých předsednictví tomu bývá vždycky tak, že nám odkážou hořký pocit z tak či onak nedokončené práce.
<P>
Proto se domnívám, že nejdůležitější otázka teď zní takto: Jak a čím můžeme navázat na výsledky švédského předsednictví? První věcí je provádění Lisabonské smlouvy. Smlouva sama nikdy k vyřešení problému nestačí. Má-li se náležitě ujmout, je vždy zapotřebí politická vůle, ale v tomto případě podle mého názoru potřebujeme ještě něco dalšího než jen vůli. Potřebujeme odvahu a představivost - představivost proto, abychom zaplnili mezery a rozptýlili nejasnosti Smlouvy. Proto doufám, že švédské předsednictví vyjde ze zkušeností, které nasbíralo, a i nadále bude aktivně podporovat budování nových institucí, které vytvořila Lisabonská smlouva, totiž stálého - nebo dlouhodobého - předsedy Evropské rady a úřadu vysokého představitele s útvarem pro vnější činnost.
<P>
Jednou z priorit švédského předsednictví přirozeně byla snaha o zvládnutí hospodářské a finanční krize. To bylo velmi důležité. V tomto kontextu vystoupily na povrch dva jevy, které považuji za docela hrozivé: zaprvé pokušení vnitrostátního protekcionismu nebo národního egoismu a zadruhé výrazné ekonomické a sociální rozdíly mezi členskými státy a nedostatek ekonomické, sociální a územní soudržnosti uvnitř Evropské unie.
<P>
Měli bychom zpochybňovat rozumnost rozšíření? Určitě ne. Tyto výrazné rozdíly existovaly již dříve a vzájemná závislost se projevuje nejen uvnitř Unie, ale i celosvětově. Mohly proto podkopat nebo ohrozit stabilitu celého kontinentu i Unie. Z toho důvodu se domnívám, že rozšíření umožnilo novým členským státům poradit si s těmito rozdíly v rámci Unie lépe, a to k prospěchu všech členů Unie.
<P>
Z toho však vyplývá následující závěr, kterým budu končit. Domnívám se, že dalším krokem je uskutečňovat v Evropě odvážnější a důkladnější politiky územní, ekonomické a sociální soudržnosti - nikoli takovéto politiky omezovat - spolu s odvážnými reformami, finančními a hospodářskými reformami, které by nám umožnily neupadnout do této krize znovu. Samozřejmě také s politikami pro pokrizovou obnovu. V této souvislosti si zaslouží pochvalu jak poslední prohlášení Komise týkající se ekonomické podpory pro východní země, tak i deklarovaná ochota pana Barrosa vést rozpravu o strategii 2020.
<SPEAKER ID="042" NAME="Charles Goerens" AFFILIATION="ALDE">
(FR) Pane předsedající, také bych chtěl švédskému úřadujícímu předsednictví Evropské rady vyjádřit svoji vděčnost, ale je tu jeden problém. Ve čtvrtek Evropská rada rozhodla o poskytnutí 7,2 miliard EUR na financování částečného přizpůsobení rozvojových zemí změně klimatu, což je velmi dobře.
<P>
Podle mého názoru by tato částka měla být poskytována nad rámec rozvojové pomoci, kterou se Evropská unie zavázala do roku 2015 zvýšit na 0,7 % hrubého národního důchodu. Proč? Dejme tomu, že těchto 7,2 miliard EUR bude vzato z balíčku, jenž již byl vyhrazen na oficiální rozvojovou pomoc. Tato částka však nebude stačit na financování rozvojových cílů tisíciletí. To bychom jenom svlékli Pepíčka, abychom měli do čeho obléknout Honzíčka.
<P>
Očekáváme, že nám Evropská rada a Komise tuto věc objasní. Jakákoliv nejistota o tom, zda částka ohlášená na zasedání Evropské rady ve dnech 10: a 11. prosince jde nad rámec dosavadní pomoci, by zpochybnila věrohodnost Evropské unie na kodaňské konferenci, jejíž význam pro budoucnost lidstva lze bez zaváhání označit za klíčový.
<P>
(Potlesk)
<SPEAKER ID="043" NAME="Ian Hudghton" AFFILIATION="Verts/ALE">
Pane předsedající, v rámci naší skupiny zastupuji Evropskou svobodnou alianci, do které patří strany za nezávislost Walesu, Flander, Katalánie a Skotska. Usilujeme o samostatnost, aby se naše národy mohly podílet na zasedáních Evropské rady a na takových světových událostech, jako je například kodaňská konference o změně klimatu.
<P>
Skotská vláda a parlament přijali nejambicióznější zákon o opatřeních proti změně klimatu na světě, jehož cílem je snížit emise o 42 % do roku 2020 a o 80 % do roku 2050. Těchto cílů hodláme opravdu dosáhnout, přesto vláda Spojeného království odmítla rozumnou žádost, aby byl účastníkem oficiálních jednání v Kodani skotský ministr. Takové chování jenom potvrzuje skutečnost, že pouze v případě nezávislosti - obvyklé formy samostatnosti - může Skotsko přispět náležitým dílem mezinárodnímu společenství. Doufám proto, že se bude Evropská rada velmi brzy zabývat vnitřním rozšířením Evropské unie, pro které je Skotsko hlavním kandidátem.
<SPEAKER ID="044" NAME="Hans-Peter Martin" AFFILIATION="NI">
(DE) Pane předsedající, potřebujeme demokratickou revoluci. Protože jsem obdivovatelem mnoha švédských tradic, jsem o to více zklamán závěrečnou bilancí jejich činností. Bohužel se spíše než o předsednictví pro občany jednalo o předsednictví pro Radu a velké investory odpovídající stylu komisařky Wallströmové, nikoliv paní Malmströmové.
<P>
Paní Malmströmová, pamatuji si vás ještě coby poslankyni tohoto Parlamentu. Během předsednictví jste se však projevovala jinak. Silně doufám, že až se vrátíte, opět navážete na to, co vám bylo vlastní před odchodem z tohoto Parlamentu, totiž nadšení pro parlamentní systém. Proč jste takto na poslední chvíli přijali dohodu SWIFT? Proč máme nyní na úrovni EU svého druhu výkonný orgán - bylo snad toto cílem Švédů s jejich důrazem na transparentnost? Využijte prosím budoucnost k návratu ke kořenům.
<SPEAKER ID="045" NAME="János Áder" AFFILIATION="PPE">
(HU) Pane předsedající, dámy a pánové, za poslední dvě a půl hodiny zaznělo v této rozpravě velmi mnoho slov o Kodani a kodaňských jednáních. Musím konstatovat, že v tomto směru nebylo švédské předsednictví zcela úspěšné, protože v Kodani není předkládán žádný společný postoj Evropské unie. Za to nelze vinit výhradně švédské předsednictví, ale spíše Evropskou komisi. Co to má znamenat a proč neexistuje žádný společný postoj? Společný postoj neexistuje přinejmenším ve dvou bodech. Jedním z těchto bodů je otázka, zda mohou být kvóty na emise oxidu uhličitého po roce 2012 převáděny a zda je lze také prodávat.
<P>
Evropská komise tento postoj nepochopitelně, krátkozrace a úzkoprse kritizuje. Maďarsko, Polsko, Rumunsko a další bývalé socialistické země splnily své kjótské závazky. Nejen že je splnily, ale ony je vlastně ještě překročily. Máme právo prodávat nevyužité kvóty. Komise nás však chce o toto právo připravit. Jinak řečeno chce trestat plnění dohody, kterou Maďarsko také dodrželo. Jiné státy svým závazkům nedostály a míru škodlivých emisí dokonce zvýšily, ale nikdo je nechce trestat. Jak lze po tomto očekávat, že signatáři budou plnit novou dohodu, tedy bude-li mít Kjótský protokol v Kodani své pokračování?
<P>
Vyzývám naléhavě Evropskou komisi, a kdyby tu byl pan předseda Barroso, vyzýval bych jeho a důrazně bych ho žádal, aby změnil svůj dosavadní omezený postoj a postavil se za stanovisko, které je v souladu se stále platným Kjótským protokolem. Chtěl bych vás také upozornit na skutečnost, že bychom neměli zapomínat na to, že bez nových členských států by původní EU-15 nebyla schopna splnit závazek snížení emisí o 8 %. Bez těchto států by vyjednávací pozice Evropské unie dnes v Kodani byla ve skutečnosti mnohem horší a slabší.
<SPEAKER ID="046" NAME="Catherine Trautmann" AFFILIATION="S&amp;D">
(FR) Pane předsedající, pane předsedo, paní ministryně, za švédského předsednictví se staly věci, které by bylo možno označit za historické mezníky: vstoupila v platnost Lisabonská smlouva, byl jmenován první předseda Evropské rady a první vysoká představitelka, ale také se koná klimatická konference, byla jmenována nová Komise a - dovolte mi tuto stručnou zmínku - byl schválen telekomunikační balíček.
<P>
Tyto věci vzbudily naději. Při celkové bilanci se však objeví i některé vady na kráse. Za prvé Parlament cílevědomě usiluje o zavedení evropského dohledu nad finančními trhy, a proto uvítal návrhy skupiny expertů pana de Larosièra jako velmi důležitý krok. Závěry zasedání Rady ECOFIN ze dne 2. prosince však výrazně pokulhávají za těmito realistickými ambicemi.
<P>
Chtěla bych zde připomenout, že Parlament zajistí obnovení určité rovnováhy uvedených návrhů, aby byly zpevněny finanční trhy. Totéž platí o finančních závazcích přislíbených jižním zemím na pomoc v boji proti změněn klimatu. Přestože chudé země v Kodani požadují, co se dlouhodobého financování týče, podstatné závazky, Rada dokázala zaručit jen 7,2 miliard EUR na dobu tří let. Jedná se sice o první krok, ale tento krok značně zaostává za požadavky, a toto zaostávání je o to vyšší, že tato částka je částečně výsledkem přerozdělení prostředků.
<P>
Poslední bod se týká finanční oblasti. Vítáme ochotu zavést zde pravidla a postupovat důrazně, pokud se týče dozoru a zdanění. V závěrech ze zasedání Rady mne zvláště zaujala zmínka o celosvětové dani z finančních transakcí. Tu jsme si my, socialisté, přáli a požadovali ji již více než deset let. Dost práce je ještě třeba udělat. Hledání nových finančních zdrojů na podporu zaměstnanosti, solidarity uvnitř i vně Evropy a financování boje proti změně klimatu však představuje hlavní úkol. Protože se blíží Vánoce, vybízím Radu, aby nám předložila rozhodnutí o vlastních zdrojích na příští léta.
<SPEAKER ID="047" NAME="Olle Schmidt" AFFILIATION="ALDE">
(SV) Pane předsedající, kritické stesky některých řečníků - včetně mých švédských kolegů -, které tu znějí na adresu švédského předsednictví, jsou poněkud zbytečné. S čím Carl Schlyter srovnává toto předsednictví? S Českou republikou nebo jiným povedeným předsednictvím?
<P>
Ani od pana poslance Borghezia se nedočkáte dobrých známek. Dává-li pan Borghezio špatné známky, jedná se vlastně o dobrý výsledek.
<P>
Udělalo se hodně věcí. Lisabonská smlouva vstoupila v platnost. Byly obsazeny dva nejvyšší posty v EU. Byla pracně prosazena řada důležitých návrhů: Stockholmský program, budoucí finanční dohled a zvláště telekomunikační balíček. Klimatický summit v Kodani by se také mohl odvíjet správným směrem, pokud to budeme i my v Evropském parlamentu chtít.
<P>
Jako záporný bod bych zmínil to, že se nepodařilo právně upravit mobilitu pacientů. Prodlužuje se právní nejistota a lidé zbytečně trpí v důsledku čekání na léčbu.
<P>
Celkově však ministerskému předsedovi Reinfeldtovi, ministryni pro záležitosti Evropské unie paní Malmströmové a všem ostatním členům týmu předsednictví patří veškeré uznání. Všichni si zasloužíte šťastný nový rok!
<SPEAKER ID="048" NAME="Judith Sargentini" AFFILIATION="Verts/ALE">
(NL) Pane předsedající, pane Reinfeldte, vaše předsednictví má jednu vážnou skvrnu, a tou je rozhodnutí týkající se dohody SWIFT. Lisabonská smlouva vstoupila v platnost dne 1. prosince a dne 30. listopadu jste vy a vaši kolegové, hlavy států nebo předsedové vlád kvapně přijali dohodu poskytující Spojeným státům americkým naše bankovní údaje. Naznačuje-li to budoucí vývoj Stockholmského programu - programu, jenž měl zaručovat naše občanská práva, bezpečnost a svobodu -, pak mám dojem, že jeho realizace skutečně vychýlí rovnováhu a ohrozí svobodu a občanská práva.
<P>
Jedná se o skvrnu na vašem předsednictví. Domnívám se rovněž, že tím byl pošpiněn i začátek platnosti Lisabonské smlouvy, která dává Evropskému parlamentu více práv. Chtěla bych od vás ujištění, že v budoucnosti projevíte více úcty k občanským právům, občanům a Parlamentu.
<SPEAKER ID="049" NAME="Zoltán Balczó" AFFILIATION="NI">
(HU) Pane předsedo, chtěli bychom zhodnotit výsledky švédského předsednictví ve zpětném ohlédnutí za dalších 10-20 let. Nejdůležitější událostí, která bude zmiňována, bude vstup Lisabonské smlouvy v platnost. Tato smlouva vytváří právní rámec pro superstát, v němž bude žít 500 miliónů lidí pod dohledem z centra, a národní státy se vytratí. Cesta, která nás k tomu dovedla, byla nedemokratická. Tento koncept byl odmítnut třemi referendy, ale vnucené druhé irské referendum a získání podpisu Václava Klause nakonec umožnily, aby byl realizován. Většina evropských občanů tento koncept odmítla a chce zachovat národní stát. Proto jsem přesvědčený, že historie toto období vylíčí jako marný pokus o vytvoření impéria.
<SPEAKER ID="050" NAME="Othmar Karas" AFFILIATION="PPE">
(DE) Pane předsedající, pane úřadující předsedo Rady, dámy a pánové, v rozpravách o předsednictví Rady často hovoříme, jako by předsednictví bylo Evropskou unií. Předsednictví Rady však není EU, je jen důležitým manažerem jednoho evropského orgánu. Prosil bych proto všechny, aby byli poněkud spravedlivější a klidnější.
<P>
Předsednictví Rady za posledních šest měsíců odvedlo dobrou práci. Pomohlo otevřít novou kapitolu v dějinách úspěchu Evropské unie. Nikdo z nás však nechce Evropu vlád. Usilujeme o Evropu občanů a o větší spolupráci mezi orgány a různými prvky Evropské unie. Každý z nás je prvkem Evropské unie.
<P>
Institucionální diskuse skončila, nové posty byly obsazeny a v několika důležitých otázkách Rada postoupila do bodu, který nám umožní dále pracovat. Podívejme se do budoucnosti. Kdosi prohlásil, že velký problémem je skutečnost, že Lisabonská smlouva nebyla dosud zohledněna v pracovních metodách Rady. Rada má větší možnost ovlivnit Evropský parlament a jednotlivé výbory Evropského parlamentu, než může Parlament ovlivnit pracovní skupiny a zasedání Evropské rady. Po této stránce žádáme také o rovné zacházení s oběma orgány, protože jakožto legislativní orgány máme stejný status.
<P>
Ano, bylo chybou - můžeme se přít o obsah - prosadit dohodu SWIFT ještě den před tím, než se změní pravomoc spolurozhodování Parlamentu. Rozhodnutí o dohledu nad finančním trhem ještě není definitivní. Je zapotřebí jej zdokonalit, potřebujeme více výkonné moci, potřebujeme více evropského dohledu nad institucemi, které přesahují evropské hranice, a potřebujeme zlepšit koordinaci mezi členskými státy, Komisí a Evropskou centrální bankou v basilejském výboru, protože jinak by vznikla paralelní struktura.
<SPEAKER ID="051" NAME="Juan Fernando López Aguilar" AFFILIATION="S&amp;D">
(ES) Pane předsedající, chci blahopřát švédskému předsednictví za jeho práci, a to především za tu, která se týkala prostoru svobody, bezpečnosti a práva.
<P>
Vstup Lisabonské smlouvy v platnost znamená kvalitativní posun a vyžaduje od následujících předsednictví - španělského, belgického a maďarského -, aby pokračovaly ve změně, kterou provedlo švédské předsednictví při navrhování akčního plánu ke Stockholmskému programu.
<P>
V souvislosti se spoluprací, kterou Lisabonská smlouva vyžaduje mezi Evropskou komisí, Radou, Parlamentem a vnitrostátními parlamenty členských států (článek 17 Smlouvy o Evropské unii a článek 295 Smlouvy o fungování Evropské unie), bych chtěl upozornit na důležitost tří otázek, které zdůraznilo švédské předsednictví.
<P>
První se týká nejasnosti kolem koordinátora postupu proti terorismu a nezákonného obchodování s lidmi a míry, v níž je tento úředník závislý na Komisi, a naopak, v níž podléhá kontrole Evropským parlamentem.
<P>
Druhá se týká vnějšího rozměru základních práv, který od nynějška bude tvořit průnik evropských politik. Evropská unie má komisaře, jehož oblastí působnosti jsou základní práva a spravedlnost, ale má také službu vnější akce, která se musí zaměřit na lidská práva a důrazně se věnovat ochraně základních práv.
<P>
Třetí se týká schengenského prostoru pro volný pohyb osob. Domníváme se, že to, jaká důležitost se přikládá hodnocení a sledování Evropského paktu o přistěhovalectví a azylu a politice kontroly vnějších hranic (azyl, přistěhovalectví a ochrana před organizovaným zločinem), povede k úspěchu při vytváření tohoto prostoru volného oběhu osob a lidských práv, a tudíž k dokončení vnitřního trhu a k realizaci našeho evropského projektu.
<SPEAKER ID="052" NAME="Lena Ek" AFFILIATION="ALDE">
(SV) Pane předsedající, budování mostů není nikdy snadné. Zvláště náročné to však je nyní, při přechodu od staré EU k otevřenější, transparentnější a demokratičtější EU podle Lisabonské smlouvy, která dává Evropskému parlamentu větší vliv, když potřebujeme převést přes tyto mosty 27 členských států a 500 miliónů lidí.
<P>
Letos na podzim jsme se museli poprat s klimatickou krizí a krizí pracovních míst. Navzdory tomu švédské předsednictví uspělo v prosazení řady nesmírně důležitých právních předpisů o energetické účinnosti. Jsem zvláště potěšena, že EU nyní zavedla značení domácích spotřebičů energetickými štítky. Další příklady právních předpisů, které byly nyní zavedeny, se týkají požadavků na energetickou náročnost budov a ekologického označení pneumatik motorových vozidel.
<P>
Závěrem bych chtěla poděkovat vládě za její efektivní a ucelené předsednictví. Chtěla bych vyjádřit svou úctu zvláště velvyslankynini EU Ulrice Barklundové Larssonové, které nás letos na podzim tak náhle opustila. Udělala skvělou práci a velmi nám chybí.
<P>
Nyní již zbývá jen dokončit klimatickou konferenci v Kodani - poslední a nejdůležitější úkol se značným dlouhodobým dopadem. Hodně štěstí!
<SPEAKER ID="053" NAME="Mario Mauro" AFFILIATION="PPE">
(IT) Pane předsedající, pane Reinfeldte, dámy a pánové, v závěrech vzešlých z posledního zasedání Evropské rady je celá řada bodů, na nichž bychom se měli dokázat shodnout a které bychom mohli označit za povzbudivé pro nejbližší budoucnost.
<P>
Zaprvé přistěhovalectví: byla zdůrazněna nutnost zlepšit fungování přístupu na území Unie z hlediska zajištění bezpečnosti jejích občanů. Abychom toho dosáhli, musíme nastolit náležitou rovnováhu mezi potřebami členských států a lidskou stránkou, produktivním potenciálem migrantů.
<P>
Pak byla zmíněna Evropa odpovědnosti a solidarity v oblasti přistěhovalectví a azylu. V tomto smyslu mne nadchnul způsob, jímž Rada zdůraznila naléhavou potřebu bojovat proti nelegálnímu přistěhovalectví již na hranicích členských států, zvláště na jižní hranici. To znamená sdílet prostředky i problémy. Tento aspekt je však bohužel až příliš často zatlačen do pozadí sobectvím a nedostatkem odvahy.
<P>
Druhou věcí, kterou v této době hospodářské krize, kdy dosud nevidíme světlo na konci tunelu, považuji za prioritu, je oživení Lisabonské strategie. Musíme být co nejdříve schopni opět na finanční a obchodní úrovni konkurovat nastupujícím velmocím: jenom nejmodernější výzkum a informační systém nám umožní udělat tento krok, který je pro nás a především pro nové generace tak životně důležitý.
<P>
Vítám skutečnost, že cílem nové metody, kterou Rada zavádí, je posílit vazbu mezi opatřeními členských států a opatřeními Evropské unie a posílit odpovědnost na úrovni členských států prostřednictvím aktivnějšího zapojení vedení podniků, pracovních sil a regionálních a místních orgánů, což lze shrnout slovem subsidiarita.
<P>
Stále se však domnívám, že v tomto směru musíme udělat více: rodiny, občané a středně velké skupiny musí být těžištěm oživení evropského hospodářství. Jenom lidé, jenom muži a ženy jsou nositeli původní dynamiky, která může znovu uvést do pohybu mnohé oblasti našeho sociálního života, jež jsou nyní zasaženy pesimismem, který se až příliš často šíří z institucí.
<SPEAKER ID="054" NAME="Ivari Padar" AFFILIATION="S&amp;D">
(ET) Pane předsedající, nejprve bych chtěl pochválit předsednictví za schválení strategie pro region Baltského moře, která je pro moji zemi nepochybně velmi důležitá. Chtěl bych však poněkud déle pohovořit o třech otázkách týkajících se finanční oblasti.
<P>
Zaprvé bych chtěl poděkovat za snahu o regulování celoevropského finančního systému a také vyzvat Evropský parlament, aby ze své strany tuto věc maximálně podpořil.
<P>
Zadruhé: Evropská unie a její členské státy zavedly celou řadu výjimečných opatření, aby dostaly pod kontrolu finanční krizi, což je velmi pozitivní. Ekonomická stabilizace je již patrná. Zároveň souhlasím s Radou, že situace zatím není natolik bezpečná, abychom mohli ukončit podpůrná opatření. Nepochybným závěrem z této krize je pro mne zjištění, že banky jsou nezbytné a služby, které poskytují, jsou nezbytné. Není proto nutné je příliš přísně potrestat, ale obchodní činnosti bank by se měly opírat o dění v reálné ekonomice, nikoliv o mezibankovní virtuální trh, jenž byl hlavní příčinou nedávné krize. Zároveň musíme promyslet otázku vyplácení odměn bankéřům, což je otázka, která se stala v Estonsku zvláště důležitým tématem.
<P>
Zatřetí: Vzhledem k tomu podporuji výzvy vůči Mezinárodnímu měnovému fondu, aby zvážil zavedení daně na globální finanční transakce - Tobinovy daně -, aby se společnosti v době prosperity vrátily peníze. Považuji za nezbytné obnovit ekonomické a sociální dohody mezi finančními institucemi a společností, které slouží, zvýšit přínosy pro společnost v dobrých časech a chránit ji před hrozbami.
<SPEAKER ID="055" NAME="Paulo Rangel" AFFILIATION="PPE">
(PT) Pane předsedající, úvodem bych chtěl jak za skupinu Evropské lidové strany (Křesťanských demokratů), tak i za portugalské poslance v rámci skupiny PPE blahopřát švédskému předsednictví, zvláště ministerskému předsedovi Reinfeldtovi.
<P>
Náš názor na švédské předsednictví je takový, že bylo takřka naprosto úspěšné, a to v podstatě ve čtyřech základních oblastech. Zaprvé v institucionální oblasti byl přínos švédského předsednictví ke vstupu Lisabonské smlouvy v platnost, k velmi úspěšné volbě předsedy Evropské komise a ke všemu, co souviselo s ratifikací, nesmírně profesionální a na takové úrovni, jakou očekáváme pro nejlepší chod Evropské unie. Pro zemi, jako je Portugalsko, která hrála rozhodující roli při přijímání Lisabonské smlouvy, byl přínos švédského předsednictví samozřejmě neocenitelný.
<P>
Druhým bodem je agenda týkající se klimatu, v níž byly snahy Komise samozřejmě také velmi důležité. Podle mého názoru a názoru mnohých kolegů v PPE je změna klimatu oblastí, v níž byla Evropská unie nejúspěšnější. Stojí v první řadě celosvětového boje, a to zásluhou švédského předsednictví a obzvláště předsedy Komise. Tyto výsledky považujeme rovněž za velmi pozitivní.
<P>
Třetím bodem je finanční regulace. Zvláště na posledním zasedání Rady byl uskutečněn krok vpřed, který považujeme za rozhodující a který může mít velký vliv na překonání krize. Chtěl bych proto také tlumočit naše blahopřání, že v této oblasti bylo dosaženo dohody. Nakonec bych chtěl zmínit oblast, která je pro mne osobně velmi důležitá: Stockholmský program, a tedy prostor svobody, bezpečnosti a práva. Sledoval jsem proces z Tampere a pak zvláště haagský proces. Stockholmský program považuji za naprosto stěžejní a chtěl bych k němu švédskému předsednictví a panu ministerskému předsedovi Reinfeldtovi blahopřát.
<SPEAKER ID="056" NAME="Marietta Giannakou" AFFILIATION="PPE">
(EL) Pane předsedající, výsledky švédského předsednictví jsou opravdu pozitivní. Splývají se vstupem Lisabonské smlouvy v platnost, jež znamená konec mezivládního přístupu, který nám působil tolik let problémy, a uplatnění komplexnější a soudržnější politiky.
<P>
Švédské předsednictví charakterizují také vytvoření Stockholmského programu a rozhodnutí učiněná během finanční krize. Jedná se vskutku o důležité a klíčové příspěvky pro další vývoj těchto snah.
<P>
Zároveň považuje Evropský parlament za obzvláště důležité a zajímavé také volbu předsedy Evropské komise a provedená jmenování, což jsou vše nesmírně významné kroky pro rozvíjení úsilí, které uskutečňujeme prostřednictvím Lisabonské smlouvy. Jedná se o pozitivní a zásadní prvky.
<P>
Evropský parlament přijímá novou roli legislativního orgánu, kterým bude spolu s Evropskou radou. Znamená to vstup do nové fáze, v níž musíme všichni vyvinout větší úsilí a více se snažit o soudržnost.
<SPEAKER ID="057" NAME="Agustín Díaz de Mera García Consuegra" AFFILIATION="PPE">
(ES) Pane předsedající, blahopřeji švédskému předsednictví za chvályhodné vedení v uplynulých šesti měsících.
<P>
Co se týče Stockholmského programu, chtěl bych zdůraznit skutečnost, že se snaží přispět k vytvoření vytoužené společné přistěhovalecké politiky. Některé důležité otázky však byly odsunuty na druhou kolej.
<P>
V roce 2008 došlo v Evropské unii k 515 teroristickým útokům v jedenácti členských státech. Boj proti terorismu a ochrana obětí proto musí patřit mezi priority našeho politického programu a musí mít ve Stockholmském programu své samostatné a konkrétní místo.
<P>
Druhá věc: V prostoru svobody, bezpečnosti a práva žije osm milionů nelegálních přistěhovalců. V důsledku toho musíme posílit politiky pro rozvoj a spolupráci se zeměmi původu a tranzitními zeměmi. Evropská unie musí prosazovat uzavření dohod o předávání a zpětném přebírání osob se zeměmi jako Maroko, Alžír a Libye. Budoucí akční plán ke Stockholmskému programu, který má být předložen v polovině června 2010, musí vzít v úvahu tyto stránky.
<SPEAKER ID="058" NAME="Andrzej Grzyb" AFFILIATION="PPE">
(PL) Chtěl bych se rovněž připojit k projevům díků určených švédskému předsednictví a osobně panu Reinfeldtovi za jeho výkonnost a také za to, jak vynikajícím způsobem uskutečnil priority předsednictví.
<P>
Pro občany Evropské unie jsou pochopitelně důležitá zejména opatření, která mají zmírnit dopady hospodářské a finanční krize. Týká se to podpory podnikatelského sektoru, která má obnovit pracovní místa a vytvořit podmínky pro rozvoj malých a středně velkých podniků a také odstranit příčiny krize, zvláště na finančních trzích, aby se v budoucnu již neopakovaly. Zdá se mi, že evropský dohled v této oblasti není dostačující a že musíme jakožto demokraticky zvolený orgán ovlivnit také etické normy, kterými se řídí ti, kdo provádějí dozor nad bankami a finančními institucemi.
<P>
Pokud se týče kodaňského summitu, plně se ztotožňuji s postojem vyjádřeným panem Barrosem. Zde je vskutku zapotřebí partnerství s dalšími důležitými ekonomickými hráči, aby byly výsledky summitu skutečně dosažitelné.
<SPEAKER ID="059" NAME="Silvia-Adriana Ţicău" AFFILIATION="S&amp;D">
(RO) Byla jsem zpravodajkou pro směrnici o energetické náročnosti budov, o jejímž druhém čtení jsem jednala se švédským předsednictvím Rady Evropské unie. Pro budoucnost Evropské unie a pro boj proti změně klimatu se jedná o velmi důležitou zprávu. Podstatný přínos má také pro kodaňskou konferenci, ale zvláště pro 2,7 milionu pracovních míst, která v tomto odvětví mohou být vytvořena do roku 2020.
<P>
Pokud jde o postup projednávání ve výborech, na základě Lisabonské smlouvy byla zahájena jednání o institucionální dohodě týkající se pravomocí a postupů předávaných ze strany Komise. Vzhledem k tomu, že Lisabonská smlouva vytváří nový základ pro oblast změny klimatu a společnou energetickou politiku, doufám - a také to očekáváme -, že nám, pane předsedo Barroso, předložíte za Evropskou komisi program práce na příštích pět let, aby komisaři, které vyslechneme, reagovali také na tyto výzvy.
<P>
Jako závěrečný bod bych chtěla zmínit odstranění překážek pro volný pohyb pracovních sil týkajících se pracovníků z nových členských států, což by měl být závěrečný krok švédského předsednictví.
<SPEAKER ID="060" NAME="Předsedající">
Musím se omluvit panu poslanci Balčytisovi a panu poslanci Luhanovi. Nemohu vyhovět jejich žádosti, protože se již přihlásilo mnoho dalších řečníků, a nemáme dost času na to, aby všichni mohli dostat prostor. Budou si muset nechat svůj příspěvek na jindy. Ještě jednou se omlouvám.
<SPEAKER ID="061" NAME="Ivo Vajgl" AFFILIATION="ALDE">
(SL) Chtěl bych blahopřát švédskému předsednictví za to, že v období, o kterém jste řekli, že je dobou institucionální změny a hospodářské a finanční krize, vedlo Evropskou unii dobře a zodpovědně. Možná jste však během této doby promeškali příležitost podnítit širší evropskou diskusi o sociálním a ekonomickém modelu, jenž by se lišil od toho, který nás přivedl do této krize. Švédsko toho v této oblasti ví mnohem více než některé jiné země.
<P>
Dospěli jste také k hořkému poznání toho, že pokud jde o společný postup, zvláště v době volby vedení EU, má Evropská unie své meze. V oblasti zahraniční politiky jste vytvořili několik nových následováníhodných vzorů, například pro politiku na Blízkém východě, a k tomuto počinu vám blahopřeji. Děkuji vám rovněž za péči, kterou jste věnovali rozšíření Evropské unie, a za to, že jste spolu s Komisí vyřešili několik dosud otevřených problémů, které bránily tomuto procesu. Udělali jste dobrou práci!
<SPEAKER ID="062" NAME="Jean-Pierre Audy" AFFILIATION="PPE">
(FR) Pane předsedající, pane Barroso, pane Reinfeldte, chtěl bych znát váš názor, pane Reinfeldte, na výsledky trojky předsednictví, protože hlavy států nebo předsedové vlád se rozhodli tento systém trojky vytvořit proto, aby předsednictví dali určitou formu návaznosti. Dále, protože uzavíráte trojku Francouzské republiky, České republiky a Švédského království, jaký máte na tento prostředek názor a k jakému závěru jste dospěl?
<SPEAKER ID="063" NAME="Mirosław Piotrowski" AFFILIATION="ECR">
(PL) Pane předsedající, vždy po šesti měsících se Parlament schází, aby na konci každého předsednictví Evropské unie rekapituloval výsledky, kterých další země za tu dobu dosáhla.
<P>
Švédské předsednictví se zapíše do dějin, protože během něj byla prosazena euroústava, v současné formě známá jako Lisabonská smlouva, pro niž někteří horovali téměř deset let. Došlo k tomu proti vůli mnoha národů. Výsledky referenda ve Francii, Nizozemí a Irsku se ostentativně ignorovaly. Byla zavedena zásada deficitu demokracie, která pod rouškou zdokonalení správních mechanismů EU umožňuje kontrolu shora. První změny týkající se výběru lidí do nových postů Unie prozatím způsobily organizační chaos a v Evropě i v celém světě vyvolaly všeobecné veselí. Švédské předsednictví Evropskou unii ve skutečnosti zanechává ve stavu nejistoty a zmatku.
<SPEAKER ID="064" NAME="Anna Maria Corazza Bildt" AFFILIATION="PPE">
Pane předsedající, chtěla bych švédskému předsednictví blahopřát k vizi Evropy pro občany, kterou formulovalo ve Stockholmském programu. Nelze dostatečně zdůraznit historickou důležitost skutečnosti, že konečně máme vizi, která přináší občanům jak zajištění bezpečnosti, tak i zajištění ochrany práv jednotlivce. Konečně můžeme pokročit směrem k Evropě občanů pro občany.
<P>
Chtěla bych také uvítat vznik podpůrného úřadu pro otázky azylu, který představuje důležitý a konkrétní vstřícný krok vůči zájmům zemí, jež chtějí bojovat proti nelegálnímu přistěhovalectví, ale zároveň chtějí učinit opatření pro humánnější migrační politiku. Stockholmský program nás bude doprovázet pět let a doufám, že budeme moci přejít k jeho realizaci. Děkuji švédskému předsednictví. Výsledky vaší práce nás budou provázet pět let.
<SPEAKER ID="065" NAME="Csaba Sándor Tabajdi" AFFILIATION="S&amp;D">
(HU) Švédské předsednictví odvedlo skvělou práci a chtěl bych k ní panu ministerskému předsedovi blahopřát. Definitivní dokončení ratifikace Lisabonské smlouvy vyřešilo politováníhodnou a ostudnou miniaturní krizi spojenou s českým prezidentem Klausem. K této situaci došlo následkem chyby učiněné během procesu rozšíření, v němž Evropská unie zavčas neprohlásila, že třináct diskriminačních Benešových dekretů je morálně neobhájitelných. Druhou hlavní událostí je, že EU dokázala zaujmout jednotný postoj pro jednání o změně klimatu. USA a Čína si tuto skutečnost ještě neuvědomily, ale Evropská unie si je jasně vědoma toho, že budoucnost patří právě tomu, kdo dnes razí cestu rozvoji zelené ekonomiky. Nezapomeňme však na to, že jedinou příčinou toho, že EU dokázala úspěšně dosáhnout svých cílů, byla skutečnost, že nové členské státy značně snížily své emise. Konečně třetí hlavní událostí bylo zahájení jednání o přistoupení se Srbskem. Srbsku, Makedonii a Černé Hoře byl povolen bezvízový styk. Chtěl bych poděkovat švédskému předsednictví za vytvoření vynikající příležitosti pro práci trojky předsednictví Španělsko-Belgie-Maďarsko.
<SPEAKER ID="066" NAME="Rachida Dati" AFFILIATION="PPE">
(FR) Pane předsedající, pane Barroso, pane Reinfeldte, nejprve bych chtěla blahopřát švédskému předsednictví k šesti měsícům neúnavné a velmi ambiciózní práce, kterou udělalo, zejména k tomu, že zajistilo společný a ambiciózní postoj k otázkám finanční regulace jak mezi hlavami států nebo předsedy vlád, tak také v rámci zemí G20.
<P>
Pokud se týče kodaňské konference, také zde vidíme, že Evropská unie zaujímá ambiciózní, velmi vysoko mířící, velmi proaktivní společný postoj. Chtěla bych proto podpořit její stanoviska a rozhodnutí. Evropa byla hybnou silou návrhů, jednání a závěrů hlavních dohod týkajících se této finanční krize, která ovlivňuje celou Evropu.
<P>
Evropská rada minulý týden navrhla svoji představu nové struktury finančního dohledu a pak se rozběhla jednání s Evropským parlamentem, protože povinnost sledovat realizaci rozhodnutí přijatých v Pittsburghu bude mít od nynějška také Evropský parlament.
<P>
Finanční krize odhalila slabá místa našeho systému finančního dohledu. Záměrem bylo zajistit lepší koordinaci, ale také obnovit a upevnit pravomoci evropských orgánů. Jedná se o velmi naléhavé požadavky.
<P>
Doufám - zde se obracím na Komisi -, že se nenecháme ukolébat a neslevíme při realizaci našich rozhodnutí ze svých ambicí.
<SPEAKER ID="067" NAME="Diane Dodds" AFFILIATION="NI">
Pane předsedající, dnes ráno chci jménem rybářského průmyslu Severního Irska vyjádřit hluboké zklamání, že na toto odvětví bylo uvaleno další omezení. Oznámení Rady z minulé noci, že v oblasti 7 A bude snížena kvóta na humry o 9 %, je pro rybářský průmysl v Severním Irsku pořádná rána.
<P>
V důsledku programu na obnovu populací tresky obecné a kvůli snížení počtu dní strávených na moři se jedná o zranitelné odvětví, které se muselo spolehnout na lov humrů. Snížení kvóty o 9 % bude mít zničující dopad a celá věc je zvláště znepokojující, protože vědci by bývali letos Komisi dovolili provést odklad.
<P>
Domnívám se, že prioritou španělského předsednictví v následujícím období musí být reforma společné rybářské politiky, aby podobná rozhodnutí jako toto mohla být činěna na regionální úrovni místními odpovědnými lidmi a ne bruselskými byrokraty.
<SPEAKER ID="068" NAME="Czesław Adam Siekierski" AFFILIATION="PPE">
(PL) Během švédského předsednictví, které probíhalo v náročném období krize a očekávání týkajících se přijetí Lisabonské smlouvy, se v Unii stalo mnoho dobrých věcí. Nesdílím však názor, že Unie je nyní jiná nebo nová. Domnívám se, že Unie byla nanejvýš renovována. Obecná ustanovení Smlouvy totiž musí být doplněna nejen podrobným obsahem, ale také konkrétními praktickými řešeními. Je důležité, aby se vyjasnilo rozdělení pravomocí mezi klíčovými posty a také to, jaké vztahy zavedeme mezi orgány EU včetně nové role Evropského parlamentu.
<P>
Mám obavy z možného omezení funkce rotujícího předsednictví vykonávaného postupně jednotlivými členskými státy. Členské státy se na tuto vedoucí roli připravují a vykonávají ji s velkým odhodláním. Pokud zde vedle stálého předsedy Evropské rady nebude podávat zprávy také vedoucí představitel země, která právě vykonává vedení, Unie bude neúplná a ztratí část své rozmanitosti. Země, které ji vedou, musí nadále tvůrčím způsobem iniciovat nové kroky, zatímco stálý předseda Evropské rady bude zajišťovat koordinaci, kontinuitu a soudržnost práce Unie.
<SPEAKER ID="070" NAME="Fredrik Reinfeldt">
úřadující předseda Rady. - Pane předsedo, jak se blíží závěr této rozpravy, blíží se také konec posledního předsednictví na principu rotace, jak tu již bylo zmíněno. José Manuel Barroso a já zanedlouho odlétáme do Kodaně, proto se vyjádřím jen k otázce finančních prostředků, o níž si myslím, že bude ústředním bodem rozhovorů s rozvojovými zeměmi, které nyní povedeme.
<P>
Dokázali jsme předložit konkrétní čísla - ročně to bude 2,4 miliardy EUR - na léta 2010 až 2012. Považovali jsme za důležité oznámit, že tyto prostředky jsou určeny na tato léta, jsou vyhrazeny na roky 2010 až 2012, a budou také k dispozici na opatření v oblasti ochrany klimatu.
<P>
Diskuse o tom, jak splnit rozvojové cíle tisíciletí, je důležitá. Chci upozornit, že členské státy se dohodly, že bychom se měli zavázat v roce 2010 společně vyplatit 0,56 % HDP EU, tedy již v příštím roce, a tento podíl, pokud jde o oficiální rozvojovou pomoc, zvýšit do roku 2015 až na cílovou úroveň 0,7 % stanovenou OSN.
<P>
To však mají do značné míry ve svých rukou členské státy. Připomínám známou věc, že velmi mnoho členských států v současnosti za těmito čísly zaostává. Švédsko patří do velmi exkluzivního klubu, je téměř jediné, kdo poskytuje 1 % HDP na rozvojovou pomoc. Když se bavíme o těchto podílech, měli bychom pamatovat na to, že mezi jednotlivými zeměmi existují rozdíly.
<P>
Bylo na dobré vůli členských států, zda tyto prostředky poskytnou a kolik dají. Velmi rád zde oznamuji, že na fond pro rychlé zahájení opatření přispělo všech 27 členských států. V některých případech se jednalo o velmi skromné příspěvky, ale za Evropu můžeme říci, že přispěli opravdu všichni.
<P>
Děkuji vám také znovu za spolupráci, kterou jsme navázali s Parlamentem. Během švédského předsednictví hovořím k tomuto Parlamentu jakožto ministerský předseda již počtvrté. V počtu účastí na zasedáních Parlamentu se nemohu ani vzdáleně vyrovnat Cecilii Malmströmové, která tu s vámi hovořila pětadvacetkrát. Celkově během svého funkčního období hovořilo předsednictví s Parlamentem třiačtyřicetkrát na plenárních zasedáních a čtyřiačtyřicetkrát jsme se účastnili schůzí výborů.
<P>
Tato účast významně přispívá také k transparentnosti a dobré spolupráci mezi orgány. Byli jsme si vědomi toho, jak je důležité mít úzký kontakt s Evropským parlamentem. Připravili jsme se tak, abychom mohli být přítomní, abychom byli zde, byli schopni odpovídat na vaše otázky. Děkujeme vám za velmi dobrou spolupráci.
<SPEAKER ID="071" NAME="Předseda">
Pane ministerský předsedo, za dva týdny skončí vaše předsednictví Evropské unie. Děkuji vám za vaši činnost a energii. Víme, že jste neměli jednoduché předsednictví. Jak zde zaznělo od našich poslanců a jak bylo vyjádřeno z mnoha různých hledisek, jednalo se o úspěšné předsednictví. Chci vám osobně a také celé švédské vládě poděkovat. V posledních několika týdnech jsme jako důsledek Lisabonské smlouvy poprvé v historii v praxi poznali nové vztahy.
<P>
Velmi vám děkuji. Vaše předsednictví si budeme připomínat.
<SPEAKER ID="072" NAME="José Manuel Barroso">
předseda Komise. - Pane předsedo, chtěl bych odpovědět jen na některé konkrétní otázky poslanců Parlamentu, kteří jsou zde dosud přítomni.
<P>
Například pan poslanec Severin hovořil o ekonomické, sociální a územní soudržnosti. Chci vyzdvihnout jeho závěr. Již tehdy, když jsme poprvé na zasedání Evropské rady diskutovali o budoucí strategii Evropská unie 2020, jsme se shodli - viz bod 18 ze závěrů -, že by se mělo udělat vše pro to, aby byla zajištěna ekonomická, sociální a územní soudržnost a také rovnost žen a mužů. Domnívám se, že je důležité na toto pamatovat hned na počátku diskuse o strategii Evropská unie 2020. Důraz pochopitelně klademe na konkurenceschopnost a potřebu reagovat na globální výzvy, kterým v současnosti čelíme, ale měli bychom o to usilovat tak, abychom zároveň podporovali ekonomickou, sociální a územní soudržnost Evropské unie. To bude velmi důležité nejen pro definování této strategie, ale také pro další finanční výhledy.
<P>
Další konkrétní otázka se týkala evropských orgánů pro dohled a položili ji pan poslanec Karas a také paní poslankyně Datiová. Dovolte mi tuto věc objasnit. Velmi vítáme skutečnost, že Evropská rada dokázala dosáhnout jednomyslné shody. Abych řekl pravdu, ještě před nějakou dobou by bylo nemyslitelné, aby se všechny členské státy dohodly na textu o finančním dohledu na evropské úrovni. Respektuji sice citlivou povahu některých otázek, na které jsme se zaměřili v našich návrzích, nicméně přesto se domnívám, že text Komise byl až příliš oslaben. Komise ve svém návrhu počítala s jednoduchým a účinným ustanovením o fiskální stráži, a to právě proto, že se jedná o velmi citlivou záležitost. Jsem zklamán tím, že navrhované pravomoci orgánů, které jim umožňují adresovat svá rozhodnutí přímo jednotlivým finančním institucím, byly na dvou ze tří míst, na kterých je Komise navrhovala, odstraněny.
<P>
Jsem zklamán skutečností, že odpovědnost za prohlášení toho, zda nastal stav nouze, byla přenesena na Radu, a tím byla otázka nouzových situací zpolitizována. Jsem rovněž zklamán tím, že přímý dozor prostřednictvím evropských orgánů pro dohled byl omezen pouze na ratingové agentury. Doufám, že Evropský parlament v další fázi jednání posílí předpisy v těchto oblastech a obnoví mezi nimi rovnováhu.
<P>
Dostávám se k otázce Kodaně a dovolte mi říci to jasně: Bylo velmi důležité, že Evropská rada potvrdila předchozí závazky, že jsme připraveni přistoupit na snížení do roku 2020 o 30 %, ale za předpokladu, že se ostatní vyspělé země zavážou ke srovnatelnému snížení emisí a rozvojové země se na něm budou přiměřeně podílet podle svých závazků a uznaných možností.
<P>
Ještě posoudíme plány na snížení emisí od ostatních zemí a ve vhodný čas v Kodani učiníme toto rozhodnutí. Na zasedání Evropské rady jsem se zmínil o možnosti zmírnění formulace naší nabídky, zejména možnost vytvořit harmonogramy sahající až za rok 2020. Tato jednání se přece netýkají pouze roku 2020, ale zasahují i do doby po roce 2020. Měli bychom si proto nechat do jisté míry otevřené možnosti pro stanovení harmonogramů pro období po roce 2020. Do Kodaně se proto nevydáváme jen se záměrem dosáhnout co nejambicióznější dohody, ale také takové dohody, která bude mít skutečně globální charakter.
<SPEAKER ID="073" NAME="Předseda">
Pane předsedo Barroso, ještě jednou vám děkuji. Chtěl bych poděkovat panu ministerskému předsedovi Reinfeldtovi, paní ministryni Malmströmové, někdejší poslankyni Evropského parlamentu, a celé švédské vládě za jejich velmi aktivní spolupráci s Evropským parlamentem.
<P>
Tím je rozprava ukončena.
<P>
Písemná prohlášení (článek 149 jednacího řádu)
<SPEAKER ID="074" NAME="Vilija Blinkevičiūt " LANGUAGE="LT">
Ráda bych poblahopřála švédskému předsednictví ke konstruktivní a účinné realizaci cílů jeho programu. Švédsko vynaložilo značné úsilí k zajištění toho, aby Lisabonská smlouva vstoupila dne 1. prosince tohoto roku v platnost, a to znamená, že Evropská unie bude demokratičtější, účinnější a transparentnější. Jsem si jistá, že tato smlouva zlepší kontinuitu a posílí úlohu EU na mezinárodní scéně.
<P>
Během švédského předsednictví byla schválena strategie EU pro oblast Baltského moře. Těší mě, že na uplatňování strategie EU pro oblast Baltského moře byla vyčleněna finanční podpora. Jako Litevka dobře znám všechny výzvy, kterým v současnosti oblast Baltského moře čelí. Jednou z nich je otázka, jak nejlépe vyřešit naléhavý a závažný problém ochrany životního prostředí Baltského moře. Další otázkou je, jak z oblasti Baltského moře vytvořit silnější hnací sílu pro hospodářský růst a rozvoj.
<P>
Předběžné odpovědi na tyto otázky můžeme nalézt již dnes ve strategii EU pro oblast Baltského moře, která byla přijata během švédského předsednictví. Je to první z několika evropských makroregionálních rozvojových plánů, od něhož očekáváme, že zlepší životní prostředí v dané oblasti a posílí její konkurenceschopnost. Strategie Stockholmského programu je jednou z nejvýznamnějších priorit, kterých Švédsko dosáhlo. Tento pětiletý program vytvoří podmínky pro další rozvoj prostoru svobody, bezpečnosti a práva.
<SPEAKER ID="999" NAME="José Manuel Fernandes  " LANGUAGE="PT">
Šestiměsíční švédské předsednictví, v jehož čele stál předseda vlády Reinfeldt, bylo velkým úspěchem a vyznačovalo se excelencí.
<P>
Švédské předsednictví sehrálo klíčovou úlohu při vstupu Lisabonské smlouvy v platnost. Ukončilo tak téměř deset let trvající diskusi a institucionální krizi a otevřelo Evropské unii dveře k novým příležitostem.
<P>
Boj proti změně klimatu je tématem, které bylo vždy jeho prioritou. EU má v této oblasti vedoucí postavení, jak dokazuje její ambiciózní návrh na snížení emisí o 80 % a 95 % do roku 2050. Dosáhlo rovněž dohody o poskytnutí částky 7,2 miliardy EUR rozvojovým zemí na následující tři roky.
<P>
Švédské předsednictví čelilo hospodářské krizi a finančnímu otřesu pomocí vhodných a realistických opatření. V konfrontaci s nejhorší finanční krizí od 30. let 20. století EU pohotově přijala zvláštní podpůrná opatření. Prostřednictvím nové struktury finančního dohledu byla prováděna rovněž činnost vedoucí k předcházení dalším krizím.
<P>
Švédské předsednictví napomohlo k překonání krize a posílilo Evropu tím, že jí umožnilo nadále prosazovat cestu míru, úspěchu a modernosti.
<SPEAKER ID="075" NAME="Ilda Figueiredo  " LANGUAGE="PT">
Faktem je, že právě během švédského předsednictví byly učiněny významné institucionální změny, zejména vstup Lisabonské smlouvy v platnost, a stalo se tak po celém procesu nátlaku na irské občany a jejich vydírání, aby změnili své hlasování ve druhém referendu, které museli uspořádat.
<P>
I pro někoho, kdo skutečně usiluje o stále více neoliberální, militaristickou a federalistickou podobu Evropské unie je však nepřijatelné, aby neměl možnost vyjádřit se k otřesné sociální situaci, kterou Evropská unie zažívá, což lze jasně vidět na vzrůstu počtu nezaměstnaných o více než 5 milionů pouze v průběhu jednoho roku, takže v současnosti je více než 23 milionů lidí bez práce.
<P>
Bylo však poměrně příznačné, že pozornost byla zaměřena na zahájení rozpravy o strategii EU do roku 2020 a přitom se docela zapomnělo na zhodnocení tzv. Lisabonské strategie, která byla schválena před deseti lety a slibovala, že v EU vytvoří "oázu". Je nepochybné, že účelem bylo vyhnout se nutnosti uvést příčiny největší hospodářské a sociální krize za několik posledních desetiletí, která byla podpořena liberalizací a pracovní flexibilitou, jež vytvořila situaci nejistého a špatně placeného zaměstnání a zvýšila nezaměstnanost.
<SPEAKER ID="076" NAME="Lidia Joanna Geringer de Oedenberg  " LANGUAGE="PL">
Pane předsedo, zhodnocení švédského předsednictví přináší velmi pozitivní výsledek. Jeho největším úspěchem samozřejmě bylo dokončení ratifikačního procesu Lisabonské smlouvy. Jako členka Výboru pro právní záležitosti považuji za úspěch také kompromis, kterého bylo dosaženo v Radě v otázce patentů EU a integrovaného soudního systému pro patenty.
<P>
Rozprava o společném patentu pro celou Unii probíhala po dlouhou dobu. Je nejvyšší čas stanovit v této otázce zvláštní pravidla, protože nedostatek jednotných pravidel představuje překážku pro rozvoj evropských podniků a činí jim potíže, pokud chtějí konkurovat například americkým firmám. V minulosti jsme byli mnohokrát svědky toho, jak je složité sjednotit zájmy všech členských států v otázce patentu EU, a jsem proto švédskému předsednictví o to více vděčná za tento kompromis, kterého je v současnosti dosaženo pouze na politické úrovni.
<P>
Lisabonská smlouva poskytuje Unii právní důvody k zavedení práva duševního vlastnictví a stanoví, že vhodné standardy budou přijaty řádným legislativním postupem. V průběhu nadcházejícího španělského předsednictví proběhne v Parlamentu velmi zajímavá rozprava týkající se kompromisu, kterého bylo dosaženo letos v prosinci.
<SPEAKER ID="077" NAME="Zita Gurmai  " AFFILIATION="S&amp;D">
písemně. - Lisabonská smlouva dostala zelenou, což vytvořilo veškeré podmínky nezbytné pro institucionální reformy. Úkolem švédského předsednictví bylo připravit cestu pro uplatňování ustanovení Lisabonské smlouvy. Předsednictví se s touto výzvou dobře vypořádalo. Úkolem příštího předsednictví je zajistit, aby nové struktury účinně fungovaly. V této souvislosti musí být vyvinuto veškeré úsilí, aby byla zajištěna hospodářská, sociální a územní soudržnost a rovné postavení mužů a žen. Považuji za důležité zdůraznit, že na základě této smlouvy bude Listina základních práv závazná, takže lidská práva (včetně rovného postavení mužů a žen) a opatření pro boj proti diskriminaci budou mít lepší šanci k tomu, aby byla podpořena prostřednictvím právních předpisů.
<P>
Dalším úspěchem bylo sestavení a schválení Stockholmského programu, který se zaměřuje na klíčové otázky a na nějž lze pohlížet jako na pragmatický akční plán usilující o bezpečnější a otevřenější Evropu, jež je založena na společných hodnotách, zásadách a opatřeních.
<P>
Ráda bych zdůraznila, že ačkoli rovné postavení mužů a žen nebylo prioritou, švédského předsednictví hrálo roli rovněž ve zvyšování počtu komisařek a při jmenování vysoké představitelky.
<SPEAKER ID="078" NAME="Petru Constantin Luhan  " LANGUAGE="RO">
Lisabonská smlouva posílila úlohu Parlamentu v evropském rozhodovacím procesu a tím i legitimnost tohoto orgánu v očích evropských občanů. Blahopřeji proto švédskému předsednictví k výjimečnému úsilí, které vyvinulo k dosažení vstupu nové Smlouvy v platnost. Vítám rovněž vývoj v oblastech spravedlnosti a vnitřních záležitostí. Stockholmský program, který byl vypracován v průběhu posledních měsíců a odhlasován Evropskou radou ve dnech 10.-11. prosince, udává nový referenční rámec v této oblasti na období 2010-2014. Těší mě, že mohu poznamenat, že Rada zvážila doporučení Parlamentu. Odkazuji zejména na rozšíření schengenského prostoru na všechny země EU, což se nyní stává prioritou vnitřní politiky Evropské unie, a to na základě pozměňovacích návrhů, jež jsme předložili.
<SPEAKER ID="998" NAME="Marian-Jean Marinescu  " LANGUAGE="RO">
Rád bych švédskému předsednictví poblahopřál k šesti měsícům ambiciózní práce, kterou provádělo ve složitém období hospodářské a finanční krize, k přípravám na kodaňský summit a přijetí Lisabonské smlouvy. Díky Lisabonské smlouvě konečně máme jasný institucionální rámec pro zvládání všech výzev, kterým čelí moderní svět. Nová Smlouva umožňuje EU pevně se chopit průkopnické role v boji proti změně klimatu a také zaujmout postavení globálního partnera nejen ve vztahu ke Spojeným státům a Ruské federaci, ale také ve vztahu k rozvíjejícím se zemím. Nový stálý předseda Rady a vysoká představitelka navíc zajistí kontinuitu činností zahraniční politiky EU, což představuje pokrok v upevňování role EU na světové scéně. V důsledku všech těchto institucionálních změn bude EU účinnější a bude mít k dispozici širší škálu metod pro řešení zásadních problémů, kterým čelí mezinárodní společenství, jako je boj proti terorismu, přizpůsobení se změně klimatu, zabezpečení dodávek energie a boj proti následkům hospodářské a finanční krize. Jsem si jistý, že španělské předsednictví dokáže splnit očekávání a bude úspěšně pokračovat v opatřeních a činnostech, které zahájilo švédské předsednictví.
<SPEAKER ID="997" NAME="Véronique Mathieu  " LANGUAGE="FR">
Ráda bych poblahopřála švédskému předsednictví k jeho práci, zejména v oblastech, které spadají do činnosti Výboru pro občanské svobody, spravedlnost a vnitřní věci. Výzvy byly obrovské: docházelo k přechodu od právního systému Niceské smlouvy k právnímu systému, který stanoví Lisabonská smlouva, a také byl sestavován příští víceletý program, který vymezí priority pro prostor svobody, bezpečnosti a spravedlnosti na dalších pět let. S potěšením vítám tento Stockholmský program, který podpoří ambiciózní politické úsilí, jehož cílem je posílit tento prostor do roku 2014. Ještě je však nutné dosáhnout značného pokroku, a to především v oblasti azylu. Vítám vytvoření Evropského podpůrného úřadu pro otázky azylu, protože zásadní je sbližovat nejen právní předpisy, ale také postupy členských států. Nicméně v rámci balíčku předpisů týkajících se azylu je třeba co nejrychleji přijmout další návrhy, aby se zabránilo nutnosti vytvořit třetí fázi jednotného evropského azylového systému. Díky velkým institucionálním změnám, které zavedla Lisabonská smlouva, se nyní můžeme těšit na to, že v rámci nadcházejících předsednictví budou moci být brzy přijímány ambicióznější a kvalitnější legislativní nástroje.
<SPEAKER ID="079" NAME="Rovana Plumb  " LANGUAGE="RO">
Švédské předsednictví znamenalo pokrok, jehož bylo dosaženo prostřednictvím tří hlavních kroků a těmi bylo: - zvolení prezidenta EU a vysoké představitelky EU pro zahraniční věci a bezpečnostní politiku poté, co Lisabonská smlouva vstoupila v platnost; - přijetí víceletého Stockholmského programu na období 2010-2014; - příprava a koordinace konference COP 15 o změně klimatu konané v Kodani. Vítám rozhodnutí Rady o tom, že EU a její členské státy jsou připraveny přispět v období let 2010-2012 rychlým počátečným financováním ve výši 2,4 miliardy EUR ročně, aby podpořily rozvojové země při přizpůsobení se účinkům změny klimatu. Vyzývám však Komisi, aby vypracovala mechanismus vhodný pro rozdělování finanční zátěže mezi členské státy podle hospodářské síly každého z těchto států.
<SPEAKER ID="080" NAME="Joanna Senyszyn  " LANGUAGE="PL">
Strategie 2020 naznačuje směr činností Unie a její hlavní priority na další desetiletí. Vzhledem k tomu, že se blížíme ke konci Lisabonské strategie, je důležité nalézt účinné prostředky pro to, abychom se vyrovnali s následky hospodářské krize, přičemž je nutné pokračovat v naplňování stávajících sociálně-ekonomických priorit.
<P>
Ve spojitosti s konzultacemi, které v současnosti probíhají ohledně budoucí strategie, bych ráda upozornila na dvě hlediska: zlepšení vzdělávacího systému v Evropě a rovnost pohlaví na trhu práce. Vzdělávací systém v Evropě se musí změnit. Bez mladých, dobře vzdělaných pracovníků není vytvoření moderního hospodářství založeného na znalostech možné. Stávajícím programům EU (Erasmus, Erasmus Mundus, Leonardo da Vinci) bychom měli zajistit větší finanční podporu a zavést nové iniciativy, které mladým lidem pomohou vzdělávat se a získávat zkušenosti v zahraničí a které také nabídnou finanční a administrativní možnosti nezbytné k využití této podpory při práci v jejich zemi.
<P>
Unie by měla s ohledem na to, že potřeby občanů jsou její prioritou, přijmout program, jenž v každé oblasti její činnosti podpoří rovnost pohlaví, a zejména pak v oblasti boje proti nezaměstnanosti. Při plánování nové strategie bychom měli klást zvláštní důraz na zvyšování poměru žen v zaměstnání, protože výzkum provedený Eurostatem ukazuje, že krize zasáhla pracující ženy více než muže mimo jiné proto, že jejich pracovní místa jsou mnohem méně jistá. Diskriminace na trhu práce je nadále vážným problémem a nová strategie jí musí čelit.
<SPEAKER ID="081" NAME="Nuno Teixeira  " LANGUAGE="PT">
Navzdory potížím, které vyplynuly ze zpožděného vstupu Lisabonské smlouvy v platnost, dosáhlo švédské předsednictví výrazného úspěchu. Tento úspěch zahrnuje balíček opatření v oblasti energetické účinnosti a telekomunikační balíček, zřízení orgánu pro obezřetností finanční dohled, dohodu o rozpočtu na rok 2010, pokud jde zejména o financování plánu hospodářské obnovy, strategii v oblasti Baltského moře a přípravu na konferenci o klimatu konanou tento týden v Kodani. Španělské předsednictví, které začíná v roce 2010, bude řídit přechod od Nicejské smlouvy k Lisabonské smlouvě a bude pokračovat ve strategii na podporu zaměstnanosti tím, že budou stimulována a podporována evropská hospodářství, a pozornost bude zaměřena na další velké výzvy, jako je finanční regulace a změna klimatu. Vzhledem k jeho zeměpisné a historické blízkosti se Portugalsko, a zejména jeho nejvzdálenější regiony, jako je např. Madeira, které se těší na to, jak se bude španělskému předsednictví dařit, musí pokusit vytěžit maximum příležitostí, které jistě budou vytvořeny. Například průkopnický summit EU-Maroko bude ideálním fórem pro podporu oblasti euro-africké atlantické spolupráce, která bude zahrnovat Madeiru, Azory, Kanárské ostrovy a sousední země, zejména Maroko. Pokud jde o tuto otázku, vyvinu na ni veškeré své úsilí a budu ji podrobně sledovat.
<SPEAKER ID="082" NAME="Georgios Toussas  " LANGUAGE="EL">
Pane předsedo, rozhodnutí učiněná na summitu značí vystupňování politiky Evropské unie a buržoazních vlád, která popírá tzv. přístup zdola, a stanoví příkrá opatření proti pracující třídě a částem společnosti, jež tvoří obyčejný lid, s cílem posílit ziskovost a postavení evropských monopolů jak v rámci jednotného vnitřního trhu, tak v rámci mezinárodní imperialistické hospodářské soutěže. Strategie EU na rok 2020, hlubší verze Lisabonské strategie, si stanoví za priority rychlejší kapitalistické restrukturalizace a pohlcení zbývajícího platu pracovníků a jejich pracovních a sociálních práv. Základním kamenem strategie EU pro překonání kapitalistické krize je zavést rozsáhlé změny do systémů sociálního zabezpečení, zvýšit věk pro odchod do důchodu a drasticky snížit platy, důchody a sociální dávky. Deficity a veřejné dluhy a postupy pro dohled nad hospodářstvími různých členských států, včetně Řecka, jsou mobilizovány proto, aby bylo možné ideologicky zastrašovat pracovníky. Tato politika EU, která popírá přístup zdola nese rovněž charakteristiky politických stran PASOK a Nová demokracie, které nadále podporují volbu kapitálu a důsledky krize mezitím přesouvají na bedra pracovníků. Komunistická strana Řecka vyzývá pracující třídu, aby zorganizovala protiútok, obvinila tyto strany z prosazování politiky tzv. evropské jednosměrky a zúčastnila se hromadného sjezdu k tématu nezaměstnanosti, které se koná dne 17. prosince a bude uspořádáno Dělnickou militantní frontou (PAME).
