<CHAPTER ID="015">
Plán práce
<SPEAKER ID="020" NAME="Předseda">
- Bylo rozdáno konečné znění návrhu pořadu jednání, který vypracovala konference předsedů na svém zasedání ve čtvrtek dne 16. dubna podle článků 130 a 131 jednacího řádu. Byly navrženy tyto změny:
<P>
Úterý:
<P>
Skupina Zelených/Evropské svobodné aliance požádala, aby byla z pořadu jednání vyjmuta zpráva pana Hökmarka o rámci Společenství pro jadernou bezpečnost.
<SPEAKER ID="021" NAME="Monica Frassoni" AFFILIATION="Verts/ALE">
(IT) Pane předsedo, dámy a pánové, Hökmarkovu zprávu o rámci Společenství pro jadernou bezpečnost bychom měli odložit ze dvou důvodů. Prvním je, že Výbor pro právní záležitosti podporuje názor, že v návrhu Komise je zásadní procedurální závada, neboť pravidla Euratomu stanoví, že si Komise musí před zahájením prací na návrhu vyžádat stanovisko technického výboru, a toto Komise ve dvou případech neučinila. Výbor pro právní záležitosti to považuje za zásadní vadu. Jinak řečeno, tato vada vyžaduje stažení návrhu a jeho opětovné předložení ze strany Komise, tentokrát již v souladu s platnými pravidly. Druhým důvodem je, že není žádný důvod spěchat, neboť tato ustanovení budou platit pouze pro elektrárny, které se postaví po roce 2015. Není tedy žádný důvod ke spěchu a nemusíme přijímat text, který je zatížen tak závažnou procedurální závadou, jako je tento.
<SPEAKER ID="022" NAME="Gunnar Hökmark" AFFILIATION="PPE-DE">
(SV) Pane předsedo, jsem v každém případě toho názoru, že bychom v této věci měli při tomto dílčím zasedání rozhodnout. Existuje pro to mnoho důvodů. Za prvé, jde o návrh, o kterém již Parlament vedl rozpravu a který se nyní objevil znovu; Rada o něm diskutuje od roku 2003. Je načase přijmout konečně rozhodnutí. Pokud jde o právní situaci, skupina odborníků, o které se zmiňuje paní Frassoniová, k tomuto návrhu své stanovisko předložila a na základě něj došlo k některým úpravám. To, v čem se velmi výrazná většina ve Výboru pro průmysl, výzkum a energetiku a zástupci skupiny Zelených/Evropské svobodné aliance neshodnou, je otázka, zda jde o nový návrh, či o návrh, na kterém pracujeme již od roku 2003. Myslím, že všichni ostatní souhlasí s tím, že jde o onen návrh, na kterém pracujeme již dlouhou dobu. Musíme dospět do nějakého bodu, kdy budeme moci přijmout rozhodnutí, zejména v situaci, kdy nyní mnoho zemí plánuje, že postaví jaderné elektrárny. Domnívám se tudíž, že je velice důležité, aby Evropská unie měla silnou a stabilní právní úpravu, a navrhuji proto, abychom dnes hlasovali pro to, aby se hlasování o směrnici o jaderné bezpečnosti uskutečnilo tento týden.
<P>
(Parlament návrh zamítl.)
<P>
Středa:
<SPEAKER ID="024" NAME="Předseda">
Skupina Aliance liberálů a demokratů pro Evropu požádala, aby bylo odloženo hlasování o návrhu usnesení o zahájení mezinárodních jednání zaměřených na dosažení přijetí mezinárodní smlouvy na ochranu Arktidy.
<SPEAKER ID="025" NAME="Diana Wallis" AFFILIATION="ALDE">
Pane předsedo, o tomto tématu jsme vedli krátkou diskusi při hlasování na minulém plenárním zasedání.
<P>
Problém je následující: když jsme diskutovali s Komisí a Radou, mnozí v tomto Parlamentu jsme si uvědomili, že není přiměřené, abychom o tomto usnesení hlasovali, a požádali jsme proto, aby bylo hlasování v této fázi odloženo.
<P>
Myslím, že se nyní domníváme, že není potřeba přijímat usnesení. Parlament se k této věci vyjádřil před několika měsíci. To je naprosto dostačující a není třeba činit tak v této fázi znovu. Diskuse, kterou jsme vedli s ostatními orgány, byla cenná, avšak usnesení není třeba.
<SPEAKER ID="026" NAME="Véronique De Keyser" AFFILIATION="PSE">
(FR) Pane předsedo, přiznávám, že jsem trochu překvapena, neboť když jsme o tomto usnesení diskutovali, nikdo se nedomníval, že by bylo zbytečné. Naprosto nikdo, tím méně pak paní Wallisová.
<P>
Dále je pravda, že Komise uvedla, že Evropská unie chce být členem Rady pro Arktidu atd. Pokud jde o mě, domnívám se, že v souladu s přáním, které vyjádřila Komise, je toto nové usnesení, v němž se velmi jasně uvádí, že chceme, aby v Arktidě platilo moratorium na vrtání a demilitarizovaná zóna, skutečně velmi důležité, neboť přichází v době, kdy hraniční státy v této zóně napínají svaly - včetně vojenských svalů -, aby uplatnily své vlastnické nároky a nároky na příležitost k vrtání.
<P>
Z politického hlediska je tedy naprosto zásadní, abychom pro tuto předlohu hlasovali, a tento obrat paní Wallisové, jakož i části Parlamentu, je vzhledem k diskusím, které proběhly, naprosto neodůvodnitelný.
<P>
(Parlament návrh schválil.)
<P>
Středa:
<SPEAKER ID="028" NAME="Předseda">
Skupina Unie pro Evropu národů požádala, aby bylo na pořad jednání přidáno prohlášení Komise k zemětřesení v italském regionu Abruzzo.
<SPEAKER ID="029" NAME="Roberta Angelilli" AFFILIATION="UEN">
(IT) Pane předsedo, dámy a pánové, poté, co jsem věc konzultovala s politickými skupinami a hlavami italské delegace, vás jménem své skupiny žádám, abychom na zítřejší pořad jednání přidali rozpravu o zemětřesení v Abruzzu. Domnívám se, že lidé, které zemětřesení postihlo, ocení solidaritu evropských orgánů a vás osobně, kterou jste projevili ve svých kondolencích a minutou ticha, a ocení také jakoukoli finanční a legislativní podporu rekonstrukce. Z těchto důvodů by rozprava za přítomnosti Evropské komise mohla poskytnout vnitrostátním a místním orgánům mnoho užitečných informací o tom, kolik bude Evropská unie moci udělat.
<SPEAKER ID="030" NAME="Gianni Pittella" AFFILIATION="PSE">
(IT) Pane předsedo, dámy a pánové, rád bych řekl, že Skupina sociálních demokratů v Evropském parlamentu souhlasí s návrhem, který učinila paní Angelilliová. Chtěl bych poděkovat panu Pötteringovi za jeho slova a Parlamentu jako celku za to, že ukázal postiženým lidem, že s nimi soucítí. Také věřím, že rozprava zítra odpoledne by mohla přinést nikoli pouze další projevy solidarity, nýbrž také, a to především, konkrétní návrhy, neboť Evropa může významně přispět jak k obnově, tak ke zmírnění krizové situace, kterou občané Abruzza prožívají.
<SPEAKER ID="032" NAME="Astrid Lulling" AFFILIATION="PPE-DE">
(FR) Pane předsedo, se smutkem a hořkostí jsem zjistila, že otázka k ústnímu zodpovězení s rozpravou týkající se růžových vín a povolených enologických postupů, kterou jsem v příslušné lhůtě předložila společně s kolegy z velkého počtu politických skupin, není na pořadu jednání tohoto týdne.
<P>
Jménem všech předkladatelů vyzývám k nápravě této situace. Hovořila jsem totiž s předsedy některých politických skupin a zdá se mi, že buď byli o této žádosti špatně informováni, nebo byla tato žádost v tichosti pominuta.
<P>
Ráda bych vás proto zdvořile požádala o zařazení této otázky k ústnímu zodpovězení, která byla předložena v příslušné lhůtě, na pořad jednání tohoto týdne.
<SPEAKER ID="033" NAME="Předseda">
Paní Lullingová, právě jsem byl informován, že diskuse o růžovém víně je naplánována na květen. V květnu tedy bude dost času na rozpravu, dnes by tomu tak nebylo.
<SPEAKER ID="034" NAME="Nikolaos Vakalis" AFFILIATION="PPE-DE">
(EL) Pane předsedo, mohu-li být tak smělý, rád bych vyjádřil svou nespokojenost a rozčarování, neboť jsem předložil otázku k ústnímu zodpovězení s rozpravou, kterou podpořilo 48 poslanců, jejichž podpora - pro vaši informaci - byla shromážděna okamžitě a dokonce ještě nyní se objevují poslanci, kteří říkají, že ji chtějí podpořit, avšak k mému velkému údivu mi nikdo nevysvětlil, proč, kdy a na základě jakých kritérií bylo rozhodnuto tuto otázku k ústnímu zodpovězení s rozpravou nepřijmout.
<P>
Že bych musel náhle čelit zemětřesení jiného druhu? Je to snad nové zemětřesení? Má to jiný důvod? Ještě jednou opakuji, a jako východisko beru nedávné tragické zemětřesení a oběti, o kterých jste hovořil, a - dodal bych - kulturní škody a zkázu, která z něj vyplývá, že bychom měli zdůraznit evropský rozměr tohoto jevu. Vzhledem k tomu, že jsem byl také zpravodajem u jediné zprávy, kterou vypracoval evropský orgán na téma zemětřesení, vím velmi dobře, že se na evropské úrovni může a musí odvést velký kus práce. Děkuji vám a očekávám reakci.
<SPEAKER ID="035" NAME="Předseda">
Pane Vakalisi, takový požadavek se musí vznést hodinu před začátkem zasedání. Bylo mi řečeno, že tomu tak nebylo. Vztahuje se na to článek 132. Doporučil bych, abychom se tím zabývali v květnu, jinak nebudeme moci postupovat na základě jednacího řádu.
<SPEAKER ID="036" NAME="Astrid Lulling" AFFILIATION="PPE-DE">
(DE) Pane předsedo, chtěla bych požádat, abyste se dotázal Parlamentu, zda se má tento bod zařadit na pořad jednání. O tom prostě nemůžete rozhodovat sám. Alespoň se dotažte, zda poslanci souhlasí s tím rozhodnutím.
<P>
Jsem si jista, že najdete pár minut k diskusi o tomto důležitém tématu, které se významně dotýká mnoha regionů v naší Unii, a to ke včasné diskusi, neboť v květnu už bude příliš pozdě.
<SPEAKER ID="037" NAME="Předseda">
Paní Lullingová, předseda toto rozhodnutí nečiní o své vůli; řídím se jednacím řádem. Rozhodujícím faktorem je článek 132, kterým jsme vázáni. Žádost měla být vznesena hodinu před začátkem zasedání. Doporučím Konferenci předsedů, abychom tuto věc projednali v květnu.
<P>
Skupina Zelených/Evropské svobodné aliance požádala, aby bylo na pořad jednání zařazeno prohlášení Komise o geneticky modifikované kukuřici - MON 810.
<SPEAKER ID="038" NAME="Monica Frassoni" AFFILIATION="Verts/ALE">
(IT) Pane předsedo, dámy a pánové, situace je skutečně surrealistická, a to ve smyslu, že skutečně nikdo neví, na čem je. Většina členských států se nechce vzdát možnosti vyhlásit moratorium na geneticky modifikované plodiny a Komise musí zcela jasně tento negativní výstup zohlednit, třebaže pokud si to bude přát, může jednat. Takovéhoto výsledku jsme dosáhli!
<P>
Domnívám se, že u tak důležitého tématu by bylo užitečné zjistit, co hodlá Komise dělat - pokračovat, přestat, stáhnout či předložit legislativní návrh. Chceme jen, aby nám Komise řekla, co chce dělat, a aby to řekla veřejně, při rozpravě v Parlamentu.
<SPEAKER ID="039" NAME="Lutz Goepel" AFFILIATION="PPE-DE">
(DE) Pane předsedo, kukuřice MON 810 byla v Evropské unii schválena v roce 1998. Toto schválení není pro členské státy povinné a každý členský stát se může svobodně rozhodnout, zda toto schválení přijme, zda je použije, či zda vydá zákaz pěstování této kukuřice.
<P>
Předpokládám, že to je také základ nedávného rozhodnutí Spolkové republiky Německo v této věci. V tomto ohledu mohu říci, že kukuřice MON 810 byla v Německu schválena v roce 2005, poté bylo v roce 2007 zastaveno její setí a v prosinci 2007 předložila společnost Monsanto plán generálního monitoringu jejího pěstování. V důsledku toho byla tato kukuřice v roce 2008 opět povolena a před několika dny opět zakázána.
<P>
Paní Frassoniová říká, že mnoho členských států pěstování této kukuřice odmítlo. Jde o přesně čtyři státy - Francii, Rakousko, Maďarsko a Lucembursko -, k nimž se nyní přidalo Německo, takže jich je pět z dvaceti sedmi členských států. Je to čistě vnitrostátní rozhodnutí na základě zásady subsidiarity, a tudíž bychom s tím neměli Parlament zatěžovat.
<SPEAKER ID="040" NAME="Martin Schulz" AFFILIATION="PSE">
(DE) Děkuji, pane předsedo. Nesouhlasíme s postupem, o který požádala paní Frassoniová, avšak z jiného důvodu, než jaký uvedl pan Goepel, a jsem tedy rád, že jste mi dal příležitost jej stručně představit.
<P>
Potřebujeme podrobnou diskusi, a to nikoli pouze o tomto bodu, nýbrž také o otázce, jak chceme nakládat s geneticky modifikovanými potravinami. To však nezvládneme v krátkém čase, který máme do pozítří. Domnívám se tedy, že bychom měli požádat nový Parlament, aby po volbách přistoupil k podrobné diskusi a používání geneticky modifikovaných potravin. Velmi vám děkuji.
