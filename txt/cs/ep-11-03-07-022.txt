<CHAPTER ID="022">
Obecná bezpečnost výrobků a dohled nad trhem (krátké přednesení) 
<SPEAKER ID="177" NAME="Předsedající">
Dalším bodem je zpráva paní Schaldemosové jménem Výboru pro vnitřní trh a ochranu spotřebitelů o přezkumu směrnice o obecné bezpečnosti výrobků a dohledu nad trhem.
<SPEAKER ID="178" NAME="Christel Schaldemose" LANGUAGE="DA">
Vážený pane předsedající, ráda bych pozdravila všechny své kolegy poslance, kteří zde ve sněmovně ještě jsou: dobrý večer. V krátkosti uvedu zprávu, kterou jsme připravili ve Výboru pro vnitřní trh a ochranu spotřebitelů. Rozhodli jsme se, že tuto zprávu nazveme zprávou o přezkumu směrnice o obecné bezpečnosti výrobků a dohledu nad trhem.
<P>
Důvodem, proč jsme se rozhodli sestavit tuto zprávu z vlastní iniciativy, je, že Komise zamýšlí zahájit přezkum směrnice o obecné bezpečnosti výrobků, což nám ve Výboru pro vnitřní trh a ochranu spotřebitelů poskytlo výbornou příležitost, abychom přednesli svá doporučení ohledně obsahu této revize. Rozhodli jsme se, že zprávu rozdělíme na dvě části. Předkládáme několik doporučení ohledně toho, co by se mělo vykonat v oblasti dohledu nad trhem jako takové, ale podáváme samozřejmě také několik velmi specifických doporučení ohledně toho, co by měla revize směrnice o obecné bezpečnosti výrobků obsahovat.
<P>
Nejprve bych měla zmínit, že když jsme před několika lety přijímali směrnici o obecné bezpečnosti výrobků, představovala milník v oblasti bezpečnosti výrobků v EU. Tato směrnice je stále užitečná, ale třeba ji zlepšit. Problémy, kterým dnes čelíme, se odvíjejí od skutečnosti, že náš dohled nad trhem není dostatečně efektivní, aby zajistil, že výrobky na vnitřním trhu budou dostatečně bezpečné. Výbor pro vnitřní trh a ochranu spotřebitelů tudíž doporučuje, aby se posílení dohledu nad trhem věnovalo v EU zvláštní úsilí. V době krize bohužel hrozí, že členské státy vyčlení méně finančních prostředků pro zajištění dohledu nad trhem. To ale představuje velké problémy, a to nejen pro spotřebitele; dohled nad trhem je důležitý i pro podniky, které se řídí našimi pravidly vnitřního trhu.
<P>
V souvislosti se svojí prací na této zprávě jsem hovořila s mnoha podniky působícími na vnitřním trhu a řada z nich mi sdělila, že se nikdy nesetkaly s tím, že by výrobky, se kterými jsou na vnitřním trhu spojeni, byly nějak kontrolovány, že by ve vztahu k nim probíhaly nějaké kontroly trhu nebo dohled nad trhem. To je samozřejmě problematické, protože to pro podniky znamená, že - pokud máme řádné kontroly trhu - můžeme si být také jistí, že existuje rozumná míra soutěže - jinými slovy, že ti, kteří podvádějí, skutečně budou odhaleni, a ti, kteří vyrábějí řádné a bezpečné produkty, je budou moci uvést na vnitřní trh. Dohled nad trhem je tudíž zásadní, a to nejen pro podniky, ale samozřejmě také pro spotřebitele. Specifické návrhy pro revizi směrnice o obecné bezpečnosti výrobků se přirozeně dost zaměřují na spotřebitele.
<P>
Domníváme se, že je nesmírně důležité, abychom dosáhli toho, že výrobky na vnitřním trhu budou lépe vysledovatelné. Vysledovatelnost výrobků je zásadní, abychom výrobky mohli rychleji stahovat z trhu. Též se domníváme, že členské státy musí obecně reagovat rychleji, když na vnitřním trhu odhalíme nebezpečné nebo problematické výrobky. Navíc podle našeho názoru musíme zaměřovat pozornost na výrobky přicházející z třetích zemí, jinými slovy, ze zemí mimo EU. Na vnitřní trh přichází stále více výrobků. Je třeba, abychom zajistili, že budou odpovídat pravidlům našeho vnitřního trhu.
<P>
Abychom v budoucnosti mohli zajistit vydání cílenějších právních předpisů, též ve zprávě navrhujeme, aby byla na úrovni EU zavedena povinnost vytvářet statistiky o nehodách, a to proto, abychom mohli nalézt cílenější cestu tam, kde je třeba mít právní přepisy reagující na jakoukoliv nehodu, ke které na vnitřním trhu v souvislosti s výrobky dojde. To nám umožní, abychom navrhli přesnější a cílenější právní předpisy v těch oblastech, kde je to aktuálně třeba, abychom zajistili, že výrobky budou bezpečné, aniž bychom přitom museli působit nepříjemnosti těm podnikům, jejichž výrobky jsou naprosto v pořádku.
<P>
Též se domníváme, že je třeba, abychom se zaměřili na výrobky, které se prodávají na internetu. Víme, že v této oblasti jsou problémy. Každopádně mnoho lidí si stěžuje na to, že výrobky prodávané prostřednictvím internetu nesplňují tatáž bezpečnostní kritéria jako ty, které se prodávají na běžném trhu. A jsme samozřejmě i toho názoru, že obecně musíme vést dobrý dialog s celními orgány, mimo jiné za tím účelem, abychom zajistili, že na vnitřním trhu budou lepší a bezpečnější výrobky.
<P>
Závěrem bych jen chtěla dodat, že jsem samozřejmě též doufala, že se budeme moci podrobněji věnovat ochraně našich dětí na vnitřním trhu. To se však ve Výboru pro vnitřní trh nesetkalo s podporou. To znamená, že nezamýšlíme navrhovat zvláštní opatření pro ochranu dětí; chceme pouze zvýšit obecnou bezpečnost našich výrobků.
<P>
Nakonec bych ráda své vystoupení uzavřela vzkazem Komisi, že se rozhodně domníváme, že směrnici o obecné bezpečnosti výrobků je třeba revidovat. Jsme toho názoru, že musíme posílit dohled nad trhem. Myslíme si, že je třeba soudržný dohled nad vnitřním trhem, aby se požadavky nevyskytovaly v různých právních předpisech. Podle nás je třeba, aby existoval jeden ucelený rámec, abychom zajistili, že bude vykonáván důkladnější dohled nad trhem. Je to vlastně jen otázka toho, aby občané mohli mít důvěru k výrobkům na vnitřním trhu a aby podniky měly spravedlivé a rovné podmínky v oblasti hospodářské soutěže na vnitřním trhu. Těmito slovy bych svůj projev chtěla ukončit a chtěla bych vyzvat Komisi, aby brzy začala pracovat na revizi směrnice o obecné bezpečnosti výrobků. Chtěla bych též vyzvat členské státy, aby přidělily dostatečné prostředky na to, aby zajistily, že bude vykonáván řádný dohled nad trhem.
<SPEAKER ID="179" NAME="Lara Comi" AFFILIATION="PPE">
(IT) Vážený pane předsedající, vážené dámy a pánové, blahopřeji paní Schaldemosové k naši konstruktivní a plodné spolupráci.
<P>
Hledisko, které bych měla zdůraznit, jsem zahrnula i do stanoviska Výboru pro průmysl, výzkum a energetiku a paní Schaldemosová (které tímto ještě jednou děkuji) jej podpořila a začlenila do své zprávy: je to, jinými slovy, má výzva Komisi, aby zhodnotila používání nových technologií a materiálů, jako je používání mikročipů a radiových frekvencí s cílem umožnit lepší identifikaci výrobku, a tak hospodárným způsobem splnit kritéria bezpečnosti pro spotřebitele.
<P>
To by zajistilo úplnou vysledovatelnost, protože spotřebitel by se mohl dozvědět o všech vlastnostech výrobku, jinými slovy o jednotlivých fázích výroby, zdrojích materiálu a tom, kdo je za to zodpovědný. Též by to odstranilo problém nalezení kritéria ohledně určení původu a sdělujícího, kde se výrobek vyrábí. Vlastně přesně z toho důvodu jsme viděli, jak je spotřebitel oklamán označením výrobku jako výrobku vyrobeného ve Francii, když v této zemi proběhla pouze finální fáze jeho výroby.
<P>
Proto důrazně komisařku vyzývám, aby s tímto požadavkem předstoupila před Evropský parlament, který jistě vystupuje ve prospěch občanů a spotřebitelů v Evropě.
<SPEAKER ID="180" NAME="Silvia-Adriana Ţicău" AFFILIATION="S&amp;D">
(RO) Vážený pane předsedající, i já blahopřeji naší kolegyni k její zprávě. Chci jí poděkovat za to, že přijala pozměňovací návrhy, které jsme ve Výboru pro průmysl, výzkum a energetiku připravili. Chci zmínit důležitost evropských norem, které zjednodušují proces nákupu, ať již probíhá tradičně či elektronicky, a které zaručují dodržování nařízení o bezpečnosti výrobků.
<P>
Vyzvali jsme Komisi a všechny zúčastněné strany, aby zajistily finanční udržitelnost evropského systému normalizace, a to včetně partnerství veřejného a soukromého sektoru a víceletého finančního plánování, což je zásadní pro zajištění účelnosti a účinnosti. Též jsme zdůraznili potřebu stabilizovat a zjednodušit evropské normy a omezit časové rámce pro rozvíjení norem. Vyzvali jsme národní normalizační orgány, aby zjednodušily normy snížením počtu referencí k ostatním normám a vytvořením pokynů vstřícných k uživateli.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Vážený pane předsedající, je velice důležité, aby byla normám týkajícím se bezpečnosti výrobků, a to nejen z hlediska ochrany výroby, ale také ochrany spotřebitelů, věnována větší pozornost. Není možné, aby bylo povoleno zjednodušení norem a zkrácení času potřebného pro jejich vytvoření, aby byla ohrožena záruka, kterou naši spotřebitelé potřebují. Kromě toho, když zkoumáme tyto aspekty bezpečnostních standardů, nesmíme zapomínat na výrobky, které dovážíme: je též velice důležité ochránit označení "vyrobeno v". Doufáme proto, že Komise zohlední tato hlediska zprávy i příspěvky Výboru pro průmysl, výzkum a energetiku, které zpravodajka přijala, a že nakonec budeme moci trochu pokročit v ochraně bezpečnosti výrobků, výrobců a spotřebitelů.
<SPEAKER ID="182" NAME="Franz Obermayr" AFFILIATION="NI">
(DE) Vážený pane předsedající, zpráva hovoří o velkém pokroku, ale obavy vzbuzuje, že i přes směrnici o obecné bezpečnosti výrobků, směrnici o bezpečnosti hraček a fungování systému RAPEX přichází přibližně 60 % nahlášených výrobků z Číny a většina nebezpečných výrobků pochází z trhu, který nemůže EU kontrolovat. Doufám, že nový systém RAPEX to napraví. EU musí zaujmout pevné stanovisko, aby ochránila spotřebitele a jejich zdraví.
<P>
Je zvláště šokující, že přibližně čtvrtina nebezpečných výrobků jsou výrobky určené dětem: panenky, stříkací pistole, dětské jídelní příbory, dětské židličky - zde čerpám z údajů systému RAPEX z minulého týdne. EU v takových případech reaguje příliš pomalu. Teprve teď bylo zakázáno používání bisfenolu při výrobě dětských lahví, i když o jeho škodlivých účincích víme již od minulého roku. Zmínila jsem to v otázce Komisi. Směrnice o bezpečnosti hraček kromě toho dosud nezakazuje karcinogenní výrobky. Konečně, stažení nebezpečných výrobků z trhu se musí dít rychleji a účinněji a je třeba, aby bylo dosaženo jasných zlepšení v oblasti vysledovatelnosti celého řetězce výroby.
<SPEAKER ID="183" NAME="Zuzana Roithová" AFFILIATION="PPE">
(CS) Pane předsedající, dlouhodobě hledáme tady v Parlamentu nástroje, kterými bychom dokázali stále účinněji bránit vstupu stále většího množství nebezpečných výrobků na trh. Souhlasím s autorkou zprávy, že revize legislativy je potřeba a že by měla vést k lepší provázanosti všech opatření, včetně koordinace trestního postihu na úrovni členských států. Podporuji také návrh na povinné provádění a zveřejňování analýz rizik před spuštěním nové produkce. Vzhledem k tomu, že nejvíce nebezpečných výrobků pochází právě ze třetích zemí, považuji za klíčové, aby dříve než takovou povinnost zavedeme pro evropské výrobce, byla tato povinnost zahrnuta i do mezinárodních obchodních smluv. Podporuji také další návrhy a oceňuji vysokou kvalitu zprávy kolegyně Schaldemosové.
<SPEAKER ID="184" NAME="Åsa Westlund" AFFILIATION="S&amp;D">
(SV) Vážený pane předsedající, chtěla bych poděkovat paní Schaldemosové za skvělou zprávu. A dále bych chtěla zdůraznit skutečnost, že potřebujeme více zdrojů a také více náhodných kontrol bezpečnosti výrobků. Jakožto spotřebitelé se často z novin a jiných médií dozvídáme o tom, že organizace spotřebitelů provedly testy a objevily při nich výrobky, které nevyhovují požadavkům. To oslabuje důvěru spotřebitelů a může občas ohrozit jejich životy, a to zejména tehdy, pokud se jedná o děti, které jsou ve velké míře závislé na tom, aby výrobky, které se prodávají v obchodech, byly bezpečné.
<P>
To, co je dle mého názoru nejdůležitější, je nedostatečná chemická bezpečnost. Mnoho výrobků dnes obsahuje chemické látky, které jsou již v rámci EU zakázány. To je něco, co spotřebitel velice těžko u výrobku pozná. V tomto ohledu musí členské státy vyvinout intenzivní úsilí a více spolupracovat, aby tyto výrobky odstranily z trhu a zabránily subjektům uvádět na trh výrobky, které obsahují nebezpečné chemické látky.
<SPEAKER ID="185" NAME="Maria Damanaki">
členka Komise. - Vážený pane předsedající, o této otázce proběhla velice zajímavá diskuse na úrovni členských států, jejichž zástupci - a to bych měla zdůraznit - byly ženy.
<P>
Dovolte mi, abych jménem Komise poblahopřála Parlamentu k jeho usnesení ohledně přezkumu směrnice o obecné bezpečnosti výrobků a dohledu nad trhem. Komise toto usnesení vítá a velmi oceňuje jeho kvalitní obsah.
<P>
Závěry usnesení úzce zrcadlí záměry Komise, co se týká způsobu revize obecných požadavků týkajících se bezpečnosti výrobků v EU. Potřebujeme jasný a účinný rámec dohledu nad trhem. S kýmkoliv v tomto bodě budu souhlasit. Potřebujeme rámec, který zajistí fungující vnitřní trh s bezpečným zbožím. Komise již provedla intenzivní konzultace se zástupci všech zúčastněných stran, aby určila, jakým způsobem nejlépe tohoto cíle dosáhnout.
<P>
S cílem dosáhnout celistvého řešení v rámci různých odvětví výrobků se místopředseda Tajani a komisař Dalli dohodli, že budou spolupracovat na upevnění pravidel EU v oblasti dohledu nad trhem. Komise je odhodlaná zajistit, aby jak spotřebitelé, tak i podniky měly prospěch z vnitřního trhu EU s bezpečnými výrobky. Proto vyjasníme a zaktualizujeme stávající pravidla EU v oblasti bezpečnosti výrobků, abychom zlepšili zdraví a ochranu spotřebitelů.
<P>
Nesmíme ztrácet ze zřetele naše finanční možnosti a limity a musíme též respektovat odpovědnost členských států, ale pravidla by měla účinně určit nová rizika a pak na ně odpovídajícím způsobem reagovat - a já souhlasím s tím, že v souvislosti s celosvětovým dodavatelským řetězcem existují nová rizika. Též souhlasím s Parlamentem, že musíme zvláštní pozornost věnovat výrobkům pro děti.
<P>
Revize by zároveň měla zajistit větší rovnost podmínek hospodářské soutěže pro hospodářské subjekty EU a omezit zbytečné administrativní náklady. Dosáhnout bychom měli zejména shody mezi pravidly obecné bezpečnosti výrobků stanovenými ve směrnici o obecné bezpečnosti výrobků a pravidly obsaženými v balíčku o zboží na rok 2008. Budou proto stanoveny jasnější povinnosti hospodářských subjektů. Budou rovněž zlepšeny stávající mechanismy týkající se koordinace dohledu nad trhem a spolupráce v této oblasti.
<P>
Závěrem - mělo by být rozšířeno fungování systému Společenství pro vzájemné varování a rychlou výměnu informací - RAPEX. Jedná se o velmi důležitý systém, který se již používá v rámci naší spolupráce s Čínou a dalšími zeměmi, ale my jej skutečně musíme posílit, abychom mohli čelit všem výzvám, které zde již byly zmíněny.
<P>
Místopředseda Tajani a komisař Dalli mají v úmyslu společně představit návrh jednotného a uceleného rámce EU pro oblast dohledu nad trhem. Ráda bych ještě jednou Parlamentu poděkovala za toto velmi dobré usnesení.
<SPEAKER ID="186" NAME="Předsedající">
Rozprava je ukončena.
<P>
Hlasování se bude konat v úterý 8. března v poledne.
<P>
Písemná prohlášení (článek 149 jednacího řádu)
<SPEAKER ID="186" NAME="Ildikó Gáll-Pelcz" LANGUAGE="HU">
Spolupráce mezi orgány odpovědnými za posílení ochrany spotřebitele a rozšíření nařízení v oblasti ochrany spotřebitele má pro fungování vnitřního trhu zásadní význam. Dohled nad trhem a systém Společenství pro vzájemné varování a rychlou výměnu informací musí být dále rozvíjeny a Maďarsko musí věnovat mimořádnou pozornost stažení nebezpečných výrobků z oběhu. Domnívám se, že silnější spotřebitelský rozměr je potřebný pro to, aby bylo omezeno roztříštění vnitřního trhu, aby se zlepšilo fungování maloobchodního trhu a aby se spotřebitelé mohli lépe rozhodovat. Toto vše by mohlo mít klíčovou důležitost pro zaručení nejzákladnějších evropských hodnot, jako je integrita, otevřenost, solidarita a transparentnost. Domnívám se, že ještě silnější spolupráce mezi členskými státy je také nesmírně důležitá pro fungování efektivního systému dohledu nad trhem a proto, pro účely soudržnosti, je nezbytně nutné vytvořit jednotný výklad a účast orgánů odpovědných za dohled nad trhem. Pro orgány musí být prvořadým cílem spolupracovat na vysoké úrovni nejen s vnitrostátními partnerskými orgány, ale také s ostatními členskými státy. Právě proto bylo například i v mé vlasti uzavřeno nebo obnoveno několik dohod o spolupráci. Tyto dohody kladou značný důraz na otázku spolupráce v oblasti dohledu nad trhem. Stručně řečeno musíme ukázat našim občanům - a to nejen slovy, ale i činy - přidanou evropskou hodnotu, a to, že v éře globalizace je Evropská unie důležitější než kdy jindy.
