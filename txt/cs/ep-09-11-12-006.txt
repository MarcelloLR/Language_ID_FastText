<CHAPTER ID="006">
Přechodné pokyny týkající se postupů v rozpočtových záležitostech s ohledem na vstup Lisabonské smlouvy v platnost (rozprava)
<SPEAKER ID="046" NAME="Předsedající">
Dalším bodem je zpráva (Α7-0045/2009) pana Lamassoureho předložená jménem Rozpočtového výboru o přechodných pokynech týkajících se postupů v rozpočtových otázkách s ohledem na vstup Lisabonské smlouvy v platnost [2009/2168(ΙΝΙ)].
<SPEAKER ID="047" NAME="Alain Lamassoure" LANGUAGE="FR">
Pane předsedo, v první řadě bych chtěl využít této příležitosti a poděkovat panu předsedovi Barrosovi a panu komisaři Šemetovi za jejich rozhodnutí odložit zveřejnění návrhů Komise o budoucí rozpočtové politice a aktualizaci finanční perspektivy až na další půlroční období.
<P>
Je pravda, že Evropská rada a Parlament souhlasily, aby tato aktualizace proběhla v letech 2008-2009, ale to bylo před čtyřmi roky, což je celá věčnost. Mezitím byla Lisabonská smlouva, první irské referendum, finanční krize, průtahy se vstupem nové smlouvy v platnost a tak dále.
<P>
Je proto moudřejší, aby úkolem představit svůj politický program společně s finančním zajištěním tohoto programu byla pověřena až nová Komise za několik měsíců.
<P>
Na druhé straně, vzhledem k tomu, že Lisabonská smlouva má vstoupit v platnost 1. prosince, nesmíme ztrácet čas přijímáním přechodných opatření potřebných pro přechod od jedné smlouvy ke druhé v oblasti rozpočtu.
<P>
Švédské předsednictví navrhlo, aby dohodovací výbor 18. listopadu byl pro tyto tři orgány příležitostí dosáhnout v této věci politické dohody. Nyní je proto věcí Parlamentu, aby své delegaci v dohodovacím výboru udělil pověření vyjednávat.
<P>
Je nutno co nejdříve projednat čtyři body, žádný z nich by ovšem neměl představovat vážný politický problém.
<P>
Za prvé postup převodu: zrušení rozdílu mezi povinnými a nepovinnými výdaji vyžaduje přijetí jednotného postupu s tím, že oba dva rozpočtové orgány budou na stejné úrovni a bude zachována flexibilita, kterou musí Evropská komise při správě rozpočtu projevit.
<P>
Za druhé dodatečné rozpočty: od začátku roku 2010, bude zapotřebí přijmout první dodatečný rozpočet na zajištění finančních prostředků pro všechny dotčené orgány k výkonu jejich nových pravomocí stanovených Lisabonskou smlouvou. Potřebujeme proto zjednodušený postup vycházející z nového postupu, aby smlouva umožnila přijetí hlavního rozpočtu.
<P>
Za třetí harmonogram pro přípravné jednání všech tří orgánů, nebo to, co nazýváme pragmatickým harmonogramem: zde není třeba dělat nic jiného než to, co jsme dělali předtím.
<P>
Za čtvrté - nakonec - postup, pokud se uchýlíme k systému prozatímní dvanáctiny, při nepravděpodobné, leč možné variantě, že se nám nepodaří dosáhnout dohody o rozpočtu pro rok 2010: v tomto případě se domníváme, že ustanovení Lisabonské smlouvy jsou dostatečně přesná, aby nutnost dodatku vyloučila.
<P>
Váš Rozpočtový výbor tyto návrhy velkou většinou přijal. Vyzývám sněmovnu, aby udělala totéž, abychom mohli jednání s Radou a výborem uzavřít ve stanovené lhůtě.
<SPEAKER ID="048" NAME="Algirdas Šemeta">
člen Komise. - Pane předsedající, chtěl bych poděkovat panu Lamassourovi za jeho zprávu.
<P>
Vstup Lisabonské smlouvy v platnost pozmění pravidla v rozpočtové sféře a Evropský parlament a Rada budou o všech výdajích spolurozhodovat na stejné úrovni. To bude znamenat nový právní rámec, který budou muset tyto orgány společně důkladné zvážit.
<P>
Jelikož neseme společnou odpovědnost za zajištění nepřetržitého a hladkého průběhu rozpočtových procesů a úkonů, sdílím názory zpravodaje, že je naléhavě nutné dohodnout se na přechodných pokynech. Tato přechodná pravidla jsou spíše technické povahy a budou platit pouze do té doby, dokud nevstoupí v platnost nový právní rámec.
<P>
Zpravodaj se ve své zprávě zaměřil na ta správná témata. Budeme potřebovat nová pravidla pro provádění převodů a nová pravidla pro přijetí opravných rozpočtů. Budeme potřebovat harmonogram, který umožní odpovídající zapojení všech zúčastněných subjektů. Také bude nutno dohodnout se na jasných zásadách spolupráce a v případě potřeby mít k dispozici nějaká pravidla o prozatímních dvanáctinách.
<P>
Mohu zde potvrdit, že jsem připraven předložit potřebné návrhy v zájmu dosažení vyvážené dohody. Navrhuji, abychom o těchto otázkách začali diskutovat v trialogu, který se uskuteční dnes odpoledne. Doufám, že naše tři orgány budou schopné v průběhu listopadového dohodovacího řízení dosáhnout dohody.
<SPEAKER ID="049" NAME="Salvador Garriga Polledo" LANGUAGE="ES">
Pane předsedající, Lisabon přinese mnoho změn, ale málo z nich bude tak zásadních jako zásahy do rozpočtového procesu.
<P>
Každý hlavní zpravodaj pro rozpočet ví, jak funguje současná strategie dvoukolového jednání. Je jasné, že zvládnutí této oblasti v rámci jednoho kola si vyžádá další úsilí, pokud jde o spolupráci a dosažení konsensu mezi různými orgány.
<P>
Tato nová situace již ovlivňuje současné jednání o rozpočtovém procesu a jeho dohadovací řízení, které se koná příští týden, protože víme, že je to naposledy, kdy to bude probíhat dosavadním způsobem. Chci poděkovat Rozpočtovému výboru za to, že nám tato přechodná pravidla předložil rychle a pružně.
<P>
Příštích několik měsíců bude pro rozpočtovou politiku klíčových; dojde k naléhavým převodům, v příštích několika měsících budou přijaty naléhavé opravné rozpočty, na něž bude nutno v plném rozsahu reagovat s využitím nového postupu, a mimo jiné bude nutné projednat rozpočtová salda upravující rozpočet na základě nového postupu, který bude od všech orgánů vyžadovat velkou odpovědnost.
<P>
Vzhledem k těmto přechodným pravidlům zastává moje skupina názor, že bude třeba vynaložit další úsilí, ale velice důležitou úlohu bude hrát především budoucí předseda Rady, a to zejména při dodržování aktuálně platné "gentlemanské" dohody. Je možné, že Rada bude v pokušení jednat tak, aby se zvýhodnila ve velice naléhavých rozpočtových otázkách, jako je Evropský útvar pro vnější činnost, ale tyto tři orgány budou samozřejmě na stejné úrovni a na straně Parlamentu bude tedy spočívat velká odpovědnost.
<SPEAKER ID="050" NAME="Göran Färm" LANGUAGE="SV">
Pane předsedající, Lisabonská smlouva přinese velké změny, v nemalé míře i ve sféře rozpočtu. Jak již řada lidí poukázala, nejdůležitější změnou je odstranění rozdílu mezi povinnými a nepovinnými výdaji. Evropský parlament bude mít proto v otázce celého rozpočtu spolurozhodovací pravomoc a my získáme nový zjednodušený rozpočtový proces. Smlouva je nyní připravena a schválena, ale to neznamená, že můžeme přejít přímo na nový postup.
<P>
Za prvé, plně se shodujeme v tom, aby letošní rozpočtový proces proběhl podle starých pravidel, neboť pokoušet se o změnu uprostřed čtení rozpočtu by způsobilo zmatek. Za druhé, než bude možno plně uplatnit novou smlouvu, potřebujeme novou institucionální dohodu. Potřebujeme aktualizované finanční nařízení a nový, znovu projednaný dlouhodobý rozpočet, víceletý finanční rámec, jako součást těchto nových právních předpisů.
<P>
To si vyžádá čas. Abychom mohli začít připravovat nový rozpočet v roce 2010, potřebujeme řadu přechodných ustanovení. Chtěl bych využít příležitosti a poděkovat předsedovi Rozpočtového výboru panu Lamassourovi, který se rychle chopil iniciativy a v rekordním čase tuto zprávu vypracoval, i když přitom nicméně velice úzce spolupracoval s různými skupinami ve výboru. Máte moje poděkování.
<P>
Do zprávy jsme zahrnuli také řadu názorů na povahu nových trvalých řešení. Několik názorů jsme předložili především my sociální demokraté. Nejdůležitější je, aby Parlament mohl uplatňovat své nové pravomoci i během přechodného období, aby návrhy, které je třeba předložit, vyústily v budoucnu v novou institucionální dohodu a aby revidované finanční nařízení bylo považováno za jeden soubor, takže budeme mít k dispozici funkční celek bez překryvů a bez problémů s výkladem.
<P>
Doufám, že v dnešní diskusi tří subjektů se rovněž dokážeme dohodnout na tom, jaké budou první prvky. Na závěr bych jen rád dodal, že změna, kterou to přinese pro rozpočtový proces, je dobrým příkladem zjednodušení a omezení byrokratických postupů, což celá EU naléhavě potřebuje.
<SPEAKER ID="051" NAME="Anne E. Jensen" LANGUAGE="DA">
Pane předsedající, také já bych nejprve chtěla vyjádřit svou radost z toho, že nyní už máme k dispozici Lisabonskou smlouvu, smlouvu, která Parlamentu samozřejmě poskytne větší pravomoc v otázce rozpočtu a změní způsob, jakým roční rozpočet EU schvalujeme. Nacházíme se v přechodném období, kdy se rozpočet pro rok 2010 schvaluje podle staré smlouvy, ale plnění rozpočtu bude sledováno a následná opatření budou přijímána již podle nové smlouvy. Toto však vyřešíme v praxi. Zahájili jsme zprávou pana Lamassoureho, a já bych mu chtěla poděkovat za to, že začal jednat tak rychle. Tato zpráva, která uvádí, jak máme nakládat s opravnými rozpočty a převody a jinými již zmíněnými věcmi, má plnou podporu skupiny Aliance liberálů a demokratů pro Evropu.
<P>
Skupina Evropa svobody a demokracie předložila řadu pozměňovacích návrhů na zrušení opravných rozpočtů a převodů. Mohu vám sdělit, že skupina ALDE bude hlasovat proti všem návrhům této skupiny. Souhlasíme s panem Lamassourem, že počet opravných rozpočtů by se měl snížit. V průběhu roku však dochází k nečekaným událostem, a proto podobný nástroj potřebujeme. Navíc tento nástroj mají i vnitrostátní parlamenty. Změny je pak možné provádět během roku. Rostoucí počet žádostí o finanční prostředky z fondu pro přizpůsobení se globalizaci v souvislosti s velkým počtem případů propouštění povede pochopitelně k přijetí řady opravných rozpočtů. Také bychom se neměli zbavovat možnosti provádět převody mezi účty. Pro to, jaké množství prostředků může Komise převést a jakým způsobem se to má provádět, existují velice pevně stanovená pravidla, - nelze to udělat jen tak, ať chce Komise sebevíc. Nejprve musí požádat Parlament a Radu.
<P>
Zpráva rovněž zdůrazňuje, že nyní je třeba změnit také finanční nařízení a interinstitucionální dohodu, a už se velice těším na to, že nám Komise brzy předloží nějaký návrh.
<SPEAKER ID="052" NAME="Helga Trüpel" LANGUAGE="DE">
Pane předsedající, pane komisaři, jménem skupiny Zelených/Evropské svobodné aliance chci oznámit, že jednoznačně podporujeme mandát předsedy Rozpočtového výboru Alaina Lamassoureho. Jsme přesvědčeni, že v přechodném období, ve kterém se nyní nacházíme, povede jednání velmi dobře a s velkou sebedůvěrou. Víme, že při přechodu od uplatňování Smlouvy z Nice k Lisabonské smlouvě - na kterou všichni čekáme a kterou potřebujeme, abychom vytvořili demokratičtější a transparentnější Evropu - musíme mít jasná pravidla.
<P>
Rozpočtový výbor je odpovědný, spolu s Radou a dalšími, za sestavení evropského rozpočtu a my Radě jasně říkáme, že hodláme chránit a posilovat svá parlamentní práva. Nedovolíme - a to platí rovněž při jednáních pod vedením pana Lamassoureho - aby tato práva byla jakýmkoli způsobem omezena, neboť jsme si naprosto jisti, že nesmí dojít k žádnému posunu moci směrem k Radě.
<P>
Ráda bych vám připomněla, že pokud jde o nové rozpočty na příštích několik let, je nezbytně nutné, aby evropský rozpočet sestavily členské státy společně s Evropským parlamentem ve skutečně evropském duchu. Jedině tehdy můžeme Evropskou unii připravit na budoucnost. Rovněž vám chci připomenout, že vzhledem k finančním předpisům a zejména vzhledem k tomu, jak jsou peníze skutečně rozdělovány členským státům a v rámci těchto států, že to samozřejmě musí probíhat tak, aby se zabránilo zneužití. Nesmí docházet k žádným skandálům nebo podvodům, ale finanční předpisy je zároveň nutno zjednodušit a zprůhlednit, aby naše evropské programy nevytvářely místní problémy, nýbrž aby se dostaly skutečně až k lidem. Tak by měla být formulována naše evropská rozpočtová politika pro příštích několik let.
<SPEAKER ID="053" NAME="Marta Andreasen">
jménem skupiny EFD. - Pane předsedající, podle zprávy paní poslankyně Guy-Quintové z dubna 2008 by měl být nyní připraven k přijetí nový právní rámec, který bude mít vliv na rozpočtové otázky. Všechny orgány se shodly na tom, že právě tímto způsobem zabráníme vzniku právního vakua. Nepotřebujeme proto mít žádné přechodné pokyny ohledně rozpočtových otázek.
<P>
Zpráva pana poslance Lamassoureho se zaměřuje na schválení opravných rozpočtů a převodů, přičemž v obou případech se jedná o nebezpečné a nepřiměřené postupy, které prozrazují nedostatek profesionality, neboť se týkají rozpočtového procesu a procesu plánování a v přechodném období se stávají ještě nebezpečnějšími.
<P>
Počet opravných rozpočtů je v současné době příliš vysoký a neodpovídá dokonce ani podmínkám stanoveným v článku 37 finančního nařízení.
<P>
Příliš vysoký je rovněž počet převodů, k nimž by nedocházelo, kdyby se při plánování rozpočtu více zohledňovaly potřeby různých odvětví v různých zemích.
<P>
Jako členka Rozpočtového výboru jsem zděšena, když vidím, jak téměř celý výbor, kromě mě, schvaluje všechny tyto žádosti o převody.
<P>
Během přechodného období by proto neměly být schvalovány žádné opravné rozpočty ani převody a veškeré úsilí by se mělo soustředit na přijetí právního rámce s cílem zabránit dalšímu poškozování zájmů daňových poplatníků.
<SPEAKER ID="054" NAME="Daniël van der Stoep" AFFILIATION="NI">
(NL) Pane předsedající, nizozemská strana Partij voor de Vrijheid (PVV) zasedá v Evropském parlamentu poprvé a je otřesena zištným přístupem poslanců této sněmovny. V tomto smyslu Parlament připomíná jakýsi antiparlament. Zdá se, že cílem je vytáhnout z kapes tvrdě pracujících občanů Evropy, zejména Nizozemska, co nejvíce peněz.
<P>
Miliardy se vynakládají na oblíbená témata levice, jako je klima a rozvojová pomoc, zatímco v Nizozemsku se lidem nedostává péče v domovech s pečovatelskou službou, věk, kdy vzniká nárok na státní starobní důchod (AOW), se zvyšuje na 67 let a policie musí omezovat výdaje. Pane předsedající, tento parlament by zde měl být pro občany, ale místo toho jen realizuje své vlastní politicky korektní, velice nákladné programy a programy svých elitářských kamarádíčků.
<P>
Irové bohužel tu nechutnou Lisabonskou smlouvu odsouhlasili, ale aspoň dostali na výběr. PVV považuje za ostudné, že tato děsivá smlouva byla nizozemským občanům nacpána do krku. Naneštěstí je to však realita a bohužel i my se s ní budeme muset naučit žít.
<P>
PVV v této sněmovně konstruktivně spolupracuje. Nicméně s touto zprávou nemůžeme souhlasit. Nizozemsko je největším čistým přispěvatelem na obyvatele a my chceme, aby se to velmi brzy změnilo. Můj požadavek na zpravodaje zní, aby zahrnul do své zprávy prohlášení v tom smyslu, že Evropský parlament vyzývá Radu, aby co nejrychleji ukončila stav, kdy Nizozemsko trvale zůstává největším čistým přispěvatelem na obyvatele.
<P>
Pokud toto bude ve zprávě uvedeno, při hlasování se zde ve sněmovně rozsvítí další čtyři zelené signálky. Napadá mě, že je to jedinečná příležitost pro zpravodaje. Chtěl bych dodat, že podpoříme všechny pozměňovací návrhy, které předloží skupina Evropa svobody a demokracie.
<SPEAKER ID="055" NAME="László Surján" AFFILIATION="PPE">
(HU) Dámy a pánové, v Maďarsku v Budapešti se po První světové válce na přechodnou dobu stavěly jednoduché nouzové stavby, kde měla být poskytována lékařská péče válečným zajatcům, kteří se vraceli domů. Tyto dočasné stavby jsou v provozu dodnes.
<P>
Požadujeme zavedení přechodných procesních pravidel na zabezpečení rozpočtového procesu. Myslím, že pan Lamassoure, zpravodaj a předseda výboru, se zmínil o zásadách, a rád by viděl uplatnění v praxi těchto zásad, které přetrvají přinejmenším tak dlouho jako ony nouzové budovy sloužící již 90 let, jak jsem právě uvedl. Je mimořádně závažné, že jsme za Lisabonskou smlouvu zaplatili vysokou cenu. Vzdali jsme se některých zásad a občané jedné země, České republiky, budou v menší míře užívat lidských práv než většina Evropanů. Je naší hlavní povinností uplatňovat tuto smlouvu, za kterou jsme tak draze zaplatili, hladce, bez zádrhelů a účinně. Návrhy, pro jejichž uplatnění zpravodaj nyní požaduje souhlas, slouží tomuto účelu podle mého názoru více než přiměřeně. Moje skupina by si proto přála, aby je Parlament schválil podstatnou většinou a bez jakýchkoli změn.
<P>
Na závěr, stále ještě na téma dočasnosti, před několika desítkami let se objevil inzerát oznamující, že pro sovětské důstojníky dočasně pobývající v Maďarsku byly postaveny byty určené k trvalému vlastnictví. To znamená, že bez ohledu na to, nakolik považujeme něco za trvalé, po určité době to zastará. Doufám, že až tyto stávající předpisy přestanou platit, budou nahrazeny nějakými lepšími. Doufám v to a všechny vyzývám, aby tento návrh podpořili.
<SPEAKER ID="056" NAME="Eider Gardiazábal Rubial" AFFILIATION="S&amp;D">
(ES) Pane předsedající, jak již bylo řečeno, Lisabonská smlouva konečně vstoupí v platnost a některé dopady této skutečnosti pocítíme okamžitě po podpisu, například některé činnosti Rozpočtového výboru se počínaje lednem musí řídit novými pravidly. Naše tři orgány proto již pracují na ustanovení prozatímních pravidel, které budou řídit naši činnost, zatímco nové předpisy uvedené ve smlouvě jsou projednávány a přijímány.
<P>
Zprávu pana Lamassoureho plně podporujeme. Domníváme, že k jejím závěrům není třeba nic víc dodávat. Jenom doufám, že v dialogu, který se mezi těmito třemi orgány začíná rozbíhat, převládne shoda a že se nikdo nepokusí převážit váhy ve svůj vlastní prospěch.
<P>
Pokud dovolíte, uvedu několik postřehů, protože mám dojem, že chvílemi vládne v části Rozpočtového výboru optimismus a že tento optimismus nás vedl k přijetí bodu odůvodnění potvrzujícího, že Lisabonská smlouva výrazně zjednodušuje rozpočtový proces.
<P>
Právě jsem nastoupila do Parlamentu a s evropským rozpočtem pochopitelně nemám žádné předchozí zkušenosti, ale upřímně řečeno, na základě toho, co jsem si o nových rozpočtových ustanoveních přečetla, nejsem nakloněna tomu tento optimismus sdílet. Postup bude složitý a závislý na rozsahu dohody, nebo s větší pravděpodobností na nedostatku shody mezi Parlamentem a Radou, bude komplikovaná. S jistotou to však budeme vědět teprve tehdy, až budou některé rozpočtové procesy provedeny podle nových pravidel.
<P>
Už teď ale víme, jakým způsobem uvažuje Rada, a v tomto případě je pravda, že nejsem velkou optimistkou, protože vidím, že Rada se snaží získat co nejvíce pravomocí, aby mohla zablokovat jakékoli rozhodnutí, které jde proti ortodoxní linii. To znamená, že chce, aby byla schopna zablokovat každé rozhodnutí, které by navýšilo výdaje byť jen o jedno euro, než je plánováno, ať se děje cokoli. Pokud je tomu tak, pokud si chce Rada podržet veškerou kontrolu, domnívám se, že se dopouští velké chyby. Rada totiž potřebuje silný Parlament, který jí bude při spolupráci rovnocenným partnerem.
<SPEAKER ID="057" NAME="Timo Soini" AFFILIATION="EFD">
(FI) Pane předsedající, podporuji dobře odůvodněné návrhy, které předložila moje kolegyně, paní Andreasenová. V této zprávě vítáte existenci Lisabonské smlouvy. Na to máte právo, ale za sebe znovu říkám, že je mi smutno, když vidím, jak je naše svrchovanost drcena. Vyhráli jste, ale my budeme zde a budeme vaším svědomím, protože způsob, jakým byla Lisabonská smlouva prosazena, nebyl správný. Věc svrchovanosti nikdy nezemře. Zpráva se zmiňuje o tom, že k právnímu předpisu bude nutno přijmout některé pozměňovací návrhy, aby tuto finanční ústavu - právě tak to říká - bylo možno realizovat. Takže jste to připustili. Je to tedy ústava: finančně, politicky a právně. Měli jsme pravdu a náš boj o svrchovanost zde bude pokračovat.
<P>
(Potlesk)
<SPEAKER ID="058" NAME="Czesław Adam Siekierski" AFFILIATION="PPE">
(PL) Pane předsedající, není pochyb o tom, že Lisabonská smlouva zavádí rozsáhlé změny týkající se rozpočtu a postupů pro jeho schválení. Zmíním se pouze o odstranění rozdílu mezi povinnými a nepovinnými výdaj, což by mělo posílit postavení Parlamentu a podpořit uznání víceletého finančního rámce jako právně závazného legislativního aktu. Stejně tak důležité je zjednodušení rozpočtové ho procesu.
<P>
Při úvahách o těchto změnách však nesmíme zapomínat na jejich účinné provádění, abychom zajistili co nejsnadnější přechod na nové zásady. To je obzvlášť důležité z hlediska příjemců dávek z rozpočtu EU.
<P>
Máme před sebou nyní úkol určit, ve kterých oblastech jsou přechodné pokyny nejvíce zapotřebí. Chtěl bych proto vyjádřit podporu této zprávě a zároveň i veškerému úsilí zaměřenému na přijetí prostředků, které pomohou rozpočtové otázky uvést do souladu s novou smlouvou.
<SPEAKER ID="059" NAME="Reimer Böge" AFFILIATION="PPE">
(DE) Pane předsedající, dámy a pánové, osobně i jako zpravodaj pro víceleté finanční plánování velmi vítám zprávu předsedy našeho výboru pana Lamassoureho, neboť buduje potřebné mosty, i v oblasti právní jistoty, které potřebujeme, dokud se nedohodneme na nezbytné úpravě interinstitucionální dohody a dalších technických postupech, které je nutno vyjasnit podle zákona o smlouvách. Chci jasně říci, že toto rozhodnutí také objasňuje, že podle nás celý balíček zůstane, tak jak je, až na budoucí jednání - od otázky úpravy interinstitucionální dohody až po otázku, jaká bude naše součinnost se službou pro vnější činnost, například čistě z hlediska rozpočtu.
<P>
Vzhledem k dosavadní dohodě se rovněž domnívám, že je správné, aby příslušné vyhodnocení fungování dosavadní interinstitucionální dohody - řekl bych jak technicky, tak z hlediska rozpočtové politiky - bylo řádně začleněno do tohoto procesu zpracování souhrnného balíčku v zájmu uplatnění Lisabonské smlouvy. To navíc neznamená pouze otázku technickou a otázku postupů, ale také přezkoumání potřebné flexibility a rozpočtového rozpětí, pokud skutečně máme v úmyslu uplatňovat Lisabonskou smlouvu v oblasti rozpočtové politiky.
<SPEAKER ID="060" NAME="Jiří Havel" AFFILIATION="S&amp;D">
(CS) Pane předsedající, já bych chtěl na začátku vyjádřit velké poděkování panu Lamassourovi za zprávu, kterou připravil. Myslím, že ten dokument je potřebný a že byl připraven v příslušné rychlosti. Víme, že Lisabonská smlouva fakticky začne platit už od prosince tohoto roku a tuto zprávu určitě potřebujeme. Chtěl bych ještě zareagovat na některé projevy, které se týkaly platnosti Lisabonské smlouvy. Lisabonská smlouva v tuto chvíli platí, nemá smysl nad tím dále diskutovat. Chtěl bych se ještě vyjádřit k jedné poznámce, kterou měl pan kolega Lázsló Surján. Chtěl bych panu Surjánovi slíbit za Českou republiku, že čeští sociální demokraté udělají všechno proto, aby výjimka, kterou požadoval prezident Klaus, byla za Českou republiku stažena, protože ji pokládáme za ostudnou.
<SPEAKER ID="061" NAME="Lajos Bokros" AFFILIATION="ECR">
(HU) Skupina Evropských konzervativců a reformistů také s radostí souhlasí s přechodnými procesními pokyny pro rozpočtové otázky, ale dodáváme dosti důležitou poznámku, že zároveň odmítáme, aby se tyto přechodné procesní pokyny pro rozpočtové otázky staly trvalými. Na druhé straně se domníváme, že přechod mezi dvěma různými systémy je nutný, a proto je třeba vypracovat přechodné procesní pokyny. To nutně neznamená, že proces bude ohrožen zbytečným přerozdělováním. V budoucnu skutečně nesmíme dopustit, aby k přerozdělování docházelo každý týden a každý měsíc. V trvalých pokynech musí být proto stanoveno, že toto přerozdělování lze provádět nanejvýš dvakrát do roka, aby byla zachována rozpočtová jednota, stabilita a transparentnost.
<SPEAKER ID="062" NAME="Předsedající">
Pane Lamassoure, možná je to poprvé v životě, kdy se vám to stalo, ale předsedající vám nyní dává 15 minut řečnické doby na to, abyste mohl tuto rozpravu uzavřít, pokud si to přejete.
<P>
Můžete, myslím, říci všechno, co chcete, anebo můžete dodržet dvě minuty, které vám byly vymezeny na závěrečné poznámky v pořadu jednání!
<SPEAKER ID="063" NAME="Alain Lamassoure" LANGUAGE="FR">
Pane předsedající, nezneužiji tohoto výjimečného práva, které jste mi udělil.
<P>
Chtěl bych poděkovat všem řečníkům ze skupin, které podporují hlavní návrhy obsažené ve zprávě, a ujistit všechny skupiny, že společně s Evropskou komisí a s Radou budeme i nadále usilovat o úspěšné uzavření těchto jednání ve stejném týmovém duchu. Mám za to, že rozprava nám ukázala, že s těmito zásadami velká většina souhlasí. Paní Andreasenová - která již není přítomna - předložila řadu pozměňovacích návrhů, jimiž se zde nemůžeme vzhledem k časové tísni zabývat.
<P>
Upozorňuji na to, že od 1. prosince přibude Unii několik nových orgánů: předseda Evropské rady, vysoký představitel se zcela novými pravomocemi a Evropská služba pro vnější činnost. Budeme proto muset velice rychle přijmout některá rozhodnutí týkající se rozpočtu, jestliže chceme, aby nová smlouva vstoupila v platnost ve stanovené lhůtě.
<P>
Bohužel jsme již ztratili příliš mnoho času ve snaze dosáhnout shody mezi 27 zeměmi, ratifikace 27 parlamenty, neboli 27 státy, na to, aby Lisabonská smlouva mohla vstoupit v platnost do konce roku, a nyní je naší povinností zajistit co nejrychlejší dokončení přechodných ustanovení a jejich uplatňování.
<P>
Připouštím, paní Gardiazábal Rubialová, že konečná dohoda nebude pravděpodobně v zásadě jednoduchá, jak bychom si přáli a potřebovali, ale v každém případě se budeme snažit, aby všechny orgány uspokojila a aby zajišťovala účinnost, transparentnost a demokratický charakter, který Evropská unie naléhavě potřebuje.
<SPEAKER ID="064" NAME="Předsedající">
Tím je rozprava ukončena.
<P>
Hlasování se bude konat v 11:00.
<P>
Písemná prohlášení (článek 149)
<SPEAKER ID="065" NAME="Georgios Stavrakakis  " LANGUAGE="EL">
Nejprve mi dovolte, abych poblahopřál zpravodaji za skvělou práci, kterou zvládl za velice krátkou dobu. Vstup Lisabonské smlouvy v platnost je důležitým krokem při sjednocování Evropské unie, při posilování jejích orgánů a prohlubování naší evropské identity. Lisabonská smlouva také zavádí podstatné změny v procesu schvalování rozpočtu Společenství. Vzhledem k charakteristickým zvláštnostem rozpočtového procesu musíme během nadcházejících jednání s Radou zajistit schválení přechodných pokynů, až do schválení znění právních úprav obsažených v nové smlouvě. Tato přechodná ustanovení musí zajistit rovné zacházení s orgány - zejména s Parlamentem - v souladu s novými pravomocemi, které bude na základě nové smlouvy požadovat. Nicméně kromě zajištění souhlasu pro přechodná ustanovení by naší prioritou mělo být okamžité předložení návrhu a následné schválení nařízení, které zahrnuje víceletý finanční rámec Evropské unie i finanční nařízení. Návrhy Evropské komise na znění obou těchto textů měly být předloženy jako jeden balíček, který bude nutno projednat společně s Radou.
