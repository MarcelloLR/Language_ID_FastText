<CHAPTER ID="007">
Udělení Sacharovovy ceny - Dvacáté výročí (Slavnostní zasedání) 
<SPEAKER ID="095" NAME="Předsedající">
Dámy a pánové, slavnostní zasedání je zahájeno.
<SPEAKER ID="997" NAME="Předsedající">
Vážená paní Bonnerová, laureáti Sacharovovy ceny za svobodu myšlení udělované Evropským parlamentem, paní komisařko Ferrero-Waldnerová, dámy a pánové, smím-li dnes říci, "drazí přátelé"! Dnešní den je pro Evropský parlament neobyčejný - je to den, kdy si připomínáme základní poslání Evropské unie: práci usilující o mír, pokrok a lidská práva vykonanou laureáty Sacharovovy ceny. Slovy Andreje Sacharova: "Je nemožné dosáhnout jednoho z těchto cílů [míru, pokroku a lidských práv], pokud jsou zbylé dva ignorovány."
<P>
Shromáždili jsme se dnes zde 20 let poté, co byla poprvé udělena Sacharovova cena, a několik dní po 60. výročí Všeobecné deklarace lidských práv, abychom vyznamenali několik žen a mužů výjimečné odvahy - obhájce lidských práv, právníky, novináře, organizace, náboženské vůdce -, kteří bojují za lidská práva s odvahou, odevzdáním a nadšením. Také vzdáváme hold ženám, matkám a rodinám, které bojují za práva svých milovaných.
<P>
Je mi velikou ctí přivítat zde nositele Sacharovovy ceny z minulých let, kteří nás dnes poctili svou přítomností. Těšíme se na ještě bližší spolupráci s vámi v rámci projektu Sacharovovy sítě, který jsme včera podepsali a přijali. Někteří laureáti, kteří by zde s námi dnes rádi byli, k mé velké lítosti tak bohužel nemohou učinit kvůli diktátorským režimům ve svých zemích. Aung San Suu Kyi je stále ...
<P>
(Potlesk)
<P>
... v domácím vězení v Barmě/Myanmaru. Oswaldo Payá a zástupkyně organizace Dámy v bílém, Laura Pollán a Berta Soler, nedostali od kubánských úřadů povolení k odjezdu ze země, ačkoli byly již před více než dvěma měsíci splněny všechny nezbytné náležitosti. Tento zákaz je jasnou ukázkou okolností, v nichž jsou demokratické síly na Kubě nuceny fungovat. V tomto ohledu bych rád řekl, že to se neslučuje ani s podstatou nedávno obnoveného politického dialogu, ani se spoluprací mezi Kubou a Evropskou unií.
<P>
(Potlesk)
<P>
Andrej Sacharov prokázal Evropskému parlamentu velkou čest, když před více než dvaceti lety souhlasil s rozhodnutím Parlamentu pojmenovat tuto cenu po něm. Andrej Sacharov správně viděl v této ceně motivaci a povzbuzení pro všechny ty, kteří se na celém světě zavázali bojovat o lidská práva.
<P>
Také bych rád v tomto Parlamentu srdečně přivítal dceru Eleny Bonnerové Tatianu: je nám ctí a potěšením vás tu dnes mít, Tatiano!
<P>
V roce 1988, když byla tato cena udělena poprvé, byl její laureát Nelson Mandela ve vězení. Ve stejném roce zůstalo prázdné i křeslo Andreje Sacharova, stejně jako dnes zde zeje prázdnotou křeslo pro pana Hu Jia. Dnes stejně jako tehdy vzdáváme hold těmto lidem za jejich hrdinskou angažovanost, i když zde s námi nemohou sedět. Nyní stejně jako tehdy zneužily autoritativní režimy svoji moc a pokusily se umlčet ty, kteří se snažili uplatnit své základní právo na svobodu myšlení a vyjadřování. Nyní stejně jako tehdy se utiskovatelům nepodařilo umlčet tyto statečné hlasy.
<P>
Dnes si poslechneme dvě výjimečně odvážné ženy, jež jsou také manželkami a matkami, které zasvětily svůj život svobodě ve své zemi a které představují naději pro miliony svých krajanů i lidí na celém světě.
<P>
Paní Bonnerová, váš boj o osvobození vašeho manžela a svobodu celé země přispěl k historickým změnám v Evropě, které vytvořily nezbytné podmínky pro snahy o sjednocení našeho kontinentu. Nikdy nezapomenu, jak jste mě přijala v Moskvě ve svém bytě poté, co jsem v únoru 1990 navštívil hrob vašeho muže; byla to dojemná chvíle. Je úžasné vás dnes vidět zde na půdě Evropského parlamentu.
<P>
Dobře si uvědomujeme to úsilí, které jste musela podniknout, abyste zde s námi mohla dnes být. Věřím, že víte, jak si všichni poslanci zde váží vaší dnešní přítomnosti. Ještě jednou zde vítáme vaši dceru Tatianu, která vám i nám velice pomáhá pokračovat v hluboce lidském a důstojném odkazu vašeho manžela. Rád vám po následující části tohoto slavnostního ceremoniálu předám slovo.
<P>
Dámy a pánové, odvaha a sebeobětování vždy v historii hrály rozhodující úlohu v rozvoji lidských práv. Rozhodnutí pana Hu Jia říci pár slov účastníkům setkání našeho podvýboru pro lidská práva bylo příkladem takové odvahy. Poselství, které nám dnes sdělí prostřednictvím své ženy Zeng Jinyan, je podobně nesobecký čin. Dnešní "kyberdisidenty" - ke kterým patří i Zeng Jinyan - můžeme přirovnat k sovětským disidentům, kteří spolu ve své době komunikovali a vyjadřovali své myšlenky prostřednictvím samizdatové literatury.
<P>
Laureát Sacharovovy ceny 2008 Hu Jia byl nominován jako představitel umlčených hlasů v Číně a Tibetu, ale dnes jeden z těch hlasů uslyšíme. Jsem si jist, že jednoho dne si budeme moci v tomto sále Evropského parlamentu poslechnout hlas samotného pana Hu Jia.
<P>
(Potlesk)
<P>
Rád bych nyní požádal o přehrání poselství, které jsme obdrželi před několika dny od manželky pana Hu Jia, Zeng Jinyan.
<SPEAKER ID="097" NAME="Zeng Jinyan">
manželka pana Hu Jia. - Drazí přátelé, jsem Zeng Jinyan, manželka Hu Jia. Hu Jia je v současnosti ve vězení, a nemůže proto přijet na tento slavnostní ceremoniál, aby si převzal Sacharovovu cenu.
<P>
Nemám cestovní pas, proto také nemohu přijet do Evropy na oslavu 20. výročí Sacharovovy ceny. Je nám to hluboce líto.
<P>
Dobrá zpráva je, že Hu Jia byl 10. října 2008 převezen z vězení Chaobai ve měste Tchien-ťin do městské věznice v Pekingu a že podmínky, v kterých je držen, se zlepšily. Co se týče jeho zdraví, vypadá trochu lépe. Vypadá to, že je v mírně lepší kondici než ve vězení Chaobai.
<P>
Nicméně během jednoho měsíce podstoupil dva krevní testy, jejichž výsledky neznáme. Ačkoli jsme o ně žádali, výsledky těchto testů nebyly rodině poskytnuty. Toto chování nás zneklidňuje. Obáváme se, že se jeho cirhóza zhoršila.
<P>
Navštívila jsem Hu Jia v pekingské městské věznici 21. listopadu 2008. Před naším setkáním jsme byli oba nezávisle varováni vězeňskými orgány, že máme zakázáno mluvit o tom, že mu byla udělena Sacharovova cena.
<P>
Takže během návštěvy ani jeden z nás nesměl o ceně mluvit. Nemohli jsme to probrat ani v dopisech, protože veškerá naše korespondence je kontrolována. Dokonce i když v dopisech vyjádříme názor na nějaký společenský jev nebo Hu Jia píše o vězení, pokud se to vězeňským orgánům nelíbí, naše dopisy jsou konfiskovány nebo vráceny Hu Jiovi. Velice doufáme, že budeme moci komunikovat alespoň trochu normálně, ale v současnosti je to velice obtížné.
<P>
Na konci října nebo počátku listopadu 2008, nejsem si přesně jistá, řekli policisté Státní bezpečnosti Hu Jiovi, že vyhrál Sacharovovu cenu.
<P>
A když jsem ho 21. listopadu viděla, cítila jsem, že z toho měl velkou radost. Vím, že Hu Jia o tom hovořil se svou matkou a s těmi policisty. Tohle jsou přibližně jeho slova:
<P>
"Možná měl Evropský parlament na mysli práci, kterou jsem vykonal v oblasti životního prostředí a boje proti AIDS, protože to, co jsem vykonal na poli lidských práv, není zdaleka dostačující a já budu muset znásobit své úsilí."
<P>
Také řekl, že tato Sacharovova cena je pro Čínu velice důležitá, a byl si jist, že budoucnost mu v tom dá za pravdu. Já osobně doufám, že se co nejdříve vrátí domů. Hu Jia jednoho dne řekl, že doufám, že bude posledním čínským vězněm svědomí, ale skutečnost je úplně jiná. Ode dne, kdy byl 3. dubna odsouzen, byli zatčeni další jako Huang Qi, Zeng Honglin a Chen Daojun, protože vyjádřili veřejně svoje názory. A s některými z nich už proběhl soud a poslal je do vězení.
<P>
To jasně ukazuje, že situace v oblasti svobody názoru je stále naprosto otřesná a že nemáme nejmenší důvod k optimismu.
<P>
Avšak navzdory těmto okolnostem žije v Číně mnoho výjimečných lidí a lidí dobré vůle, kteří cestují daleko za hranice, aby svět informovali o tom, co se v Číně skutečně děje, a aby vyjádřili své názory, a internet jim v tomto poskytuje velmi zajímavou platformu. Ale bohužel někdy za to zaplatí velmi vysokou cenu.
<P>
Pokud má pravda vyjít najevo, někdy jen lidská odvaha nestačí. Někdy je cena, kterou musí zaplatit, velmi, velmi vysoká. Byly zde případy, kdy poté, co bojovníci za lidská práva, spisovatelé a ostatní využili svobodu myšlení, jejich příbuzní byli pronásledováni policií, ztratili svá zaměstnání nebo dostali domácí vězení. A co je ještě vážnější, někteří byli souzeni a odsouzeni.
<P>
Sám Hu Jia byl od roku 2004 několikrát protiprávně unesen policií, aniž by byl dodržen jakýkoli právní postup. Byl neustále sledován a nakonec uvězněn. A já jako jeho manželka jsem také pronásledována policií.
<P>
Ostatní jsou ve stejné situaci, např. Chen Guangchen a jeho manželka, Guo Feixiong a jeho manželka a dokonce jejich dítě, kterému upřeli právo na vzdělání. Díky mnoha výzvám z různých míst se děti Guo Feixionga mohly později vrátit do školy, ačkoli za podmínek, které nejsou příliš uspokojivé.
<P>
Ze všech těchto důvodů bych chtěla splnit přání, které Hu Jia vyjádřil při mnoha příležitostech. Často říkával, že by rád založil podpůrnou síť, která by pomáhala rodinám bojovníků za lidská práva. Která by rodinám poskytla morální podporu a zmírnila psychický nátlak, kterému jsou vystaveny. Aby byly silné a dokázaly čelit nátlaku orgánů aktivněji a optimističtěji a tím zabránily krutým pomstám páchaným na příbuzných.
<P>
V tomto okamžiku toho příliš udělat nemohu, ale chtěla bych použít oněch 50 000 EUR, které Hu Jia obdržel v rámci Sacharovovy ceny, jako vstupní vklad pro založení nadace, která bude podporovat rodiny bojovníků za lidská práva, a tím konečně uskutečnit to, co si Hu Jia vždy přál.
<P>
Proč je boj za lidská práva, který Hu Jia vede, tak obtížný?
<P>
Myslím si, že to je z toho důvodu, že čínský právní systém je nevyhovující. Existují zákony, existuje mnoho nařízení a článků, některé i dobře napsané, ale nejsou uplatňovány.
<P>
Ve skutečnosti je situace v oblasti právního státu katastrofická. Soudní systém není nezávislý. Do roku 2004 věnoval Hu Jia téměř veškerou svou činnost problémům AIDS a životního prostředí. Strávil mnoho času v terénu, po kampaních, kde lidé potřebovali, aby podniknul konkrétní kroky.
<P>
Poté, od roku 2004, mu policie pravidelně odpírá jeho právo na svobodu pohybu a Hu Jia neměl jinou možnost, než se angažovat v lidských právech z domova, psaním článků a uveřejňováním zpráv z terénu.
<P>
Myslím si, že za ta léta je tím nejdůležitějším a nejzajímavějším, že po celou dobu říkal pravdu. Nikdy nepřestal psát o jevech, které sledoval. Nikdy nepřestal popisovat, jedno po druhém, všechna fakta, které čínská média nemohou říci. Nikdy to všechno nepřestal uveřejňovat na internetu, aby se lidé mohli dozvědět pravdu o Číně a pochopit ji.
<P>
Podle mě je toto jeho největším příspěvkem.
<P>
Když se dnes podíváte na Čínu, všichni tu pořád mluví, ale také pořád lžou. Nicméně jsou zde lidé, kteří pokračují ve svém hledání pravdy. Protože učebnice našich dětí, naše noviny a média, knihovny a všechny dokumenty a materiály, všechny jsou jako z Orwellova románu 1984. A ten je napsán v jiném jazyce a popisuje fiktivní realitu.
<P>
Jaká je skutečná situace, skutečná Čína? Nevíme.
<P>
Proto v Číně existuje skupina myslících lidí, jako je Hu Jia, kteří nikdy nepřestanou hledat pravdu. Ale Hu Jia zaplatil velmi vysokou cenu.
<P>
Naší holčičce je právě rok. Prožívá nejdůležitější dny ve svém životě a Hu Jia s ní nemůže být. Je pro mě velice těžké o tom mluvit, ale myslím si...
<P>
Ale, Hu Jia byl vždy velký optimista. Řekl, že si myslí, že Čína zažívá nejotevřenější období své historie, kdy jste museli chytit příležitost za pačesy a propagovat spravedlivější, svobodnější a demokratičtější společnost v Číně.
<P>
Lze to skutečně pozorovat v našem běžném životě, ačkoli vláda má stále ještě silnou kontrolu nad médii a svobodou spolčování. Na druhou stranu, občanská společnost využívá nových technologií a platformy, kterou nabízí internet, aby prosazovala spravedlivější soudní systém a spravedlivější společnost a aby zkoumala a odhalovala skutečnou Čínu.
<P>
A aby zaváděla občanskou výchovu, aby vychovávala občany k povědomí o lidských právech. V tom je skutečná naděje: ať vláda chce nebo ne, ať už to vůdčí osobnosti v Číně i mimo ni vidí nebo ne, Čína se tryskem řítí směrem k otevřené a demokratické společnosti.
<P>
Nakonec bych ráda řekla, že ať se stane cokoli, musíme zachovat činorodý a optimistický postoj a nadále se snažit prosazovat v Číně právní řád, prosazovat v Číně demokracii a svobodu.
<P>
Všichni doufáme, že budeme moci brzy přivítat příchod otevřené Číny. Jsme plni nadšení, že se Čína stane zemí míru.
<P>
Ráda bych z celého srdce poděkovala našim přátelům z Evropského parlamentu. Evropský parlament se od počátku od Hu Jiaův případ zajímá a vyvinul značné úsilí o osvobození jeho i dalších čínských aktivistů za lidská práva, a to je snaha, která si zaslouží velké uznání.
<P>
Rovněž nikdy nepřestal upozorňovat na to, že je nutné, aby se svoboda stala pro Číňany skutečností. Děkuji vám; děkuji vám mnohokrát.
<P>
Ráda bych rovněž využila této příležitosti, abych poděkoval všem přátelům, které jsem nikdy nespatřila. Kdybyste nás tak dlouho nepodporovali, kdybyste se o náš osud nezajímali, kdybyste nás neustále nepovzbuzovali, myslím, že bychom nenašli dost odvahy, abychom čelili tak těžké sociální realitě.
<P>
Dodává nám to naději a sílu pokračovat v našem úsilí.
<P>
Já vám děkuji. Děkuji vám za veškeré úsilí, které jste věnovali Hu Jiaovi, mně a naší rodině. Děkuji vám za vaše úsilí jménem aktivistů za lidská práva a za váš příspěvek k rozvoji čínské společnosti.
<P>
Děkuji.
<P>
(Sněmovna ocenila řečníka potleskem vestoje.)
<SPEAKER ID="098" NAME="Předseda">
Dámy a pánové, dojemná zpráva paní Zeng Jinyanové, kterou nám přednesla místo svého manžela, Hu Jia, si vysloužila potlesk vestoje. Umožněme této rozpravě, kterou s námi paní Zeng Jinyan vedla, aby nás cele prostoupila.
<P>
Než předám slovo paní Jeleně Bonnerové, rád bych uvedl jménem Evropského parlamentu následující. My v Parlamentu chceme mít s Čínou dobré vztahy a přiřazujeme jim nejvyšší prioritu. Čína je velkou zemí. Evropa potřebuje Čínu a Čína potřebuje Evropu. Naše názory na lidská práva vyjadřujeme jako přátelé čínského lidu a jsme si dobře vědomi, kolik toho společně dokážeme udělat pro světový rozvoj a mír. Lidská práva nesmí být nikdy chápána jako ohrožení národa, ale jako kolektivní, univerzální práva každého národa; vlastně všech národů.
<P>
Paní Bonnerová, předávám vám slovo.
<P>
(Potlesk)
<SPEAKER ID="099" NAME="Jelena Bonner">
vdova po Andreji Sacharovovi (přepis pořízený z francouzského přetlumočení) - (FR) Pane předsedo, děkuji vám za slovo. Je pro mě velice těžké vzít si slovo poté, co jsem slyšela slova té úžasné mladé ženy. Její život i budoucnost jsou ohrožovány z mnoha stran a já si myslím, my si myslíme, my všichni shromáždění v této sněmovně při příležitosti udílení Sacharovovy ceny, že jste udělali vše, co je ve vašich silách, a vše, co jste mohli učinit, abyste ochránili alespoň Hu Jiaa, jeho manželku, ale také jejich holčičku proti všemu, co je ohrožuje.
<P>
Jsme si vědomi toho, jak velkou zemí Čína je a jakou má moc. Zásadně bychom však nikdy neměli dělat ústupky, když jsou v ohrožení lidská práva. Nikdy bychom neměli ani o krok ustoupit, nikdy bychom se neměli ani trochu podvolit, ať se děje cokoli, ať čelíme krizím, jako je ta současná finanční a hospodářská, protože takový přístup tvoří ten samý základ naší budoucnosti a naší civilizace, jako je ochrana lidských práv, a tím i ochrana lidskosti vůbec.
<P>
Je to ten samý základ naší budoucnosti a - musím být upřímná - přes přátelské pocity, které jsou mezi námi, přes blízkost, kterou pociťuji ke všem zde přítomným, ke stanovisku Evropského parlamentu, ke stanovisku Parlamentního shromáždění Rady Evropy a ke stanoviskům zásady přijaté těmito shromážděními, musím říci, že tato cena, Sacharovova cena, a komentáře, které jsme slyšeli, jsou opakujícím se leitmotivem, ale je třeba přijmout i jiná, praktická rozhodnutí.
<P>
Je nutné, aby zmíněné zásady tvořily základ jakékoli činnosti, ať už hospodářské či jiné. Jakékoli hospodářské rozhodnutí, například, nebo i rozhodnutí o využívání přírodních zdrojů, musí být založeno na těchto zásadách. Bez těchto zásad nemůže společnost zvítězit. To je první bod, první vyznání víry Andreje Sacharova, který říkal, že musíte dělat, co vám říká svědomí, a chovat se podle toho.
<P>
Chtěla bych se nyní věnovat jiné otázce. Dnes slavíme výročí: dvacáté výročí této ceny. V některých zemích se lidé stávají dospělými v 18 letech, v jiných v 21 letech a když lidé tyto narozeniny slaví, dostávají dárky. Co se týče mě, mám pro vás dárek, který jsem sama zabalila. Vlastně je to něco z Ruska. Chtěla jsem se ujistit, že ho lze vrátit ve formě malého dárku.
<P>
Je to něco jako papyrus, který před vámi rozvinuji. Také trochu připomíná jeden z těch svitků, na nichž je napsána Tóra. Jak vidíte, je na něm seznam, který čítá 97 položek. Je to de facto seznam všech poct, které obdrželi laureáti Sacharovovy ceny, a řekla bych, že až budete dětem vysvětlovat, kdo to by Andrej Sacharov, no, můžete jim ukázat tento svitek se všemi těmi informacemi, které na něm jsou a co to představuje mezi laureáty, kteří byli poctěni udělením ceny, která nese jeho jméno.
<P>
(Potlesk)
<SPEAKER ID="100" NAME="Předseda">
Srdečně vám děkujeme za vaše sdělení, paní Bonnerová, které jste tak krásně přednesla. Dámy a pánové, dřív, než ukončím toto zasedání - a jsme rádi, že tu je nejen komisařka Ferrero-Waldnerová, ale i komisař Figeľ - požádám vás, abyste povstali k projevu solidarity se všemi nepřítomnými laureáty, kteří musejí stále bojovat za svá práva, a proto byli zbaveni své svobody. Projevme svou solidaritu nikoli minutou ticha, ale minutou potlesku míru, rozvoji a lidským právům, odkazu, který nám zanechal Andrej Sacharov.
<P>
(Poslanci projevili svou solidaritu potleskem vestoje)
<P>
Jsem všem svým kolegům poslancům nesmírně zavázán.
<P>
Tímto končí doba vyhrazená pro tento bod programu.
<P>
(Zasedání bylo na několik minut přerušeno)
