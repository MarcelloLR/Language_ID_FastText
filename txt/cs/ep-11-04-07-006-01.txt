<CHAPTER ID="006-01">
1. Očkování proti katarální horečce ovcí (
<P>
Před hlasováním:
<SPEAKER ID="102" NAME="Paolo De Castro">
předseda Výboru pro zemědělství a rozvoj venkova. - (IT) Paní předsedající, dámy a pánové, rád bych jen řekl několik slov ke zdůraznění významu Wojciechowskiho zprávy o katarální horečce ovcí z hlediska institucionální otázky, která nás všechny znepokojuje.
<P>
Pokud jde o obsah, nepanuje mezi Komisí, Parlamentem a Radou žádný rozpor. Velmi citlivou otázkou však zůstává zařazení srovnávacích tabulek do textu zprávy. Navzdory tomu, že Rada byla rozhodně proti, Výbor pro zemědělství a rozvoj venkova rozhodl hlasovat pro text obsahující srovnávací tabulky, které stanoví povinnost členských států podávat zprávu o provádění směrnice.
<P>
Nyní je na Radě, aby rozhodla, zda srovnávací tabulky přijme a uzavře dohodu v prvním čtení, či nikoli a evropským zemědělcům bude vysvětlovat, že kvůli nesouhlasu v této otázce se zmešká tento rok uskutečnění očkovací kampaně proti katarální horečce ovcí.
<P>
Věřím, že zpráva může mít vliv jako precedent na budoucí jednání s Radou. V požadavku, aby členské státy postupovaly maximálně transparentně, a v boji za celkový soulad s právními předpisy EU musíme být jednotní a odhodlaní.
<SPEAKER ID="103" NAME="Předsedající">
Myslím, že i zpravodaj by se k tomu rád vyjádřil.
<SPEAKER ID="104" NAME="Janusz Wojciechowski">
zpravodaj. - (PL) Paní předsedající, pan De Castro mi v zásadě vzal slova z úst. Rád bych jen připojil svůj hlas k výzvě, aby Rada v tomto okamžiku nekladla překážky urychlenému provedení nové směrnice. Srovnávací tabulky jsou počátkem a precedentem, který dle mého názoru položí základy budoucí osvědčené praxe a pomůže ke snadnějšímu sledování souladu evropských a vnitrostátních právních předpisů.
