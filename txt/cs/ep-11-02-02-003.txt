<CHAPTER ID="003">
Prohlášení předsednictví
<SPEAKER ID="007" NAME="Předseda">
Rád bych přednesl pět zpráv formou předběžných poznámek.
<P>
Nejprve bych se chtěl dotknout situace ve Středomoří, jež se, jak všichni víme, velmi rychle mění. Evropský parlament byl a je připraven poskytnout podporu demokratickým změnám iniciovaným samotnými občany, kteří jsou našimi evropskými sousedy. Až se dnes bude konat naše rozprava o Tunisku, budeme diskutovat o partnerské zemi, která již podnikla první kroky na cestě směrem ke skutečné demokracii. Jen před krátkou chvílí jsem se setkal s tuniským ministrem zahraničí a doprovázelo mě pět dalších poslanců Evropského parlamentu.
<P>
Situace v Egyptě je odlišná a je méně jisté, jakým směrem se ubírají nyní již nevratné změny. Tyto změny však nesmí ztratit svůj impuls. Obě země mají společnou jednu věc: všechny demokratické síly naléhavě potřebují vyvinout maximální úsilí s cílem provést politické reformy a následně reformy hospodářské a sociální. Potřebují rovněž položit základy pro svobodné a demokratické volby, tak, aby volání lidí po demokracii nezůstalo bez odezvy. Musíme také uvést ve známost - a učiníme tak během tohoto dílčího zasedání, dnes i zítra v průběhu hlasování - že demokracie v sousedních zemích je pro Evropskou unii stejně důležitá jako jejich stabilita. Mezi demokracií a stabilitou si nemáme vybírat - obě jsou bezpodmínečně nutné.
<P>
Druhou záležitostí je, že 20. ledna 2011 bylo 20. výročí tzv. krvavé neděle v Lotyšsku, jak je tento den historicky znám. Tohoto dne prosovětské jednotky tzv. černých baretů napadly strategické budovy v hlavním městě nově obrozeného státu. Sedm lidí přišlo o život na barikádách při obraně lotyšské nezávislosti a mnoho jich bylo zraněno.
<P>
Dne 29. ledna 2011, po soudním procesu, který byl veřejnou urážkou mezinárodních standardů, byla v Íránu oběšena občanka Nizozemska, a tedy i EU, Zahra Bahrámíová. Chtěl bych vyzvat íránské orgány, aby objasnily obvinění vznesená proti paní Bahrámíové i neprůhledné soudní řízení. Evropská unie zastává stanovisko, že trest smrti nelze nikdy považovat za akt spravedlnosti.
<P>
26. ledna 2011 byl v Ugandě zavražděn David Kato, obránce lidských práv a aktivista za občanská práva. Vyzývám ugandské orgány, aby dopadly pachatele tohoto zločinu. Hluboce litujeme skutečnosti, že homosexualita se v této zemi stále považuje za trestný čin.
<P>
A konečně moje poslední zpráva: v souvislosti s dnešní rozpravou o přípravách na zasedání Evropské rady 4. února bych vás rád informoval, že 8. února, jinými slovy příští týden, se bude konat schůze Konference předsedů otevřená pro všechny členy Parlamentu. Pan Van Rompuy, předseda Evropské rady, bude hostem na této zvláštní schůzi, kde představí závěry pátečního summitu v souladu s Lisabonskou smlouvou, která stanoví, že předseda nám o takovýchto záležitostech bude referovat.
<SPEAKER ID="008" NAME="Michael Cashman" AFFILIATION="S&amp;D">
Pane předsedo, doufám, že tato Sněmovna i vy mi dovolíte, abych vám krátce a s potěšením pogratuloval k vašemu prohlášení, jež jste učinil jménem Davida Kata zavražděného v Ugandě. Byl, jak jste řekl, obráncem lidských práv a bránil práva lesbických, homosexuálních a bisexuálních lidí.
<P>
Chtěl jsem jen říci, že jsme zde v této Sněmovně schválili návrh týkající se současných ugandských událostí. Je životně důležité, abychom podporovali ugandskou občanskou společnost a měli na paměti, že David byl velikánem, který čněl nad těmi, kdo kázali nenávist a diskriminaci, a měli bychom v této smutné době věnovat vzpomínku jeho rodině.
<SPEAKER ID="009" NAME="Předseda">
Děkuji vám.
