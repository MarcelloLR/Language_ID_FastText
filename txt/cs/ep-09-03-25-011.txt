<CHAPTER ID="011">
Posílení bezpečnosti a základních svobod na internetu (rozprava) 
<SPEAKER ID="415" NAME="Předsedající">
- Dalším bodem je rozprava o zprávě, kterou předložil pan Stavros Lambrinidis jménem Výboru pro občanské svobody, spravedlnost a vnitřní věci, s návrhem na doporučení Evropského parlamentu Radě týkající se posílení bezpečnosti a základních svobod na internetu.
<SPEAKER ID="416" NAME="Stavros Lambrinidis">
zpravodaj. - (EL) Pane předsedající, žijeme ve věku, kdy každý - vlády, soukromé společnosti a dokonce i zločinci - usilují o co největší možný přístup k našim elektronickým údajům, k našemu osobnímu životu.
<P>
Internet poskytuje zejména podrobnosti o našich soukromých životech, něco, co bylo ještě před pár lety nepředstavitelné. Zároveň je zřejmé, že nám rozšiřuje schopnosti uplatňovat naše základní práva, jako je například svoboda projevu, svoboda politického jednání, svoboda znalostí a vzdělání a svoboda shromažďování.
<P>
Je méně zřejmé, že nám hrozí, že přesně tyto svobody budou porušeny v důsledku využívání internetu, a sice tajným sledováním ze strany vlád, soukromých společností nebo dokonce zločinců, toho, co děláme nebo na co se na internetu díváme. Je proto ještě méně zřejmé, jak zde můžeme vyhodnotit výsledek, jak můžeme internet regulovat způsobem, který nám umožní těžit z jeho výhod a zároveň omezit jeho zřejmá nebezpečí.
<P>
Moje zpráva se pokouší na tyto otázky odpovědět. Mimo jiné:
<P>
zaprvé, vyzývá k evropské iniciativě na vytvoření globální internetové listiny práv;
<P>
zadruhé, signalizuje potřebu účinného, ale přiměřeného boje proti starým a novým podobám počítačové kriminality, jakým je krádež identity a ochrana duševního vlastnictví, a zároveň poukazuje na to, že legislativa nesmí vyústit v systematickou kontrolu všech občanů, podezřelých a nepodezřelých, dobrých a špatných, protože to by samozřejmě znamenalo nestoudný zásah do jejich soukromí;
<P>
zatřetí, co se týče práva občanů na přístup k internetu, vyzývá vlády, aby zajistily takový přístup i nejchudším občanům v nejvzdálenějších regionech;
<P>
začtvrté, zdůrazňuje, že elektronická negramotnost se stane novou negramotností 21. století, stejně tak jako neumět číst nebo psát bylo negramotností ve 20. století, a protože je přístup na internet základním právem, které je shodné s právem na přístup ke školnímu vzdělávání;
<P>
zapáté, vyzývá k opatřením na omezení souhlasu ze strany uživatelů, což je významné téma, o němž nyní pojednám.
<P>
Otázka souhlasu je nesmírně složitá, a pokud ji hned nevyřešíme, bude se vracet a strašit nás. Dovolte mi příklad: před několika desetiletími nikdo nevěděl, jaké noviny čtu; jen moje rodina a možná pár mých přátel. Proto - a je to zejména pravda v diktatuře - se to tajné služby snažily zjistit, aby mě mohly dát do složky. Aby mohly říci, pan Lambrinidis čte takové a takové noviny, proto musí být komunista nebo musí být proamericky zaměřený. Dnes kdykoliv čtu noviny, zanechávám stopu. To znamená, že soukromé společnosti mohou kompilovat podobné "složky", mohou mi vytvořit profil politik, kterým věřím, mých stravovacích návyků a dokonce mého zdraví. Znamená skutečnost, že tyto stránky navštěvuji, že souhlasím s tím, že se má společnost vrací 40 let nazpátek?
<P>
Naléhavě potřebujeme přijmout rozumné zákony, které dokážou nalézt kompromis mezi bojem se zločinem a ochranou práv v elektronickém věku. Tato rovnováha vypadá obtížně, ale není. Musíme přestat pohlížet na počítačovou kriminalitu jako na něco, co je mimo náš každodenní život, něco odděleného. Je to náš život. To znamená, že veškerá práva nebo překážky, které se vztahují na policii a soukromé společnosti uvnitř internetu, se musí také vztahovat na oblast mimo internetu, nebo budeme riskovat zrušení svobod kvůli bezpečnosti a nakonec to, že nebudeme mít ani svobody, ani skutečné bezpečí.
<P>
Na závěr bych rád vřele poděkoval stínovým zpravodajům všech politických skupin, které vidím zde ve sněmovně, za jejich velmi značnou podporu. Mé díky patří všem poslancům EP ve Výboru pro občanské svobody, spravedlnost a vnitřní věci za jejich jednomyslnou podporu, kterou tato zpráva získala ze všech stran. Těším se, že bude schválena v plénu.
<SPEAKER ID="417" NAME="Ján Figeľ">
člen Komise. - Pane předsedající, rád bych poděkoval nejen Parlamentu obecně, ale zejména panu Stavrosi Lambrinidisovi za jeho důležitou zprávu, která představuje dobře načasovaný příspěvek k podpoře základních svobod a bezpečnosti na internetu.
<P>
Zatímco internet získal stále větší váhu v moderních společnostech a ekonomikách, má dopad na mnoho oblastí našich životů, obrovské tempo technologického rozvoje roste, a zároveň jsou zde značné výzvy, jimiž je nutno se řádně zabývat, pokud chceme řešit příležitosti, které přináší internet a informační společnost.
<P>
Zejména sdílíme obavy pana Lambrinidise týkající se ochrany osobních dat, což je téma nejvyšší důležitosti pro uživatele internetu. Dovolte mi, abych vás ujistil, že Komise je i nadále zavázána k posilování základních práv a svobod občanů a zejména k tomu, aby zajistila vysoký stupeň ochrany soukromí a osobních dat, a to jak na internetu, tak v ostatních souvislostech.
<P>
Pevně věřím, že snaha o odpovídající ochranu soukromí není v protikladu k potřebě zajistit větší bezpečnost. Ve skutečnosti bychom o tyto dva cíle měli usilovat v součinnosti.
<P>
Stabilita a bezpečnost internetu byly našimi prioritami v průběhu Světového summitu o informační společnosti v roce 2005 a v těchto cílech pokračujeme. Tato témata budou brzy představena prostřednictvím nové strategie ochrany důležitých informačních infrastruktur a za účelem posílení připravenosti Evropy na rozsáhlé počítačové útoky a poruchy. Tato strategie zahrnuje akční plán, jenž vymezuje plán podpory principů a pravidel pro stabilitu a pružnost internetu.
<P>
V rámci této strategie vznikne strategická spolupráce se třetími zeměmi, zejména v dialozích informační společnosti, jako prostředek k vybudování globální shody v této oblasti. Zároveň je Komise přesvědčena, že je nezbytné zajistit respekt k základním svobodám, jako je svoboda projevu na internetu.
<P>
Opakuji, tyto dva cíle se vzájemně nevylučují. Vaše zpráva se dále zabývá možností práce na celosvětových normách, ochraně dat a svobody slova. Komise se účastní ročních mezinárodních konferencí komisařů pro ochranu dat a sleduje pokračující práci zaměřenou na možné budoucí mezinárodní normy ochrany soukromí a osobních dat. Jsme oddáni podpoře nejvyšších norem ochrany, které se občané EU v současnosti těší.
<P>
Co se týče svobody slova, Komise bude i nadále podporovat toto základní právo na mezinárodních fórech. Prozatím nejsou nové právní předpisy v této oblasti považovány za cestu vpřed. Již na toto téma máme několik závazných mezinárodních nástrojů. V této fázi věřím, že by bylo užitečné se zapojit do účinného uvažování o vhodných cestách k prosazení existujících právních předpisů. Takže je to o provádění. Tato úvaha by měla také zahrnovat pomoc globálním komerčním hráčům lépe definovat jejich úlohu a odpovědnosti v propagaci a posilování základních svobod projevu v globálním on-line prostředí na internetu.
<P>
Dovolte mi zakončit obecnou poznámkou. Věřím, že bychom se měli zabývat vážnými výzvami, které tato zpráva odhaluje, a měli bychom zajistit, že konkrétní výkon práv a svobod nebude na internetu příliš omezován.
<P>
Například od roku 2006 je základním prvkem strategie Komise pro bezpečnou informační společnost mít holistický přístup, zajistit koordinaci mezi zájmovými stranami, ale také uznat, že každá z nich má určitou úlohu a odpovědnost. My všichni máme odpovědnost zajistit, že naše činy na internetu příliš neomezují - a pokud možno, že podporují - bezpečnost ostatních na tomto médiu.
<P>
Proto v duchu spolupráce Komise vítá a podporuje tuto zprávu.
<SPEAKER ID="418" NAME="Manolis Mavrommatis">
navrhovatel Výboru pro kulturu a vzdělávání. - (EL) Pane předsedající, pane komisaři, dámy a pánové, nejdříve bych rád poděkoval zpravodaji, Stavrosu Lambrinidisovi, za důležitou zprávu, jíž se zabýval, a za jeho cíl usilovat o ochranu osobních dat, což je princip, který většina z nás ctí, včetně mě osobně.
<P>
Jako navrhovatel Výboru pro kulturu a vzdělávání považuji internet za výjimečnou platformu pro šíření kultury a vědění; zdůrazňuji to, abych blahopřál a poděkoval všem svým ctěným přátelům ve Výboru pro kulturu, kteří hlasovali ve prospěch mého návrhu.
<P>
Např. k digitálním archivům muzeí, elektronickým knihám, hudebnímu a audiovizuálnímu materiálu mohou mít přístup lidé ze všech koutů světa. Bohužel ale v obrovském kyberprostoru není kulturní materiál odpovídajícím způsobem chráněn. Pirátství se stává spíše pravidlem než výjimkou a jsou to autoři, kdo ztrácí kvůli nelegální distribuci jejich duševního vlastnictví. Jinými slovy básníci, autoři písní, skladatelé, producenti a všichni, kdo se věnují tvůrčí práci obecně.
<P>
Existují tři věci, které pomáhají rozmachu pirátství: technologické vybavení a nízká cena kopírování, nepříznivé ekonomické podmínky a prostoupení internetu.
<P>
Pozměňovací návrh 4 obnovuje doporučení Výboru pro kulturu a vzdělávání, aby existovala spravedlivá rovnováha mezi právy a svobodami všech zúčastněných stran a aby byla všechna základní práva osob, jež jsou založena na Listině základních práv Evropské unie, garantována a chráněna v rámci širokého využívání internetu.
<P>
Proto podporujeme tento pozměňovací návrh, jenž znovu zdůrazňuje, že všechna základní práva mají stejnou hodnotu a musí být všechna stejně chráněna.
<SPEAKER ID="419" NAME="Nicolae Vlad Popa">
jménem skupiny PPE-DE. - (RO) Tato zpráva je výsledkem spolupráce mezi poslanci této sněmovny. Proto bych rád poděkoval svým kolegům, zejména panu Lambrinidisovi, stejně jako panu Gacekovi, panu Alvarovi, paní Segelströmové a panu Mavrommatisovi, s nimiž mi bylo potěšením pracovat, a to i jako stínový zpravodaj.
<P>
Myslím, že zpráva zahrnuje hlavní témata zájmu zaměřená na posílení bezpečnosti a základní lidská práva na internetu, odkazuje na ochranu práv stanovených zvláštními platnými předpisy, včetně jejich digitálních aspektů, a na uznání a rozvoj nových principů kontroly internetu.
<P>
Text zachovává dobrou rovnováhu mezi ochranou svobody projevu a soukromí a potřebou pokračovat v boji proti počítačové kriminalitě, zároveň zdůrazňuje vážný problém nadměrného sledování internetových aktivit, což se může snížit až k nové formě cenzury.
<P>
Zpráva se také zabývá záležitostmi týkajících se vzdělávací stránky internetu, e-learningu, definice digitální identity a uznání práv uživatelů vůči obsahu, který na internetu zveřejnili, i ochrany dat osobní povahy, v tom smyslu, aby uživatelům byla nabídnuta možnost smazat trvale obsah, který vystavili.
<P>
Toto jsou citlivá témata v současné atmosféře, kdy se sociální sítě stále více zalidňují mladými lidmi, ale ne výlučně. Proto jsem s plným přesvědčením kolegy vyzval, aby pro tuto zprávu hlasovali.
<SPEAKER ID="420" NAME="Inger Segelström" LANGUAGE="SV">
Pane předsedající, ráda bych začala poděkováním panu Lambrinidisovi a všem ostatním ve Výboru pro občanské svobody, spravedlnost a vnitřní věci, kteří vypracovali tak konstruktivní a promyšlenou zprávu. Ráda bych také vyjádřila své díky za podporu, kterou jsem pro své pozměňovací návrhy získala. To také zakládá podporu právě pro posílení práv uživatelů a spotřebitelů.
<P>
Oddíl o užití technologií - monitoring internetového provozu, například - je velmi důležitý. Je dobré, že Evropský parlament nyní empaticky říká, že soukromí a lidská práva občanů mají přednost.
<P>
Zpráva jasně uvádí, že provoz na internetu může být monitorován, pokud existuje podezření na zločin, a jako součást právního procesu, který následuje nařízení soudu. To bude důležitým základem pro monitorování občanských práv. Zpráva přináší nezbytná opatření v pravý čas.
<P>
Překvapily mě pozměňovací návrhy, které předložili poslanci skupiny Evropské lidové strany (Křesťanských demokratů) a Evropských demokratů a skupiny Aliance liberálů a demokratů pro Evropu. Jejich návrhy oslabují občanská práva a soukromí občanů. Nepodívali se kriticky na to, co by mohl technologický pokrok přinést, pokud nebudeme dávat pozor.
<P>
Samozřejmě s kriminalitou na internetu a se zločiny, které vykořisťují děti a mladé lidi, musíme bojovat. Klíčovým tématem v této souvislosti ale je například skutečnost, že švédská konzervativní vláda přijala tzv. legislativní balíček FRA, zákon, který se zabývá zkoumáním občanů, kteří nejsou zločinci a nedopustili se trestného činu, zatímco bychom to měli být my, koho zkoumají občané. Zpráva je silnou kritikou švédské konzervativní vlády, která se vzepřela vší kritice a zákon FRA ve Švédsku zavedla. Nyní mají orgány ve Švédsku právo monitorovat provoz na internetu, aniž by existovalo podezření na trestný čin nebo nějaké bezpečnostní riziko pro jednotlivce nebo společnost.
<P>
V návaznosti na zítřejší rozhodnutí předpokládám, že švédská vláda přehodnotí zákon a zajistí, že bude změněn. Jinak budou v opozici k Evropskému parlamentu a zvoleným zástupcům 27 zemí EU.
<SPEAKER ID="421" NAME="Alexander Alvaro">
jménem skupiny ALDE. - (DE) Pane předsedající, rád bych začal tím, že poblahopřeji panu Lambrinidisovi k dobře odvedené práci. V průběhu přípravy této zprávy zapojil plně všechny stínové zpravodaje a udělal vše pro dosažení dohody.
<P>
Tato zpráva, která se zabývá důležitými otázkami informační společnosti, je důležitým krokem k vytvoření internetu, jenž zaručuje jak bezpečnost našich občanů, tak jejich základní svobody. Hranice mezi svobodou a bezpečností nekončí na hranicích virtuálního světa. Ve své zprávě vzal v potaz boj proti počítačové kriminalitě, dětské pornografii, krádež identity a podvody stejně jako porušení duševních práv. Pokusil se zapojit Europol a vysvětlil, že současné zákony týkající se fyzického světa musí platit také ve světě virtuálním.
<P>
Zároveň dokázal nalézt kompromis mezi ochranou občanských práv, svobody projevu, ochrany dat a právem na úplné smazání dat na internetu. V současnosti internet nezapomíná. Někteří z nás mohou být rádi, že internet neexistoval, když nám bylo 13, 14, 15 nebo 16, kdy jsme páchali hříchy mládí, které bychom dnes jen neradi našli na YouTube nebo na Facebooku.
<P>
Zdůraznil potřebu přístupu k informacím, a co je nejdůležitější, přístupu na internet a úctě k duševnímu vlastnictví. Jsem si vědom toho, že z hlediska mnohých poslanců tato zpráva nejde dostatečně daleko, co se týče ochrany duševního vlastnictví a copyrightu. Pracujme na tom v rámci směrnice o prosazování práv duševního vlastnictví a zdůrazněme tyto body v této směrnici.
<P>
Tato zpráva jasně říká, že cenzura na internetu nebo blokování přístupu do sítě, jak některé členské státy plánují nebo již realizují, jsou opatření, která nejsou hodna naší osvícené společnosti, a objasňuje, že Evropská unie nebude následovat příklad totalitních států a nebude své občany odřezávat od informací nebo je zásobovat tříděnými informacemi podle toho, co si myslí, že potřebují vědět.
<P>
Těší mě, že máme vyrovnanou zprávu, která bere v úvahu potřeby informační společnosti, a byl bych potěšen, kdyby jak moje skupina, tak ostatní skupiny daly zítra zprávě svou co nejširší podporu, abychom vytvořili internet, který je v zájmu společnosti.
<SPEAKER ID="422" NAME="Roberta Angelilli">
jménem skupiny UEN. - (IT) Pane předsedající, dámy a pánové, ostatní poslanci již to řekli, ale ráda bych zopakovala, že by internet neměl být kriminalizován nebo cenzurován, protože poskytuje příležitosti pro komunikaci, socializaci, informace a znalosti, existuje zde ale také potřeba vyvinout globální strategii boje proti počítačovému zločinu.
<P>
Zejména musíme chránit děti a vzdělávat a informovat rodiče a učitele o nových možných nebezpečích webu. Toto jsou cíle, na nichž musí být Evropa schopna účinně pracovat, a ráda bych zpravodaji poblahopřála k dobře odvedené práci.
<P>
Nicméně bez ohledu na pokuty a poměrně vysokou úroveň ochrany, kterou legislativa členských států poskytuje proti on-line zneužívání a sexuálnímu vykořisťování dětí a dětské pornografii, se normy ochrany dětí ještě musí zvýšit, a to především kvůli průběžnému rozvoji nových technologií, zejména internetu, a používání nových forem podvodného získávání důvěry dětí ze strany pedofilů.
<P>
Přesně z tohoto důvodu jsem se rozhodla předložit k této zprávě pozměňující návrh, jenž výslovně vyzývá členské státy, aby aktualizovaly své právní předpisy o používání internetu nezletilými, a to zejména o zavedení trestního činu podvodného získávání důvěry dětí za nezákonným účelem tak, jak je definováno v Úmluvě Rady Evropy o ochraně dětí před pohlavním vykořisťováním a pohlavním zneužíváním z října 2007.
<SPEAKER ID="423" NAME="Eva-Britt Svensson" LANGUAGE="SV">
Pane předsedající, ráda bych poděkovala panu Lambrinidisovi za to, že se mu podařilo respektovat bezpečnost na internetu a zároveň chránit a respektovat neocenitelná základní práva. Předpokládám, že ochrana našich základních práv, jakou přináší tato zpráva, získá také podporu, až budeme rozhodovat o telekomunikačním balíčku. Existuje jasná vazba mezi touto zprávou a telekomunikačním balíčkem. Doufám, že se pak také shodneme na tom, že je důležité chránit občanské svobody.
<P>
Jak již někteří poslanci řekli, internet s sebou přinesl značné příležitosti pro svobodu projevu. Občané, kteří normálně nemají přístup k diskusním fórům ve velkých médiích, mohou rozvířit názory a zabývat se problémy. Je to nová aréna pro výměnu názorů, která je velmi potřebná pro politickou mobilizaci. Poskytuje větší příležitosti občanům pečlivě zkoumat ty, kdo rozhodují. Důležité je, že občané mají sami možnost zkoumat zákonodárce a další držitele moci. Přineslo to s sebou větší znalosti. Máme také možnost výměny a navázání kontaktu s lidmi z jiných kultur a jiných částí světa.
<P>
Když o tom hovoříme, je také důležité zajistit, abychom měli skutečnou svobodu projevu a například záruky proti cenzuře a kontrole názorů, kontrole informací a formování názorů. Základní lidská práva, svoboda projevu a soukromí jsou důležitými prvky demokracie a musí být vždy chráněny a respektovány. Internet je dnes proto důležitým činitelem v naší demokratické společnosti, a tak by to mělo zůstat.
<P>
Byla bych proto ráda, abychom hlasovali proti pozměňovacímu návrhu č. 5, který chce odstranit text "zajistí, že vyjádření kontroverzního politického přesvědčení prostřednictvím internetu nepodléhá trestnímu stíhání". Pokud by tento pozměňovací návrh prošel, znamenal by pro demokracii zhoršení. Kdo rozhodne, co zakládá kontroverzní politické přesvědčení? Je demokratickým právem mít možnost vyjádřit odlišné politické názory.
<P>
Právo uživatelů internetu mít možnost trvale smazat osobní data, která se nacházejí na webových stránkách, je také důležité. Samozřejmě musíme bojovat proti kriminalitě na internetu, stejně jako proti každé kriminální činnosti, ale jasně právním způsobem v souladu s trestním právem, podobně jako u dalších typů zločinů.
<P>
Internetový zločin spáchaný na dětech je obzvláště závažný. V tomto ohledu se držíme Úmluvy Rady Evropy o ochraně dětí před pohlavním vykořisťováním a pohlavním zneužíváním. I jiné skupiny byly zasaženy. Zejména mám na mysli ženy, které se staly oběťmi obchodu se ženami. Sexuální průmysl používá dnes internet a sexuální násilí, kterým trpí mnoho žen a dětí.V této souvislosti bych ráda svým kolegům připomněla skutečnost, že mohou podpořit písemné prohlášení, které se snaží učinit přítrž tomuto násilí, a to písemné prohlášení č. 94.
<P>
A konečně bych také ráda zmínila nebezpečí, které jsme viděli u takzvané války proti terorismu. Příležitostně to vedlo k nesmyslným vládním omezením svobody projevu a soukromí jednotlivce. Tato omezení vedla k bezpečnostním rizikům pro občany. Tajné služby různých zemí obchodovaly s osobními daty, které získaly při monitorování internetu. To vystavuje životy lidí rizikům, například když je někdo donucen uprchnout ze své země kvůli politickému útlaku. Naléhavě vás žádám, abyste této zprávě dali zítra svou významnou podporu.
<SPEAKER ID="424" NAME="Hélène Goudin" LANGUAGE="SV">
Pane předsedající, denně mě fascinuje, jakým fantastickým nástrojem je internet, jakkoliv se ale o něj může EU přít, globální síť počítačů není evropská. Věřit, že to nějakým výnosem z Bruselu nebo Štrasburku lze změnit, je neuvěřitelné a velmi odtržené od reality. Lze ospravedlnitelně argumentovat, že EU není tím správným fórem, které by mělo řešit problém, jejž zdůrazňuje tato zpráva. Dovolte mi předložit několik příkladů. Zpráva srovnává právo přístupu na internet s právem školní docházky. To je docela silné vyjádření, když víme, že právo nebo příležitost navštěvovat školu není v mnoha zemích EU předem jasnou záležitostí.
<P>
Ochrana nebo podpora práv jednotlivců na internetu a rovnováha, již je zapotřebí nalézt mezi soukromím a bezpečností, je nesmírně důležitá, ale ani to nejsou záležitosti, které by měly být řešeny na úrovni EU. Jedná se o mezinárodní problém, který je především nutné řešit na mezinárodní úrovni.
<P>
Další téma, které je blízké mému srdci, je sdílení souborů. Zde jsme vyzýváni k tomu, abychom použili běžná trestní opatření na ochranu duševního vlastnictví. Pevně věřím, že členské státy mají rozhodovat o tom, co zakládá trestný čin a jaké, pokud vůbec nějaké, to má mít následky. Je naprosto nepřijatelné, aby EU šla v linii hudebního a filmového průmyslu, zejména v tom ohledu, že se pokoušíme o kriminalizaci celé generace.
<P>
A nakonec bych ráda řekla, že jakákoliv snaha o vydávání zákonů v těchto oblastech bude velmi těžká, protože se technologie mění daleko rychleji než politika.
<SPEAKER ID="425" NAME="Urszula Gacek" AFFILIATION="PPE-DE">
- Pane předsedající, ráda bych poděkovala zpravodaji za přijetí mého návrhu, jenž doporučuje výrobcům softwaru přijmout dodatečná opatření na blokování přístupu k webovým stránkám s pornografickým nebo násilným obsahem.
<P>
Zejména to zajímá rodiče. Je skutečností, že jsou naše děti často počítačově zdatnější než my. Rodiče si mohou být jen rámcově vědomi skutečnosti, že mohou v internetových prohlížečích aktivovat filtry, ale to předpokládá alespoň nějakou znalost dané aplikace stejně jako vědomé rozhodnutí systém aktivovat.
<P>
Pokud by byl filtr standardně předinstalován jako aktivní, je pravděpodobné, že by daleko více dětí - včetně těch nejmladších, které stále více internet používají bez dohledu - bylo chráněno před náhodným zakopnutím o stránky, které mají na ně škodlivý vliv. Vyzývám výrobce, aby na náš návrh reagovali. Neměli by to vnímat jako vnucení nebo omezení, ale spíše jako marketingovou příležitost. Pokud bych měla možnost si vybrat mezi dvěma srovnatelnými počítači a viděla jeden s vystavenou nálepkou počítač přátelský dítěti, potvrzující, že byly předinstalovány filtry, já jako rodič bych si vybrala právě tento výrobek. Takto vybírající rodiče by časem zajistili, že by se to stalo v odvětví normou. Opravdu doufám, že tohoto můžeme ve spolupráci s průmyslem dosáhnout.
<SPEAKER ID="426" NAME="Alin Lucian Antochi" AFFILIATION="PSE">
. - (RO) Internet v současnosti dosáhl nové fáze tím, že je považován nejen za důležitý nástroj v podnikání, ale také za globální fórum pro vyjádření různých názorů.
<P>
Tento vývoj však vytvořil rozporné postoje. Na jedné straně internet i nadále poskytuje fantastické příležitosti a funguje jako katalyzátor vzdělávacího, kulturního, ekonomického a společenského vývoje, na druhé straně ale je vnímán jako platforma, jíž lze využít k propagaci násilného chování, což má dopad na svobodu a bezpečí lidí.
<P>
Navíc kvůli své globální podstatě se internet také stal nebezpečím pro soukromí, protože internetové aktivity občanů jsou často předmětem monitorování ze strany vlád, policie, podniků a dokonce i zločinců a teroristů a někdy dokonce vedou až ke krádeži identity.
<P>
V takové situaci musí být identifikována právní hranice, která odliší ochranu bezpečnosti a základních práv občanů na internetu od neomezeného monitorování jejich aktivit různými orgány tak, aby se legislativa v přijatých opatřeních proti kriminalitě stala účinnou a ne nepřiměřenou. Proto je nutné určit globální normy ochrany dat, bezpečnosti a svobody projevu, a to prostřednictvím průběžné spolupráce mezi poskytovateli internetu a internetovými uživateli.
<P>
Je také důležité, a v tomto ohledu plně podporuji zpravodaje, prověřit a stanovit hranice souhlasu, který lze vyžadovat od uživatelů, ať už vládami nebo soukromými společnostmi, aby se vzdali části svého soukromí výměnou za jisté internetové služby nebo výhody.
<P>
A konečně, pane předsedající, věřím, že členské státy musí všemožně usilovat o to, aby uvedly svou legislativu do souladu v oblasti ochrany základních práv na internetu, protože je to něco, co také může pomoci navrhnout společnou strategii boje proti počítačové kriminalitě a terorismu.
<P>
Rád by blahopřál panu Lambrinidisovi a celému týmu, jenž přispěl ke zpracování této zprávy.
<SPEAKER ID="427" NAME="Sophia in 't Veld" AFFILIATION="ALDE">
- (NL) Pane předsedající, ráda bych se přidala k ostatním a složila poklonu zpravodaji, který připravil fantastickou zprávu. Krátce bych chtěla vybrat několik bodů.
<P>
Zaprvé, v posledních letech jsme byli svědky rychlého nárůstu ukládání osobních dat společnostmi a vládami. Vlády využívají databází společností, stále však vidíme různé úrovně ochrany, která se týká prvního a třetího pilíře - což považuji za velmi znepokojující.
<P>
Druhým bodem je - a těší mě, že můj pozměňovací návrh, který se tohoto týkal, byl přijat -, že také zločinci všemi možnými způsoby využívají internet ve svůj prospěch. Krádeže identity znepokojivě narůstají, a proto musíme Evropskou komisi vyzvat, aby vytvořila kontaktní místo pro takový druh krádeží - nejen jako způsob výměny informací, ale také ve prospěch obětí.
<P>
Zatřetí, globální normy jsou opravdu nezbytné. Práce na nich probíhá, ale takové normy musí být koncipovány za otevřeného demokratického procesu a nikoliv úředníky Evropské komise, kteří vyjednávají s úředníky Spojených států.
<P>
Konečně, zatímco Evropská komise často vyslovuje ušlechtilá slova o svobodě a občanských právech, všimla jsem si, že za vedení komisaře Frattiniho a s pomocí Rady byla v minulých letech přijata nesčetná opatření, která umožňují dnem i nocí špehovat občany a omezovat jejich svobody. Je nejvyšší čas, abychom vyhodnotili, co se stalo a jaké důsledky z toho vznikly. Proto bych ráda skončila návrhem Komisi: vyzývám ji, aby v nadcházejícím období zavedla samostatného komisaře pro občanská práva a svobody.
<SPEAKER ID="428" NAME="Předsedající">
- Poskytl jsem paní in't Veldové o trochu více času, protože má na Twitteru 400 stoupenců. Já jsem jich měl jen devět. Teď už jich mám čtyři sta padesát.
<SPEAKER ID="429" NAME="Jean-Paul Gauzès" AFFILIATION="PPE-DE">
- (FR) Pane předsedající, pane komisaři, dámy a pánové, hovořím jménem našeho kolegy, pana Toubona.
<P>
Nejdříve bych rád poděkoval panu Popovi, který odvedl vynikající práci při snaze o dosažení dohody, která je pro nás všechny přijatelná bez ohledu na krajní postoje přijaté k tomuto problému některými členy Socialistické skupiny v Evropském parlamentu a skupiny Zelených/ Evropské svobodné aliance
<P>
Zpráva vznáší důležitou otázku nalezení rovnováhy mezi bezpečností a základními svobodami na internetu. Samozřejmě zatímco pro mnohé je tato nová technologie synonymem pokroku a příležitostí, není bez rizik. Například je důležité garantovat na tomto médiu svobodu projevu a přístupu k informacím a zároveň zajistit, že budou respektovány i jiné svobody, jakými jsou ochrana soukromí osob a osobních dat a ochrana duševního vlastnictví.
<P>
Zpravodaj, pan Lambrinidis, který odvedl vynikající práci, tak vzal v úvahu nové typy internetové kriminality a nebezpečí, které představují, a to zejména pro děti. Bohužel zpráva zůstává v jiných bodech nejednoznačná a dokonce i nebezpečná.
<P>
Cílem pozměňovacích návrhů, které předložili paní Hieronymiová, pan Mavrommatis a pan Toubon, je ozřejmit, že útoky na základní svobody by neměly být ve jménu svobody projevu a přístupu k informacím podpořeny.
<P>
Členské státy a poskytovatelé internetu by si měli ponechat nějaký manévrovací prostor, aby mohli nalézt nejlepší řešení k zajištění toho, že práva některých nezabrání zcela výkonu práv těch ostatních. Zákony se musí vztahovat na internet stejně jako všechno ostatní. Internet nemůže být virtuálním prostorem, kde čin, jenž v reálném světě zakládá trestný skutek, je přípustný a dokonce i chráněný prostě díky účinku technologií a díky způsobu, jakým jsou používány. V našich demokratických společnostech je v sázce právní stát.
<SPEAKER ID="430" NAME="Manuel Medina Ortega" AFFILIATION="PSE">
- (ES) Pane předsedající, rád bych blahopřál svému kolegovi a příteli, panu Lambrinidisovi, ke zprávě, kterou koncipoval, a dále k značně vyváženému ústnímu vysvětlení toho, co chce se zprávou udělat.
<P>
Přinesl jsem knihu, kterou je Smlouva o Ústavě pro Evropu. Tato kniha byla schválena 90 % španělských voličů a většinou vnitrostátních parlamentů zemí, k nimž my, poslanci EP, patříme.
<P>
Nevstoupila v platnost kvůli určitým obtížím politické povahy, ale tento text je klíčovým, protože zahrnuje - a osobně to vnímám jako mandát od svých voličů - Listinu základních práv Evropské unie. Věřím, že tato Listina přináší principy vytýčené panem Lambrinidisem v jeho zprávě.
<P>
Zaprvé, internet je oblastí svobody, modernosti a rovných příležitostí, kde lidé navzájem komunikují, jsou ve styku a poskytují si informace, vyměňují názory a sdílejí znalosti. Toto právo je přiznané článkem II-71 Smlouvy o Ústavě pro Evropu.
<P>
Zadruhé, internet by měl chránit svobodu a rozvoj informační společnosti způsobem, který je slučitelný se zřetelem k duševnímu vlastnictví a ochraně soukromí uživatelů. Výslovně je právo na duševní vlastnictví a také právo uživatelů na soukromí přiznáno článkem II-77 návrhu Evropské ústavy.
<P>
Zatřetí, musíme usilovat o odpovídající rovnováhu mezi ochranou práv, budování nabídky a trhu pro legální digitální obsah na internetu a rozvojem, jenž je otevřený novým podnikovým modelům, které se objevují na internetu. Musíme se také zabývat ochranou osobních dat, což je přiznáno článkem II-68 návrhu ústavy.
<P>
Věřím proto, že Lambrinidisova zpráva tyto otázky zahrnuje. Nezabývá se samozřejmě podrobnostmi podmínek, požadavků, důsledků a sankcí, které vyplývají ze zneužití internetu, ale jsem přesvědčen, že to by bylo vhodné pro právní dokument a že o tomto aktuálně nediskutujeme.
<SPEAKER ID="431" NAME="Claire Gibault" AFFILIATION="ALDE">
- (FR) Pane předsedající, pane komisaři, dámy a pánové, jako umělkyni je mi smutno, jsem velmi šokována nedostatkem zájmu, který zpráva pana Lambrinidise vykazuje vůči odvětví kultury.
<P>
Zdůraznila bych, že bychom vždy měli celkově zabezpečit a chránit práva jednotlivců, v souladu s Listinou základních práv Evropské unie, a měli bychom zaručit práva a svobody všech dotčených stran. Informační společnost je stále důležitějším hospodářským odvětvím, ale je také důležitým zdrojem inovací a tvořivosti, která soudobou ekonomiku podpírá.
<P>
To mimo jiné znamená, že přístup k rozličné kultuře a ke vzdělání pro všechny musí být zaručen v rámci kontextu úcty k právu Společenství a že hodnota tvůrčí práce autorů a umělců, i v digitální ekonomice, musí být náležitě respektovaná. Takové uznání ale znamená honorování za všechny způsoby, jimiž je jejich tvůrčí přínos využíván, aby ze své profese mohli žít a mohli se jí zcela svobodně věnovat.
<P>
V této souvislosti nesmí být právo duševního vlastnictví nahlíženo jako překážka, ale naopak jako hnací síla tvůrčích činností, zejména v kontextu rozvoje nových on-line služeb.
<P>
Na druhou stranu věřím, že dokonce i na internetu musí být rasistický, nenávistný nebo revizionistický projev trestán. Svoboda projevu musí být uplatňována odpovědně. Musí být nalezena rovnováha mezi svobodou přístupu k internetu, úctou k soukromí a ochranou duševního vlastnictví. Proto vás vyzývám, dámy a pánové, abyste podpořili moje pozměňovací návrhy 2 až 6.
<SPEAKER ID="432" NAME="Marie Panayotopoulos-Cassiotou" AFFILIATION="PPE-DE">
- (EL) Pane předsedající, již se skoro stalo naším zvykem zkoumat zprávu o internetu na každém plénu. To je dobře, protože to poskytuje členským státům a Evropské unii příležitost konečně se účinně zabývat těmito zásadními otázkami, které se týkají užívání internetu. Blahopřeji svému ctěnému příteli, panu Lambrinidisovi, k tomu, že souhlasil se začleněním pozměňovacích návrhů poslanců do své velmi rozsáhlé zprávy, čímž dodal tématu, o kterém diskutujeme, několik nových aspektů.
<P>
Minule Parlament zkoumal otázky týkající se videoher na internetu a nebezpečí pro nezletilé a financování mechanismu Evropské unie pro bezpečný internet pro nezletilé. Dnešní rozprava mě stále více přesvědčuje, že při konečné analýze vše nakonec skončí u otázky právního přístupu.
<P>
Proto si myslím, že jedinou věcí, ke které bychom měli vyzývat, je právní studie týkající se četných problémů, které vyvěrají z používání internetu. Zpráva proto bude užitečná jako katalog, jenž musí být detailně prozkoumán právními experty, kteří pak zrealizují výzkum, jenž poskytne různým zúčastněným stranám zmíněným ve zprávě nástroje pro navržení právních předpisů, které zajistí princip právního řádu, co se týče demokratického používání internetu. Přirozeně nemůžeme hovořit o demokracii, pokud nemají všichni občané právo internet používat bez ohledu na svou finanční situaci. Takto dnes věci nestojí, ale doufáme, že jednou budou.
<SPEAKER ID="433" NAME="Katrin Saks" AFFILIATION="PSE">
- (ET) Dámy a pánové, dovedete si představit život bez internetu? Co se mě týče, já nedovedu. Pocházím z Estonska, které v dostupnosti internetu v globálním měřítku vede. Možná proto máme větší zkušenost s nebezpečími internetu, od počítačové války, která se na mou zemi zaměřila před dvěma lety, až po skutečnost, že podle mezinárodního výzkumu se naše děti staly obětí počítačové šikany více než děti v mnoha jiných zemí.
<P>
Prostřednictvím různých zpráv vydaných v posledních letech se Evropský parlament snažil nalézt odpověď na otázku "Co je internet?". Případnější otázkou by dnes bylo, zda je internetový svět zvláštním prostorem, jak se říká - virtuálním světem -, jenž není součástí skutečného života, nebo zda je součástí veřejného prostoru. O tom také diskutuje pan Lambrinidis ve své zprávě, v níž uvádí, že naším hlavním úkolem je nalézt vhodnou rovnováhu mezi soukromím a bezpečností.
<P>
Kdykoliv je zmíněno omezení internetové svobody, vždy dojde na svobodu projevu - svoboda projevu je právem na šíření myšlenek, názorů, přesvědčení a dalších informací, ale také zahrnuje odpovědnost. Ráda bych poděkovala zpravodaji a doufám, že budeme mít všichni sílu nalézt odpověď na tuto otázku: co je internet; je možné ho regulovat, a pokud ano, jak by se to mělo udělat? Vzhledem k tomu, že je internet jedním z nejjasnějších znaků globalizace, musí být také náš přístup k této otázce mezinárodní.
<SPEAKER ID="434" NAME="Filiz Hakaeva Hyusmenova" AFFILIATION="ALDE">
- (BG) Dámy a pánové, obsah této zprávy plně odpovídá svému názvu. Zahrnuje práva v Listině základních práv Evropské unie a v Úmluvě OSN o právech dítěte a klade si za cíl chránit děti před zločinem. Blahopřeji zpravodaji.
<P>
Internet je světem, kde se objevují skutečnosti, které nejsou výslovně definovány jako porušení práv a svobod nebo jako trestné činy proti nim. Příležitosti k vyjádření, k nalezení informací a sociálních kontaktů jsou často nahrazeny jejich pravým opakem. Internet poskytuje úrodnou půdu pro obcházení předpisů a pro žádná omezení projevů.
<P>
V podmínkách nabízejících anonymitu a žádnou kontrolu je výsledkem odmítnutí odpovědnosti za výběr a použití jazykových prostředků. Tyto prostředky jsou často prostoupeny slangem, cynismem a dokonce i vulgaritou. Vyvíjejí se do jazyka nedůvěry a nenávisti, přecházejí do každodenního užívání a stávají se vzorem pro napodobování a formování určitého postoje.
<P>
Takový jazyk nepřispívá k sociálnímu, duchovnímu a morálnímu blahu dítěte a nevede ke kultuře a hodnotám. Proto zaměřuji svou pozornost na potřebu oddělené analýzy jazyka používaného na internetu a jeho vlivu na osobní rozvoj dítěte.
<SPEAKER ID="435" NAME="Csaba Sógor" AFFILIATION="PPE-DE">
- Paní předsedající, jsem jedním z těch, kdo by rád zajistil pokračování internetové svobody. Tvůrci internetu měli velkou víru v základní dobrotu lidstva a mám sklon tuto víru sdílet. Bohužel u internetu často platí, stejně jako v každé lidské společnosti, že musíme čelit smutné skutečnosti, že je regulace potřebná k zajištění toho, aby ti, co se nemohou chránit sami, byli chráněni. Bezpečí jednotlivce je základním právem, stejně jako právo svobody slova a sebevyjádření.
<P>
Ohavnosti jako dětská pornografie a pedofilie stejně jako internetové podvody musí být zastaveny. Nemůžeme tolerovat internetové dravce žádného druhu, a když zde o tomto velmi zajímavém tématu diskutujeme, rád bych upoutal vaši pozornost k méně diskutované skutečnosti: internet je také plný stránek, které podněcují nenávist, násilí a nesnášenlivost vůči všem typům menšin a mezi nimi vůči etnickým menšinám. Je to stránka internetu, která potřebuje naši pozornost. Musíme zajistit, aby se i menšiny cítily chráněny. Je nepřijatelné, že mnoho extremistických skupin používá internet k podněcování nenávisti a xenofobie.
<SPEAKER ID="436" NAME="Ewa Tomaszewska" AFFILIATION="UEN">
- (PL) Pane předsedající, ráda bych upoutala pozornost k několika problémům, které jsou s internetem spojeny.
<P>
Zaprvé, ráda bych odkázala na ochranu osobních dat a ochranu diskrétnosti ve vztahu k elektronickému hlasování, které umožňuje lidem s handicapem vykonávat svá práva jako občané. Zadruhé bych měla zmínit ochranu duševního vlastnictví ve vztahu k uměleckému materiálu, jenž může být prostřednictvím internetu snadno předáván dál. Další záležitost se týká ochrany dětí před škodlivým obsahem, jako jsou brutální záběry a pornografie, prostřednictvím vhodných filtrů a vzděláváním rodičů. Čtvrtou záležitostí je problém ochrany dětí před pedofily a únosci a také příležitost sledovat zločince za použití stop, které na internetu zanechávají, jako je adresa pedofila nebo nahrávky trestných činů zachycených mobilními telefony a potom vystavených na internetu. Pokud by prohlášení, která v Německu na internetu učinil mladík, nebyly přehlíženy, jeho oběti by stále žily, konkrétně děti a učitelé, které zastřelil. Další otázka, která je ve skutečnosti nejdůležitější, se týká respektování svobody slova a zde by měl být zákon respektován stejně jako v každé jiné oblasti. Některé z těchto problémů vyžadují nová technická řešení. Zpravodaji blahopřeji.
<SPEAKER ID="437" NAME="Ján Figeľ">
člen Komise. - Pane předsedající, rád bych poděkoval všem řečníkům za jejich angažované a zajímavé příspěvky. Rád bych doplnil dva body k tomu, co jsem řekl na začátku. Například sdílíme obavy týkající se práva na duševní vlastnictví a vyrovnaný přístup, který je v této věci zapotřebí. Je to důležité pro celkový vývoj nebo rozvoj informační společnosti. Vynucení těchto duševních práv musí být řádně vyvážené se základními svobodami nebo právy, které jsou ve zprávě vyjmenované, včetně práva na soukromí, ochrany osobních dat a práva na účast v informační společnosti.
<P>
Mnoho z vás zmínilo děti - nezletilé - ochranu těch, kteří patrně nejvíce čelí výzvám, a oni u počítačů sedí denně. Zde bych nejen doporučil, ale důrazně vybídl partnery, členské státy a instituce, aby spolupracovaly s programem Bezpečnější internet 2009-2013. Má na to k dispozici poměrně významný rozpočet. Byly již podniknuty akce proti nepatřičnému nebo nelegálnímu obsahu, ale také proti škodlivému chování nebo jednání, jako je podvodné získávání důvěry dětí nebo šikana, které již zde byly zmiňované.
<P>
Existuje mnoho otázek, ale já bych se rád přimluvil za zavedení vážně myšlených politik závazků, jak národních, tak mezinárodních. Máme směrnici o soukromí a elektronické komunikaci, hodně konkrétních akcí nebo akčních plánů, Evropský program na ochranu kritických infrastruktur. Proto jsem řekl, že nepotřebujeme další legislativu, ale spíše řádné a vhodné provádění a potom samozřejmě další hodnocení a zlepšení. Někdo správně zmínil telekomunikační balíček. Včerejší trialog dává hodně naděje na konečnou shodu.
<P>
Na závěr chci říci, že byl letošní rok vyhlášen Evropským rokem tvořivosti a inovací a jeho motto je: představ si, tvoř, inovuj. My si možná neumíme představit svět bez internetu, ale je důležité si představovat a tvořit a inovovat, aby byl bezpečnější a blíže lidstvu a lidské odpovědnosti.
<SPEAKER ID="438" NAME="Stavros Lambrinidis">
zpravodaj. - Pane předsedající, rád bych poděkoval Komisi. Abych usnadnil život překladatelům - protože mluvím mimo psaný text - budu výjimečně hovořit anglicky.
<P>
Respektuji vnímavost těch, kdo mají obavy o ochranu duševního vlastnictví. Mám ale dojem, že bojují bitvu u nepravé zprávy. Má zpráva není zprávou zaměřenou na jediné téma; jedná se o zprávu, která hovoří obecně o ochraně základních práv a bezpečnosti na internetu, a to je také důvod, proč získala jednomyslnou podporu.
<P>
Pokud však jde o odkazování na práva na duševní vlastnictví, jeden by si při poslechu některých projevů myslel, že je zpráva ignoruje. Zejména mi dovolte přečíst, do jaké míry jsme se snažili v této zprávě o rovnováhu. V odst. 1 písm. k) vyzýváme Radu, aby "v návaznosti na posouzení míry, do jaké je to nezbytné a přiměřené s přihlédnutím k současnému inovačnímu výzkumu, přistoupila k přijetí směrnice o trestních opatřeních zaměřených na vymáhání práv duševního vlastnictví". To zpráva uvádí.
<P>
Pozměňovací návrhy jsou ale všechno, jen ne vyvážené. Pozměňovací návrhy, které vypouští to, k čemu zpráva vyzývá - což je zákaz systematického sledování všech uživatelů, ať se jedná nebo nejedná o podezřelé a ať jsou nebo nejsou vinní, chránit jakékoliv právo na bezpečnost - jsou všechno, jen ne vyvážené. Vyzývají nás, abychom se zcela zřekli základních práv k ochraně něčeho jiného.
<P>
Zadruhé, pozměňovací návrhy, které vypouští nebo splachují velmi přesný a konkrétní odkaz ve zprávě - aby kontroverzní politický proslov nebyl předmětem trestního stíhání -, jsou pozměňovací návrhy, s nimiž nesouhlasím, a jsem rád, když slyším, že mnoho dalších v této místnosti také nesouhlasí.
<P>
Politický projev musí být chráněn, a to zejména je-li kontroverzní. Pokud bychom všichni v této místnosti spolu souhlasili, nepotřebovali bychom legislativu zaručující svobodu slova. Je to pro případ, kdy nesouhlasíme - a zejména k ochraně projevu, který může zejména vzbudit hněv v lidech, jako jsem já nebo někdo jiný -, proč máme tyto zákony. Odkaz ve zprávě nehovoří o projevu, který "zakládá trestný čin". Hovoří jasně o "kontroverzním politickém" projevu. Proto všechny žádám, aby ve zprávě podpořili konkrétně tento odstavec a aby podpořili zprávu obecně.
<P>
Jsem hluboce vděčný všem - dokonce i těm, kdo se mnou nesouhlasí -, kdo jsou dnes v noci zde. Vím, že to není jednoduché. Děkuji vám za podporu v průběhu všech těch měsíců, které vedly k této zprávě. Těším se, že s vámi budu v budoucnu pracovat na vašich zprávách a že vám projevím podobné pochopení a podporu.
<SPEAKER ID="439" NAME="Předsedající">
- Děkuji vám, kolegové. Děkuji vám, pane Mavrommatisi, za názor a zvláště děkuji zpravodaji, panu Lambrinidisovi, za jeho úspěch a za důležitou a zajímavou zprávu.
<P>
Rozprava je ukončena.
<P>
Hlasování se bude konat ve čtvrtek 26. března 2009.
<P>
Písemná prohlášení (článek 142)
<SPEAKER ID="440" NAME="Neena Gill  " AFFILIATION="PSE">
písemně. - Blahopřeji zpravodaji k této zprávě. Věřím, že internet rozšířil životy Evropanů bezpočetně způsoby. Zvětšil naši možnost mít přístup ke znalostem, pomohl nám pochopit svět kolem nás a posílil naše společenské vazby s jinými lidmi.
<P>
Ale voliči mi říkají, že mají také obavy z nebezpečí internetu. Na dosah ruky máme pozoruhodnou technologii, ale svoboda, kterou nám poskytuje, umožnila zločincům technologii zneužít. Tato zpráva svým zaměřením na základní práva má před sebou ještě dlouhou cestu k bezpečnějšímu internetu. Na minulém dílčím zasedání jsme hovořili o potřebě řešit dětskou pornografii. Prostřednictvím vytváření rovnováhy mezi svobodou a bezpečností, návrhy, o nichž jsme dnes hlasovali, vytvoří další důležitý nástroj pro boj proti této hrozbě.
<P>
Zpráva také nastoluje otázky týkající se elektronické gramotnosti. Jako společnost se nemůžeme dále posunout, pokud tím, že podpoříme nové svobody pro některé, omezíme práva těch, kdo internet znají méně. Ochotně jsme přijali hluboké změny, které internet vytvořil. Abychom se posunuli ještě dále, měli bychom nyní naši pozornost posunout k vypořádání se s negativy této revoluce, a to stejně ochotně.
<SPEAKER ID="983" NAME="Daciana Octavia Sârbu  " LANGUAGE="RO">
Je dobře známo, že je stále obtížnější internet kontrolovat, ale ochrana základního práva na soukromí na internetu a zajištění toho, aby byl internet bezpečnější, musí být mezi prioritami vlád členských států.
<P>
Používání internetu nabízí bezpočet výhod, ale nesmíme zapomenout na nebezpečí zneužití, jemuž jsou někteří uživatelé internetu vystaveni.
<P>
Proto, aby se tato zneužívání omezila, je naší povinností definovat standardy pro ochranu dat, bezpečnost a svobodu projevu jak na evropské úrovni, tak na úrovni členských států.
<P>
Na druhé straně je naléhavě nutné přijmout opatření k boji proti počítačové kriminalitě a v tomto případě bych ráda zdůraznila, že je důležité navrhnout globální strategii.
<P>
Trvám na tom, že v boji proti počítačové kriminalitě musí existovat aktivní spolupráce mezi policejními orgány, poskytovateli internetových služeb, uživateli a dalšími provozovateli.
<P>
Musím skončit tím, že řeknu, že musí být zajištěno právo na vzdělání a na přístup k internetu, stejně jako právo na bezpečnost a ochrana práv těch, kdo internetové služby používají.
