<CHAPTER ID="008">
Írán (rozprava) 
<SPEAKER ID="122" NAME="Předsedající">
Dalším bodem jsou prohlášení Rady a Komise o Íránu.
<SPEAKER ID="123" NAME="Carl Bildt">
úřadující předseda Rady. - Pane předsedající, je mi ctí zde poprvé vystoupit. Očekávám, že zde budu v následujících šesti měsících mnohokrát, abych se zabýval různými problémy.
<P>
Bodem našeho programu jednání je tentokrát Írán. Nežli přejdu k podstatě tohoto problému, dovolte mi jen vyjádřit Íránu naši upřímnou soustrast s ohledem na tragické neštěstí, k němuž dnes došlo. Upřímně litujeme ztrát na životech a vyjadřujeme svůj soucit se všemi, které tato tragédie postihla.
<P>
Problém Íránu je v programu švédského předsednictví samozřejmě na přední místě. Souvisí to s výsledkem voleb a s otazníky, abych to řekl velmi mírně, které se po těchto volbách objevily, i s politickým vývojem, k němuž pak došlo.
<P>
Domnívám se, že si jste všichni vědomi toho, že Evropská unie zaujala k těmto událostem velmi důrazný a zásadní postoj. Opakovaně jsme řekli, že otázky ohledně průběhu voleb jsou problémy, které musí íránské orgány skutečně prošetřit a vyjasnit. V reakci na události, které vidíme v ulicích Teheránu, jsme se vyjádřili zcela jasně. Odsoudili jsme tvrdé zásahy, násilí a používání síly proti pokojným demonstracím, které jsme pozorovali, odsuzujeme tvrdé zásahy proti novinářům, sdělovacím prostředkům, komunikačním prostředkům a protestujícím. Je to v rozporu nejen s normami a hodnotami, které zastupujeme, ale samozřejmě i s touhou po otevřenější společnosti usilující o reformy, kterou vyjádřilo tolik Íránců.
<P>
Přitom trváme na své zásadní politice a přejeme si jiný, lepší a nový vztah s íránským národem. Je to národ bohatý, který velice přispěl k rozvoji světa a vývoji svého vlastního regionu, a my doufáme, že v určité době, která snad není příliš vzdálená, bude existovat možnost skutečně nového vztahu.
<P>
Nežli skončím, dovolte mi poznámku k jedné otázce, která nás zde velmi zaměstnávala, a to je skutečnost, že íránské orgány skutečně zadržely řadu osob, které jsou pracovníky evropských misí, i některé evropské státní příslušníky. V těchto věcech jsme ve stálém kontaktu s íránskými orgány. Domníváme se, že případná obvinění vznesená proti nim jsou nepodložená a já vás mohu ujistit, že se budeme stále snažit všemi možnými cestami spolupracovat s íránskými orgány, aby byly tyto záležitosti uspokojivě vyřešeny - to znamená, aby byly dotčené osoby propuštěny.
<SPEAKER ID="124" NAME="Catherine Ashton">
členka Komise. - Pane předsedající, toto je moje první příležitost blahopřát všem poslancům k jejich zvolení do nového Evropského parlamentu. Jménem Komise mohu říci, že se velice těšíme na konstruktivní spolupráci s vámi, samozřejmě včetně některých nejnaléhavějších mezinárodních problémů, před nimiž stojíme, a k nimž nepochybně patří i téma dnešní rozpravy. Má kolegyně Benita Ferrero-Waldnerová je tento týden na cestách, a proto jsem se nabídla a s potěšením jejím jménem dnes v Parlamentu promluvím.
<P>
Tento Parlament hraje důležitou úlohu při udržování a rozvíjení vztahů mezi Evropskou unií a Íránskou islámskou republikou. Výměnné návštěvy delegace Parlamentu do Íránu a členy shromáždění Madžlis již sehrály důležitou úlohu při zlepšování vzájemného porozumění. Parlament sehrál i svou úlohu při přípravě několika nástrojů, které slouží jako důležitý základ činnosti Evropské unie v Íránu a my v Komisi doufáme, že tyto nástroje budeme v budoucnu nadále úspěšně využívat.
<P>
Dnešní rozpravu vyvolaly nedávné íránské prezidentské volby a události, k nimž poté došlo. Jakkoli je vývoj íránské politiky a postupů v zásadě záležitostí občanů Íránu, jak předsednictví uvedlo, není žádných pochyb o jejich širším významu a je správné, abychom tento vývoj pozorně sledovali.
<P>
Evropská unie zaujala k situaci v Íránu po prezidentských volbách jasné stanovisko a v těchto postojích zůstává jednotná. Vyjádřili jsme, že plně respektujeme suverenitu Íránu, ale zdůraznili jsme naše velké obavy z násilí, které vypuklo po volbách, stejně jako bychom to učinili v situaci, kdy dochází ke ztrátám na životech či jsou ohrožována práva v kterékoli zemi.
<P>
Obvinění z evropského vměšování do íránských voleb či jakékoli účasti na protestech, které následovaly, jsou nepodložená. Potlačování pokojných demonstrací, svévolné zadržování osob a závažná cenzura sdělovacích prostředků však představují porušování lidských práv, která nelze považovat za záležitosti omezené na vnitřní věci kterékoli země. I přes současnou citlivou situaci v Íránu Komise pevně věří, že se bude pokračovat v dialogu. Bylo tomu tak před volbami a je tomu tak i nyní.
<P>
Evropská unie a Írán mají mnoho společných a naléhavých zájmů včetně boje proti nedovolenému obchodování s drogami a podpory afghánských uprchlíků. Tyto zájmy vyžadují naši trvalou pozornost a spolupráci a my doufáme, že tento názor bude sdílet i Írán.
<P>
Komise nadále hledá způsoby, jak využít nástroje Společenství ke konstruktivním činnostem v Íránu. Můžeme posílit vzájemné porozumění například tím, že budeme pokračovat ve spolupráci prostřednictvím akademických výměn v rámci programu Erasmus Mundus.
<P>
Jsme přesvědčeni, že Evropská unie by měla zachovat všechny dostupné cesty komunikace s Íránem otevřené. Měli bychom usilovat o spolupráci s Íránem na všech úrovních. Pokud to bude možné a prozíravé, jsme připraveni v budoucnosti pokračovat v naší spolupráci a rozšiřovat ji.
<P>
V současné době se s íránskou vládou neshodneme v řadě věcí, některé z nich jsou velmi závažné. Vyzýváme vládu Íránu, aby společně s námi hledala řešení našich neshod prostřednictvím dialogu. Pouze budeme-li v atmosféře vzájemné důvěry jednat o problémech, které nás rozdělují, můžeme je snad překonat. Evropa se takovým diskusím nikdy nebránila a je jim stále otevřena i dnes.
<P>
Závěrem se připojuji k předsednictví a vyjadřuji soustrast rodinám Íránců a Arménů, kteří se stali obětí tragédie dnešní letecké nehody.
<SPEAKER ID="125" NAME="Jacek Saryusz-Wolski">
jménem skupiny PPE. - Pane předsedající, chci reagovat na ducha rozpravy na mimořádném zasedání končícího Výboru pro zahraniční věci, který se sešel minulou středu, protože nebyl čas svolat nový výbor.
<P>
Fakta všichni příliš dobře znají, nebudu se jimi tedy zdržovat. Je povinností Unie zdůrazňovat všeobecnou platnost lidských práv, pečlivě sledovat porušování lidských práv v Íránu a vést Írán k odpovědnosti za brutalitu a násilí. Minulý týden jsme se ve Výboru pro zahraniční věci a v delegaci pro vztahy s Íránem setkali se zástupci íránské občanské společnosti a toto jsou aspekty, které považujeme za mimořádně důležité.
<P>
Plně podporujeme prohlášení a postoje, které dosud zaujalo předsednictví, Rada a Komise, ale žádáme také Radu, aby zajistila, že nové členské státy EU a jejich vyslanci v Teheránu budou plně dodržovat hlavní směry Evropské unie týkající se obhájců lidských práv a předcházení mučení. Také bychom chtěli Komisi sdělit, že trváme na tom, aby byly využity všechny dostupné prostředky. Měli bychom v Íránu podporovat a posilovat organizace občanské společnosti, zejména prostřednictvím evropského nástroje pro demokracii a lidská práva, a vynaložit veškeré úsilí na obnovenou spolupráci s íránskou občanskou společností v takových nesporných oblastech, jako je boj proti pašování narkotik, otázky uprchlíků, akademické výměny a návštěvy novinářů v Evropě, abych zmínil jen některé z nich. Mohlo by to pomoci navázat další kontakty mezi lidmi a vést k lepší svobodě projevu v zemi. Tlak na lidská práva ano, ale nikoli izolace! Dialog, i velmi obtížný dialog.
<P>
Ve vztazích s Íránem procházíme velmi složitým a napjatým obdobím. Zásadní jaderná otázka byla odložena a my se ptáme: kudy dál? Ano, sankce jsou jedním z možných zkoumaných opatření. Skutečně jsme přesvědčeni, že Unie musí nalézt způsob, jak znovu navázat s Íránem dialog o všech těchto záležitostech. Nutnost najít způsoby, jak budovat novou důvěru a vytvořit silný diplomatický proces, nikdy nebyla větší než nyní. Měli bychom Radě a Komisi nabídnout svou plnou podporu v jejich úsilí. A naopak my, Evropský parlament, musíme pokračovat v naší snaze o posílení aspektu parlamentní diplomacie v našich vztazích s Íránem prostřednictvím posílených vazeb se shromážděním Madžlis.
<SPEAKER ID="126" NAME="Richard Howitt">
jménem skupiny S&D. - Pane předsedající, ať si lidé o výsledku íránských voleb myslí cokoli, je nepochybné, že byly desítky a stovky lidí zraněny, desítky lidí byly zabity při protestech, které se po volbách v této zemi konají, a tisíce lidí byly zřejmě zadrženy jako političtí vězni. Celý tento parlament by proto měl bez váhání odsoudit tato porušení lidských práv, stejně jako by měl odsoudit překážky svobodné novinářské činnosti, které se od voleb objevují.
<P>
Také bychom měli uznat, jak zmínil pan Saryusz-Wolski ve věci zasedání Výboru pro zahraniční věci minulý týden, že jedním z nejlepších způsobů, jak zajistit svobodné a spravedlivé volby, je pozvat pozorovatele voleb ke sledování průběhu voleb, a s tím má Evropská unie velké zkušenosti. Měli bychom v tomto Parlamentu vzít na vědomí, že Komise vystupující naším jménem neměla důvěru v to, že by mohli odvést nezávislou, spravedlivou a objektivní práci, a proto máme řádný důvod říci, že nemáme důvěru ve výsledky voleb.
<P>
Cítíme s Íránci, kteří byli zraněni, uvězněni či jejichž lidská práva byla porušena. Myslíme především na ně, žádám však Parlament, aby nezapomněl ani na Íránce, který byl zaměstnancem britského velvyslanectví. Byl zadržen a je zcela neoprávněně obviněn z podněcování protestů. Soucítíme i s francouzským studentem, kterého íránské úřady zadržely. Měli bychom pochválit své kolegy ze švédského předsednictví, kteří tyto země podpořili a zajistili jednotný postup Evropské unie reagující na tyto události, a měli bychom je požádat, aby v tom pokračovali.
<P>
A konečně, stydím se, že v této rozpravě poprvé vystoupí Britská národní strana prostřednictvím poslance Evropského parlamentu, který minulý pátek popsal islám jako "rakovinu, která by měla být z Evropy odstraněna chemoterapií". To nepředstavuje názory britského lidu; to není postoj Evropy k islámu. Měli bychom se proti tomu postavit, stejně jako se stavíme proti nespravedlnosti v mezinárodním měřítku.
<SPEAKER ID="127" NAME="Annemie Neyts-Uyttebroeck">
jménem skupiny ALDE. - (NL) Írán je velká země s početným a převážně mladým obyvatelstvem, dlouhou a bohatou historií a úchvatnou kulturou. A co víc, Irán leží v jedné z nejcitlivějších oblastí planety. Ze všech těchto důvodů, ale také z důvodu soucitu s jinými lidmi nebuďme lhostejní k událostem v Íránu. Skupina Aliance liberálů a demokratů pro Evropu nepodporuje změnu režimu silou. Jsme však přesvědčeni, že všichni lidé světa včetně íránského lidu musí mít právo zvolit si své vlastní vůdce a nahradit je, když nebudou úspěšní.
<P>
Volby v současném íránském režimu nesplňují mezinárodní standardy pro svobodné a spravedlivé volby a v posledních prezidentských volbách nebyla situace jiná. I při tvrdých omezeních, která v Íránu existují, obrovské počty lidí odmítly přijmout oficiální výsledky a vyšly na protest do ulic. Mimořádně omezený přezkum výsledků voleb Íránce nepřesvědčil, a proto protesty pokračovaly.
<P>
Protesty byly umlčovány mimořádně násilným způsobem a stále probíhají trestní stíhání. Důrazně tato trestní stíhání odsuzujeme a vyzýváme íránské orgány, aby je okamžitě ukončily a propustily všechny zadržené. Musí být okamžitě ukončeno trestní stíhání zahraničních novinářů, pracovníků nevládních organizací a íránských zaměstnanců zahraničních vyslanectví v Teheránu.
<P>
Dámy a pánové, pane předsedající, pane úřadující předsedo Rady, Komise, režim, který se takto obrací proti vlastnímu lidu a vlastní mládeži, ztrácí veškerou legitimitu nejen doma, ale i v mezinárodním rozsahu. Proto je mimořádně tragické, že k takovým dramatickým událostem došlo v době, kdy prezident Spojených států amerických vyjádřil svou ochotu zahájit s Íránem dialog. Íránu hrozí, že přijde o historickou příležitost zaujmout na světové scéně místo, které si jeho historie a kultura zasluhují.
<SPEAKER ID="128" NAME="Daniel Cohn-Bendit" LANGUAGE="FR">
Paní komisařko, pane úřadující předsedo Rady, pane předsedo Komise, dámy a pánové, chtějí-li se lidé osvobodit, vyvolává to náš obdiv a naši solidaritu. Je tomu tak i v případě íránského lidu. Je pravda, že tyto volby vlastně skončily dříve, než začaly, ale i v těchto volbách jsme viděli, že íránský lid byl schopen najít Achillovu patu, aby vyjádřil svou touhu po svobodě a demokracii.
<P>
Je pravda, že je v našem zájmu, abychom pokračovali v dialogu s íránskou - teroristickou - mocí, to nikdo nezpochybňuje. Současně však nemůžeme pokračovat, jako by se nic nedělo. To, k čemu v Teheránu došlo, je naprosto strašné. Mučení je v íránských věznicích běžným jevem, nejen pro občany Spojeného království. V těchto věznicích jsou denně mučeni i íránští muži i ženy.
<P>
Proto musí Evropa důrazně vystoupit. Vím, že je obtížné nalézt rovnováhu mezi zájmy a ochranou íránského lidu a našimi vlastními zájmy, které nejsou vždy totožné. Avšak i když je to složité, že důležité zdůraznit, že solidaritu s íránskými lidem projevujeme každý den. Vyzývám Komisi a Radu, aby analyzovaly úlohu, kterou sehrály společnosti Nokia a Siemens, a odpovědnost evropských zbraní při potlačování íránského lidu. Je přece nemyslitelné, aby to byly velké evropské společnosti, které umožnily íránské vládě potlačovat svobodu a touhu íránského lidu po svobodě.
<P>
(Potlesk)
<SPEAKER ID="129" NAME="Struan Stevenson">
jménem skupiny ECR. - Pane předsedající, když zde sedíme a debatujeme o nedávném povstání v Íránu, uvědomujeme si, že více než 50 studentských vůdců, protestujících, kteří byli zadrženi, íránské úřady vyvlekly ven a pověsily, že více než 200 lidí bylo na ulicích zabito včetně Nedy, která se stala mezinárodním a velmi silným symbolem brutality fašistického režimu, který stojí proti íránskému lidu? A když se nadále těšíme ze svého postavení největšího obchodního partnera íránské vlády, vážně si myslíme, že peníze jsou důležitější než životy?
<P>
Proč nejsme připraveni zavést přísnější sankce? Proč jako Parlament neukončíme naši delegaci pro vztahy s Íránem, která v posledních pěti letech není ničím jiným než poslušnou hlásnou troubou íránského velvyslanectví v Bruselu a zostuzuje orgány EU? Zrušme ji a začněme s íránskými úřady opravdu důrazně jednat. To je jediný jazyk, kterému rozumí.
<SPEAKER ID="130" NAME="Helmut Scholz">
jménem skupiny GUE/NGL. - (DE) Pane předsedo, paní komisařko, pane ministře, dámy a pánové, Skupina konfederace Evropské sjednocené levice a Severské zelené levice je hluboce znepokojena pokračujícím násilím v Íránu. I my co nejdůrazněji odsuzujeme brutální zacházení s protestujícími. Máme mimořádné obavy o osud mnoha lidí, kteří byli zatčeni, a vyzýváme k jejich okamžitému propuštění a jsme také přesvědčeni, že by to měl učinit i Evropský parlament jako celek.
<P>
Kriticky hodnotíme i komentáře ve sdělovacích prostředcích a vládních kruzích v jiných státech, které využívají legitimních protestů íránských občanů. Ani poslední vývoj v Íránu neodůvodňuje plány na vojenský zásah proti íránským jaderným zařízením. Moje skupina takové strategie odmítá. Proto vítáme jasné prohlášení prezidenta Obamy, který odmítl dát Izraeli zelenou k útoku na Írán. Americký prezident také věří v diplomacii. Írán je suverénní stát. Jen jeho lid má právo rozhodnout o změnách ve své společnosti. Vláda suverénního státu musí otevřeně přijmout touhu po změně a dospět k politickému řešení.
<SPEAKER ID="131" NAME="Fiorello Provera" LANGUAGE="IT">
Pane předsedající, blahopřeji vám k vašemu zvolení. Represe občanů, kteří zpochybňují výsledky voleb, cenzura sdělovacích prostředků a pronásledování opozice potvrzují absenci demokracie v Íránu. Podobné situace jsou i v jiných zemích, například v Číně, v případě Íránu však existují ještě další důvody ke znepokojení.
<P>
Zaprvé jeho hegemonistické ambice, které se projevují vměšováním se do záležitostí sousedních zemí, například v irácké oblasti Basry, a v jeho podpoře Hizballáhu v Libanonu. Zadruhé silný vliv, který má náboženský extremismus na politickou moc v Islámské republice. Před pár hodinami byl zpěvák, íránský zpěvák, odsouzen k pěti letům vězení za hanobení náboženství a 12 sunnitů bylo odsouzeno k smrti.
<P>
Prezident Ahmadínežád při mnoha příležitostech prohlásil, že zničení státu Izrael je jeho hlavním politickým cílem. Kromě toho je velmi znepokojivá i touha Íránu rozvíjet jaderný program mimo mezinárodní kontrolu.
<P>
S ohledem na skutečnost, že Írán je jedním z největších producentů plynu a ropy, je jeho skutečným cílem zřejmě výroba jaderných zbraní se zjevným účelem získat schopnost vydírat země v této oblasti a celé mezinárodní společenství. Proto musí celé evropské politické společenství intenzivně usilovat o dosažení správné rovnováhy mezi opozicí vůči ajatolláhově režimu a podporou umírněného a reformního íránského prvku, který existuje a je aktivní.
<P>
V této souvislosti by bylo možné použít finanční zdroje z evropského nástroje pro demokracii a lidská práva na podporu všech obětí současného útlaku. Žádná politická intervence však nemůže být účinná, pokud se všechny země Evropy nesjednotí a nebudou vystupovat jako jeden subjekt.
<SPEAKER ID="132" NAME="Krisztina Morvai" AFFILIATION="NI">
Pane předsedající, dovolte mi, abych jako právnička zabývající se oblastí lidských práv a s dvacetiletou mezinárodní zkušeností, požádala tento Parlament, aby v zájmu získání legitimity a důvěryhodnosti kontroloval stav lidských práv ve třetím světě a ostatních zemích mimo Evropskou unii, ale aby se také, prosím, daleko pozorněji zabýval stavem demokracie, právního státu a lidských práv v rámci Evropské unie, zejména v mé vlastní zemi, Maďarsku. Dovolte mi podělit se s vámi o několik údajů.
<P>
Dne 23. října 2006 se konala velká demonstrace zhruba 100 000 lidí na památku revoluce v roce 1956. Tuto demonstraci uspořádala největší opoziční strana Fidesz, která je zde v politickém klubu PPE silně zastoupena a která v podstatě vyhrála letošní volby v Maďarsku. Jednalo se o dav, v němž byly rodiny, senioři i děti, a brutální maďarská policie proti tomuto davu zaútočila slzným plynem, gumovými projektily, za pomoci policistů na koních, což vedlo k závažným zraněním několika stovek lidí. Při stejné příležitosti bylo několik stovek lidí nezákonně zadrženo a ve věznicích mučeno.
<P>
Během posledních tří let od tohoto data až donedávna, kdy bylo nezákonně zadrženo a policií brutálně napadeno 216 pokojných demonstrantů, se při každé příležitosti spojené s protivládním protestem, nikoli v Íránu, nikoli v Číně, nikoli v Hondurasu, ale v zemi Evropské unie, dělo totéž: masová policejní brutalita, nezákonné zadržování.
<P>
Ráda bych vás požádala, abyste se ke mně připojili a bez ohledu na politickou příslušnost mi pomohli zjistit, co se stalo, kdo za to byl odpovědný, abychom se pokusili dosáhnout spravedlnosti pro oběti a prosím, abychom jako Evropská unie ukončili toto masové porušování lidských práv v Evropské unii, abychom měli důvěryhodnost a legitimitu pro kontrolu stavu lidských práv v Íránu či v kterékoli jiné zemi mimo Unii.
<SPEAKER ID="133" NAME="Francisco José Millán Mon" AFFILIATION="PPE">
(ES) Pane předsedající, dámy a pánové. Chci zde mluvit o Íránu a nejprve bych chtěl i já vyjádřit soustrast pozůstalým obětí leteckého neštěstí, k němuž dnes ráno došlo.
<P>
Dámy a pánové, souhlasím s mnoha myšlenkami, které již byly ohledně situace v Íránu po volbách proneseny. Tyto volby nebyly ani svobodné ani spravedlivé a umožnily prezidentovi Ahmadínežádovi a nejradikálnějším složkám režimu zůstat u moci, přičemž došlo k násilným represím demonstrantů, novinářům bylo bráněno ve výkonu jejich povolání a byla zde snaha svalit odpovědnost za vnitřní nepokoje na údajné vnější spiknutí, přičemž k zakrytí pravdy byly použity lživé informace.
<P>
Jisté je, že íránský režim byla závažně poškozen, jak z hlediska vnitřního, tak z hlediska svého vnějšího obrazu. Kromě toho je nyní oligarchie, jež se v posledních desetiletích těšila moci, rozdělena, což ovlivní stabilitu režimu. Současně bude nespokojenost lidu nadále narůstat, zvláště pokud ceny ropy opět nevzrostou, a v důsledku toho se nezlepší hospodářská situace.
<P>
Evropská unie musí zachovat jednotnou frontu a nadále odsuzovat násilí, k němuž v Íránu dochází. Měla by požadovat lepší dodržování lidských práv a musíme také zkoumat, jak bychom mohli pomoci občanské společnosti, zejména skupinám, které si ve své zemi přejí demokratický pluralismus a dodržování lidských práv. Neměli bychom zklamat skupiny, které hledí k západu včetně Evropské unie.
<P>
Pokud jde o Írán, nesmíme však zapomínat na hrozbu, kterou představuje jeho jaderný program, protože má na daný region destabilizující účinek, a na zákaz šíření jaderných zbraní obecně. Je nezbytné, aby Evropská unie a Spojené státy americké nadále v této věci spolupracovaly, a jsem si jist, že to bude pro švédské předsednictví prioritou.
<P>
Musíme plně zapojit Rusko a Čínu, které jsou stálými členy Rady bezpečnosti. Jejich podpora má zásadní význam pro to, aby bylo dojednáno řešení této závažné hrozby, které od mezinárodního společenství vyžaduje jednotnost a důslednost. Proto vítám rezoluci přijatou v této věci minulý týden ve skupině G8.
<P>
Dámy a pánové, události několika posledních týdnů otevřeně prokázaly extremismus a radikální povahu současných íránských vůdců; je jasné, že mezinárodní společenství si nemůže dovolit, aby tito lidé získali jaderné zbraně.
<SPEAKER ID="134" NAME="María Paloma Muñiz de Urquiza" AFFILIATION="S&amp;D">
(ES) Pane předsedající, pane úřadující předsedo Rady, pane předsedo Komise, chtěla jsem svůj první projev na tomto plenárním zasedání zahájit tím, že uvítám skutečnost, že rozprava o situaci v Íránu nebyla vyvolána významem Íránu ve sdělovacích prostředcích, kde jej naopak nahradily Čína, Honduras, skupina G20 atd.
<P>
Bohužel nedávné popravy sunnitských bojovníků v Íránu vrátily tuto zemi a porušování lidských práv v ní na první stránku novin. Nemyslím si však, že by program jednání Parlamentu ve věci zahraniční politiky měly inspirovat mediální zprávy, ale spíše vlastní smysl Parlamentu pro odpovědnost a jeho uvážlivá a důsledná reakce v souladu s jeho rostoucí úlohou ve vnější politice Evropské unie, zejména v oblasti lidských práv.
<P>
Tato úloha, pane předsedající, zahrnuje i sledování toho, jak jsou důsledně používány všechny nástroje, které Evropská unie v této oblasti má, a v případě Íránu bychom neměli vést dialog o jaderných zbraních zcela odděleně od naprosté absence politického dialogu o lidských právech.
<P>
Strukturovaný dialog o lidských právech byl roku 2004 pozastaven. Nemáme dohodu o spolupráci a obchodu, k níž by mohla být připojena demokratická doložka, nepodařilo se nám vyslat misi pozorovatelů voleb a finanční prostředky nástroje pro demokracii a lidská práva jsou zanedbatelné.
<P>
V Parlamentu a v celé Evropské unii musíme účinněji využívat nástroje, které máme k dispozici a kterými jsme se vybavili. Někteří lidé v tomto Parlamentu i v íránské opozici vyzývali, aby byly vztahy s íránským režimem definitivně ukončeny a aby nová vláda nebyla uznána.
<P>
Důrazně odsuzujeme politické represe a potlačování svobody projevu v Íránu, nedomníváme se však, že bychom se měli vzdát své úlohy při obraně a ochraně lidských práv, demokracie a v boji proti chudobě ve světě. K tomu, pane předsedající, potřebujeme dialog, jednání a diplomacii a musíme nalézat společné zájmy a budovat spojenectví civilizací. Vyzývám předsednictví Rady, aby tak postupovalo.
<SPEAKER ID="135" NAME="Anna Rosbach" AFFILIATION="EFD">
(DA) Pane předsedající, dámy a pánové, Evropský parlament jednal o porušování lidských práv ze strany Íránu při mnoha příležitostech a dnes to činíme zase. Odporné chování diktátorů nezměníme pouhými slovy. Je čas na skutečné činy. Brutální zabíjení lidí hladovějících po svobodě, kteří se odvážně vydali do ulic, nás musí vést k tomu, abychom se chopili jisté odpovědnosti za svržení tohoto zločinného režimu. Tento režim nemá v 21. století místo. Evropské vlády musí otázku íránského režimu přednést v Radě bezpečnosti OSN a požadovat, aby viníci, především Ali Chameneí a Mahmúd Ahmadínežád, byli předvedeni před mezinárodní soud.
<P>
Íránský lid chce svobodu a my musíme podpořit volání po svobodných volbách pod dohledem OSN. Parlament nemůže nadále udržovat svou delegaci pro vztahy s Íránem, která se na svém posledním zasedání změnila v nástroj diktátorského režimu, který má ovlivnit náš Parlament. Musíme prokázat, že s diktaturami nespolupracujeme.
<SPEAKER ID="136" NAME="Nick Griffin" AFFILIATION="NI">
Pane předsedající, minulý rok jsem pracoval jako pozorovatel vzpomínkových akcí k revoluci z r. 1956 v Budapešti. Mohu potvrdit, že Dr. Morvaiová má pravdu, když kritizuje ty, kdo si dělají starosti s Íránem a přitom opomíjejí porušování lidských práv zde v Evropě.
<P>
Věřím, že žádný člen skupiny ECR zde nebude tak pokrytecký, aby odsuzoval Írán za používání násilí při volbách, když David Cameron patří ke sponzorům organizace Unite Against Fascism, organizace zločinců z krajní levice, jež běžně používá zastrašování a násilí proti nacionalistickým disidentům v Británii. To platí i o pěti nynějších členech Evropského parlamentu z labouristické, liberálně demokratické a konzervativní strany, kteří hanebně podpořili využití peněz britských daňových poplatníků na podporu svých vlastních milic, které narušují opoziční shromáždění a napadají jejich oponenty cihlami, šipkami a kladivy.
<P>
Chci však říci hlavně toto: jakkoli zde může být kritika Íránu dobře míněná a dokonce oprávněná, bude ze strany mocných využita jako válečná propaganda, neboť chtějí těžit z vojenského útoku na tuto zemi. Neokonzervativci, ropné společnosti, stavební společnosti a wahábíovští mulláhové ze Saúdské Arábie si všichni přejí zničit svrchovaný íránský stát agresivní válkou. Ani evropští liberálové nejsou tak naivní, aby znovu skočili na lži o zbraních hromadného ničení, a jako nový casus belli jsou tedy vytahována lidská práva.
<P>
Nepřipojujme se ke sboru válečných štváčů požadujících třetí nezákonný a kontraproduktivní útok západu na muslimský svět. Nebo, pokud už to musíte udělat, nenechávejte válku, kterou pomůže odůvodnit a rozpoutat pokrytecká rétorika, na běžné britské munici: osmnáctiletých chlapcích od Mersey, Temže a Tyne. Namísto toho pošlete své vlastní syny, aby se domů vrátili v krabici či bez nohou, rukou a zdravé mysli - jinak se starejte o své.
<SPEAKER ID="137" NAME="Filip Kaczmarek" AFFILIATION="PPE">
(PL) Pane předsedající, smrt nevinných lidí je vždy tragédií. Pokud však zemřou při obraně hodnot, jako je svoboda či pravda, lze říci, že netrpěli nadarmo - stejně jako nedávné oběti v Íránu. Situace se velice zhoršila, když režim střílí do demonstrantů, vsazuje oponenty do vězení a mučí je a zabíjí. Jediným zdrojem naděje a optimismu je to, že tyto události mohou politikům a veřejnému mínění v celém světě ukázat pravou povahu íránského režimu, který je schopen činů velmi vzdálených od minimálních standardů moderního světa. Tento režim má na svých rukou krev. Měli bychom to mít na paměti a měli bychom se snažit změnit stav věcí, který nemůžeme akceptovat. V podobných situacích vždy vyvstává otázka: co můžeme dělat? Můžeme podpořit požadavky a návrhy, které již byly předneseny.
<P>
Zaprvé musí íránské orgány přestat používat násilí vůči těm, kdo mají odlišný názor než režim. V případě zemí, jako je Írán, by mělo dodržování základních lidských práv sledovat a zaručovat mezinárodní společenství.
<P>
Zadruhé by se měly v Íránu konat svobodné a spravedlivé volby, v nichž by mohli kandidovat všichni kandidáti, a nikoli jen ti, kdo získali ke kandidatuře povolení. Mimochodem, ti, kdo přijímají rozhodnutí o právu kandidovat ve volbách, sami nemají demokratický mandát. Spravedlivost voleb by měli ověřit nezávislí vnější pozorovatelé - jinak nebudou mít volby smysl.
<P>
Zatřetí, měli bychom učinit vše, abychom zajistili, že řešení pro Írán budou mírová a politická, a to znamená, že bychom měli podpořit ty Íránce, kteří chtějí zásadní změny ve své zemi, změny, jež budou znamenat, že Írán budou spravovat ti, kdo vyhrají spravedlivé volby, a že Írán již nebude hrozbou pro světovou bezpečnost.
<P>
Vůdkyně íránské opozice v exilu, paní Radžávíová, uvedla, že události v Íránu jsou začátkem konce režimu. Upřímně doufám, že má paní Radžávíová pravdu.
<SPEAKER ID="138" NAME="Mario Mauro" AFFILIATION="PPE">
(IT) Pane předsedající, dámy a pánové, jsem vděčný švédskému předsednictví za jeho poznámky před naší rozpravou, které byly podle mě vyvážené a pomohly nám porozumět odpovědnosti, kterou máme naplnit. V tomto smyslu bych rád uvedl poznámku, která vyplývá z toho, že jsem jako mnoho jiných lidí v televizi viděl davy, které jistým způsobem podnítily protesty v několika posledních dnech.
<P>
Jakkoli je však pravda, že Írán je teokracie, v níž fundamentalismus vypracoval plán na vykonávání moci tím, že předstírá, že se jedná o činnost ve jménu Boha, v posledních dnech jsme viděli i lidi v ulicích, kteří skutečně volali "Bůh je veliký". To je ale rozdíl! Rozdíl ve vzezření, ve vůli, kterou tito lidé vyjadřovali, a v odhodlání nepoužívat násilí, nám umožňuje si uvědomit, že v Íránu není láska ke svobodě a pravdě, láska k vlastnímu lidu a láska a úcta ke všem mrtvá.
<P>
Třicet let teokracie, třicet let systematického ničení lidí nestačilo vymýtit tuto památku, která je v srdcích nás všech. Tomu dlužíme svou loajalitu. Této skutečnosti, této lásce k pravdě a lásce ke svobodě, dlužíme svou bezpodmínečnou oddanost a tato láska by měla umocnit odpovědnost všech, protože žádat evropské orgány, aby byly silné, aby byly rozhodné a aby vystupovaly důrazně, to je především nikoli žádost Parlamentu o geopolitickou sílu, je to připomínka toho, že vzhledem k tomu, že Parlament zastupuje politický projekt, kterému říkáme sjednocená Evropa, nesmí evropské orgány opustit lásku ke svobodě a pravdě, která existuje ve všech těch, kdo ji nedávno prokázali.
<SPEAKER ID="139" NAME="Tunne Kelam" AFFILIATION="PPE">
Pane předsedající, v Íránu došlo k zásadní změně. Naším prvním závěrem by tedy mělo být to, že Írán není a nikdy již nebude stejný. Důvodem je to, že miliony Íránců odmítly být rukojmím svých náboženských vůdců. Prokázali obrovskou odvahu odporovat režimu.
<P>
Nejde proto o větší než obvyklou manipulaci tzv. voleb. Tentokrát křiklavě zmanipulované hlasy daly průchod lidovému protestu, který odborníci mimo Írán nemohli nebo nechtěli očekávat.
<P>
Připomíná mi to situaci ve východní Evropě před 20 lety: zatímco západní vlády byly připraveny na dlouhodobé přizpůsobování a pragmatickou koexistenci se sovětským totalitním systémem, začaly být miliony rukojmí komunistického režimu náhle aktivní: napadly systém, který dospěl k rychlému konci.
<P>
Proto je důležité si uvědomit, že evropský přístup k Íránu nemůže zůstat stejný - jen přehlížet rutinně manipulované volby a systematický útlak. Odhaduje se, že během 30 let diktatury bylo uvězněno více než pět milionů lidí, více než 200 000 lidí bylo umučeno a nedávno bylo více než 200 lidí zabito.
<P>
Vlády Evropské unie příliš váhaly s odsouzením těchto odporných zločinů a pohnáním režimu k odpovědnosti za jeho chování. Myslíme-li to s ochranou práv íránských občanů vážně, musíme být připraveni způsobit diktátorům skutečnou bolest. Co to znamená? Měli bychom například zakázat všem vůdcům režimu cestovat do Evropské unie; měli bychom odvolat své velvyslance z Íránu jako projev našeho rozhořčení a svobodné volby se v Íránu mohou konat jen pod dohledem OSN.
<SPEAKER ID="140" NAME="Lena Barbara Kolarska-Bobinska" AFFILIATION="PPE">
Pane předsedající, protože situace v Íránu eskaluje a porušování demokracie představuje i ohrožení stability celé oblasti, musíme vyjádřit své znepokojení a odsouzení - prohlášení však nesmí být jen symbolická a bezobsažná. Někteří evropští představitelé hovoří o nových sankcích vůči Íránu, nyní je však třeba diskutovat o prosazování demokracie na základní úrovni v této zemi.
<P>
Jsem Polka a my ve východní Evropě víme, jak důležitá jsou taková opatření pro vybudování demokracie. Prosazování by mělo být přizpůsobeno politické a hospodářské situaci dané země, je však třeba přezkoumat a vyhodnotit předešlé zkušenosti Evropské unie z prosazování demokracie v severní Africe, na Středním východě a ve východní Evropě, abychom zjistili, co je třeba v Íránu udělat, co je možné v Íránu udělat a co je za daných okolností v této zemi efektivní.
<P>
Chci vám rovněž připomenout, že pokud chce být Evropská unie důvěryhodná, musí přijmout určitá opatření i v Moldavsku. Brzy budeme stát před novou zkouškou - 29. července se v Moldavsku budou konat volby. EU musí učinit vše, co může, aby v této zemi zajistila svobodné a spravedlivé demokratické volby. Nestačí mluvit o podpoře demokracie: my v Evropském parlamentu a evropských orgánech musíme být v tomto ohledu aktivnější.
<SPEAKER ID="141" NAME="Bogusław Sonik" AFFILIATION="PPE">
(PL) Pane předsedající, jistě je nutné sledovat vývoj volebního procesu v Íránu, ačkoli začátkem řešení konfliktu by mělo být prohlášení orgánů v Íránu, že přestanou používat sílu a osvobodí uvězněné opoziční aktivisty, obhájce lidských práv, novináře, demonstranty a občany jiných zemí, kteří jsou v současné době viněni ze situace, která v Íránu panuje. Měli bychom samozřejmě plně respektovat svrchovanost Íránu, ale měli bychom Teheránu také připomenout, že je povinen dodržovat Mezinárodní pakt o občanských a politických právech.
<P>
Chtěl bych také vyjádřit znepokojení nad íránským jaderným programem. Teherán má právo využívat jaderný program pro mírové účely, ale je také povinen obnovit důvěru mezinárodního společenství v to, že íránská jaderná aktivita bude výhradně mírová.
<SPEAKER ID="142" NAME="Maria Eleni Koppa" AFFILIATION="S&amp;D">
(EL) Pane předsedající, chtěla bych vyjádřit svou hlubokou lítost nad tragickým leteckým neštěstím, k němuž dnes došlo v provincii Kvazvín v Íránu.
<P>
Dnešní rozprava je vzhledem k událostem, k nimž došlo po volbách dne 12. června, nutná. Myslím si však, že je třeba držet se správného rámce. Nesmíme vysílat nesprávný signál. Jakákoli přímá či nepřímá vazba mezi těmito událostmi a otázkou jaderného programu je zavádějící. Musíme jasně říci, že dnešním tématem je stav demokracie a lidských práv v Íránu.
<P>
Debata o nových sankcích za žádných okolností nepomůže vyřešit závažné problémy íránského lidu. Demokracii nelze vnucovat těmito prostředky. V Evropské unii musíme zesílit úsilí o demokratizaci a dodržování základních svobod, ale začleněním této otázky do rámce zásadního politického dialogu a posílením našich vazeb s občanskou společností.
<P>
Také musíme požadovat další vyšetřování stížností na podvody při volbách a znovu zdůraznit, že právo na pokojný protest je nezadatelným právem lidu každé země.
<P>
Proto musíme z tohoto místa otevřeně odsoudit násilí a požadovat, aby bylo v Íránu v praxi uplatňováno dodržování svobody projevu a vyjadřování jako v kterékoli jiné zemi na světě.
<SPEAKER ID="143" NAME="Michael Gahler" AFFILIATION="PPE">
(DE) Pane předsedající, domnívám se, že je dobré, že tuto rozpravu vedeme v prvním týdnu práce nového Parlamentu. Předsedové naší skupiny bohužel zamítli návrh usnesení. Ptám se sám sebe, o co se tu vlastně staráme.
<P>
Usnesení by pomohlo disidentům v Íránu, pokud bychom jim jasným prohlášením potvrdili, že to, co bylo oficiálně popisováno jako prezidentské volby, nijak nesplňovalo mezinárodní standardy demokracie, protože většinu kandidátů Rada dohlížitelů zamítla a protože nelze říci, že by ti, kterým bylo dovoleno kandidovat, měli rovné podmínky. Z politického hlediska proto můžeme bezvýhradně konstatovat, že oznámené výsledky voleb nepředstavují vůli íránského lidu.
<P>
Využijme jako Evropská unie aktivně naše nástroje pro demokracii a lidská práva, podpořme živou občanskou společnost nebo i právníky, jako je například Širin Ebadiová, která v Íránu hájí zadržené stoupence víry Bahá'í. Věřím, že tato politika může být nyní úspěšná, i z krátkodobého hlediska.
<P>
(Potlesk)
<SPEAKER ID="144" NAME="Ulrike Lunacek" AFFILIATION="Verts/ALE">
(DE) Pane předsedající, pane úřadující předsedo Rady, dámy a pánové, minulý týden, k mému velkému potěšení jakožto nové poslankyně, jsme na zasedání Výboru pro zahraniční politiku vyslechli projev pana Makhmalbafa, íránského filmového režiséra, který nám velmi jasně řekl, že před těmito volbami měl Írán 20% demokracii, ale po volbách, které byly dle jeho názoru podvodem, nezbyla demokracie naprosto žádná.
<P>
I já s tímto popisem souhlasím - s největší pravděpodobností byly volby podvodem a pomocí obrovského volebního podvodu byla většina íránského lidu, která volala po změně, připravena o toto právo. Pane úřadující předsedo Rady, zajímá mě zejména jedna věc: v polovině srpna se bude konat inaugurace "znovu zvoleného" pana Ahmadínežáda. O čem se nyní jedná v Radě a v členských státech? Budou na této inauguraci Evropská unie a členské státy oficiálně zastoupeny? Samozřejmě doufám, že nikoli, protože si nemyslím, že by tam po tomto volebním podvodu měla být jakákoli oficiální reprezentace Evropské unie nebo členských států, a jakkoli bych velmi hájila další dialog, neměl by na uvedené inauguraci Evropskou unii oficiálně zastupovat nikdo. Jaké je vaše stanovisko k této věci? Jak ji nyní řešíte?
<SPEAKER ID="145" NAME="Pier Antonio Panzeri" AFFILIATION="S&amp;D">
(IT) Pane předsedající, dámy a pánové, při rozpravách o zahraničně-politických otázkách, jako je dnešní téma týkající se Íránu, existuje vždy riziko, jak víme, že za aktuálními událostmi trochu zaostáváme. Není však pochyb o tom, že Evropský parlament, pokud chce, může hrát důležitou úlohu a naléhat na Evropu a mezinárodní společenství, aby braly nynější události vážně a realizovaly všechny iniciativy nutné k zajištění toho, aby proces zavádění demokratického systému v Íránu mohl skutečně proběhnout.
<P>
Poté, co mezinárodní veřejnost věnovala velkou pozornost povolebnímu období v Íránu a pouličním demonstracím, které se íránský režim snažil násilím potlačit, je důležité zajistit, aby kolem situace v zemi opět nezavládlo ticho. Realistický přístup k věci neznamená přestat si íránské otázky všímat. Je i na nás, abychom tuto pozornost udrželi, a je i na švédském předsednictví, kterému děkuji za jeho dnešní vyjádření, aby prosadilo silnou iniciativu spolu se Spojenými státy americkými, Ruskem a ostatními zeměmi s cílem změnit vývoj problémů v Íránu od demokratických práv po samotnou jadernou otázku.
<SPEAKER ID="146" NAME="Alejo Vidal-Quadras" AFFILIATION="PPE">
(ES) Pane předsedající, v několika posledních týdnech nás hluboce dojaly opakované projevy hrdinství a statečnosti íránského lidu, který se holýma rukama postavil kulometům a obuškům svých tyranů. Velký počet žen v čele demonstrací je nepochybně výrazem odhodlání Íránců žít ve skutečné demokracii.
<P>
Pane úřadující předsedo Rady, reakce Evropské unie byla příliš slabá a bázlivá. Musíme vyslat velice důrazný politický signál, abychom vyjádřili naše naprosté odmítnutí této nesnesitelné teokratické diktatury.
<P>
Řešení velmi jasně formuloval vůdce odporu v exilu, Massúd Radžáví: nejvyšší vůdce musí být svržen a dočasné shromáždění odborníků musí vyhlásit svobodné volby pod mezinárodním dohledem. Cokoli jiného bude ztrátou času a jen prodlouží tento ostudný stav.
<SPEAKER ID="147" NAME="Ria Oomen-Ruijten" AFFILIATION="PPE">
(NL) Ráda bych začala tím, že srdečně přivítám nového úřadujícího předsedu Rady pana Bildta. Jsem si samozřejmě vědoma toho, že je před ním řada velmi rušných měsíců, protože problémy světa budou spočívat především na jeho velkých a širokých ramenou.
<P>
Pane předsedající, ohledně Íránu bych chtěla uvést následující. Především, íránský režim je nepředvídatelný. Zadruhé, konstatuji, že se v režimu začínají objevovat vlasové trhliny, zejména v náboženských kruzích. Zatřetí mám dojem, že režim podporuje vše, co je na tomto světě špatné nebo zahrnuje korupci - ať na Středním východě či v Pákistánu. Začtvrté bych chtěla upozornit, že dialog ve skutečnosti není žádnou pomocí, a závěrem konstatuji, že občané správně chtějí větší svobodu a musí mít v této věci naši - evropskou - podporu.
<P>
Proto bych se vás chtěla zeptat, pane Bildte, proč nebyla Rada schopna vypracovat důraznější prohlášení a proč jsme jen naslouchali několika zemím, které vždy chtějí jednat v rozporu se stavem lidských práv?
<SPEAKER ID="148" NAME="Enrique Guerrero Salom" AFFILIATION="S&amp;D">
(ES) Pane předsedající, samozřejmě bych chtěl začít tím, že odsoudím události v Íránu a represe ze strany íránské vlády, chci se však připojit k těm, kdo byli pro to, abychom použili tlak ze strany evropských orgánů a současně pokračovali v dialogu a procesu jednání.
<P>
Z historie a zkušeností víme, že přerušení všech vztahů a autoritářskými režimy nebude mít žádný přínos ke zlepšení životních podmínek lidí, kteří v takových režimech trpí, a současně oslabuje postavení těch z nás, kdo obhajují dodržování demokracie a lidských práv v takových zemích.
<P>
Proto si myslím, že bychom měli využít všechny nástroje, které Evropské unie má, k tlaku na íránský režim, počínaje tímto Parlamentem, ale současně bychom měli pokračovat v jednání a dialogu, v dialogu, který zvláště prostřednictvím vysokého představitele pana Solany, vyvíjí tlak na režim .
<SPEAKER ID="149" NAME="Magdi Cristiano Allam" AFFILIATION="PPE">
(IT) Pane předsedající, dámy a pánové, Írán dnes představuje zásadní hrozbu pro mezinárodní bezpečnost a stabilitu: na jedné straně porušováním rezolucí Organizace spojených národů uskutečňuje svůj cíl získat jaderné zbraně, a na straně druhé opakuje svou touhu po fyzickém zničení státu Izrael.
<P>
Doufám, že Evropa se švédským předsednictvím může Íránu obecně vyslat jasný vzkaz a naznačit, že hodnoty, s nimiž nelze obchodovat, jako je právo na život, lidská důstojnost a svoboda volby, nelze oddělit od rozvoje dvoustranných vztahů, a že zejména může jasně prohlásit, že právo státu Izrael na existenci je nezadatelné a že Evropa, která na svém vlastním území přežila holocaust, nedovolí další holocaust státu a lidu Izraele.
<SPEAKER ID="150" NAME="Philippe Juvin" AFFILIATION="PPE">
(FR) Pane předsedající, rád bych začal tím, že náš Parlament vyzvu, aby se jasně vyslovil pro finanční a technické sankce vůči Íránu.
<P>
Samozřejmě existuje velmi mnoho argumentů proti sankcím, protože sankce budou mít důsledky pro život íránských občanů. Nejhorší pro íránské občany by však, pane předsedající, nebyl nedostatek způsobený těmito sankcemi; nejhorší by bylo naše mlčení, naše nečinnost. Sankce by, pane přesedající, ukázaly, že nejsme lhostejní, a to je podle mého přesvědčení to nejdůležitější.
<P>
Proto musí, pane předsedající, náš Parlament požadovat finanční sankce vůči Íránu.
<SPEAKER ID="152" NAME="Charles Tannock" AFFILIATION="ECR">
Pane předsedající, otřesná íránská teokratická diktatura se na svém lidu již provinila mnoha zločiny: počínaje věšením stoupenců víry Bahá'í po věšení homosexuálů, nyní zřejmě i oběšením 50 nevinných protestujících. Proto nás nemůže příliš překvapit, že pomocí volebního podvodu obrovského formátu Íránci přišli o volby. Jsem přesvědčen, že tato trhlina v režimu a odvaha protestující mládeže, které vzdávám poctu, nakonec přivede celou tu prohnilou vládu k pádu.
<P>
Pan Howitt nedávno na jiném zasedání navrhl, abychom vyslali volební pozorovatele Evropské unie z tohoto Parlamentu, aby potvrdili, zda skutečně došlo k podvodu. Ne, nikdy nesmíme legitimizovat žádné podvodné volby, které omezují kandidáty na základě jejich náboženské čistoty a jejichž sčítání probíhá za zavřenými dveřmi.
<SPEAKER ID="153" NAME="Carl Bildt">
úřadující předseda Rady. - Pane předsedající, velmi pozorně jsem naslouchal jednotlivým vyjádřeným hodnocením a názorům. Jak již bylo zdůrazněno, toto je velmi důležitá rozprava na nanejvýš důležité téma.
<P>
Myslím, že lze říci, že jsme jednotní v našem hodnocení toho, k čemu došlo, co jsme spatřili na televizní obrazovce a především co jsme slyšeli od lidí, kteří vědí víc, než lze v televizi vidět.
<P>
Rád bych polemizoval s tím, kdo řekl, že jsme se nevyjadřovali dost jasně. Porovnáte-li to, co řekla Evropská unie, a co řekl kterýkoli další významný světový subjekt, není pochyb, že my jsme hovořili nejjasnějším, nejdůslednějším a nejdůraznějším jazykem.
<P>
Přáli bychom si, aby naše slova měla větší účinek, než nakonec měla, ale to se často stává. Ale jakkoli jsou slova důležitá, a to je nepochybné, jednáme především o tom, co se v Íránu děje od voleb, které proběhly 12. června.
<P>
Myslím, že je důležité zaměřit se i na to, co jsme viděli v televizi před 12. červnem, protože najednou to byl jiný Írán, než na jaký jsme byli zvyklí. Objevil se bezesporu určitý prvek uvnitř hranic režimu, prvek vitality, plurality, zjevné touhy po změně, po otevřenosti, po reformě. Zvnějšku šlo jen obtížně hodnotit, zda tento prvek představoval většinu Íránců, či nikoli, ale význam těchto událostí dosvědčila přinejmenším síla tvrdých zákroků, které jsme po 12. červnu viděli. Odsuzujeme-li tedy to, co jsme viděli poté, neměli bychom zapomínat na to, co jsme viděli předtím, a na dlouhodobý význam tohoto vývoje.
<P>
Myslím, že jsme jednotní v tom, co říkáme a co si myslíme. Pane Saryusz-Wolski, pane Cohn-Bendite a pane Mauro: v podstatě se jedná o to samé, pokud se podíváme na to, co posuzujeme. Ale to nejtěžší není to, co říkáme; nejtěžší je to, co tváří v tvář této situaci uděláme. Myslím, že musíme postupovat po dvou liniích.
<P>
První je celkem jasná. Evropská unie musí jasně hájit lidská práva a demokracii, kdykoli a za jakýchkoli okolností. Ve věci politiky mohou přicházet v úvahu ještě další faktory, to by však nemělo nijak oslabovat důslednost naší obhajoby lidských práv. Musíme tedy odsoudit zabíjení, používání trestu smrti. Musíme žádat propuštění vězněných. Musíme jasně požadovat plné dodržování svobody a práv, která existují pro každého člověka v našem světě.
<P>
Zadruhé, a myslím si, že zde by mohlo dojít k určité neshodě, musíme být rovněž připraveni zasáhnout. Říkám to a uznávám, že je to daleko složitější politika než stát opodál, nedělat nic nebo se pokoušet o izolaci: to je snadné; angažovat se je těžké. Pan Kelam narážel na naše určité historické zkušenosti a s nimi spojené vyvažování postojů. Ale to, že v Evropě máme jistou historickou zkušenost, která se zde ani trochu neodráží, nám snad umožňuje vydat se touto cestou.
<P>
Nikdy bychom neměli věřit, že diplomatický dialog může vyřešit každý problém, který zde byl zmíněn: nemůže. Do této konkrétní rovnice vstoupí další činitelé. Ale neměli bychom ani zapomínat, že existují určité otázky, které se musíme snažit vyřešit diplomatickým dialogem. Mám na mysli osoby zaměstnané na britském velvyslanectví nebo francouzského studenta a ostatní, o nichž nyní musíme jednat v dialogu.
<P>
Pocházím ze země, kde má 1 % občanů kořeny v Íránu. Stěhují se tam a zpět. Máme konzulární problémy v takovém rozsahu, který je těžké pochopit. Musíme být připraveni se zapojit, pomoci jednotlivcům v různých případech, aniž bychom věřili, že se tím vyřeší všechno najednou.
<P>
Máme tu i zmiňovanou jadernou problematiku. Někdo si může myslet, že pro ni existují daleko jednodušší řešení. Nemyslím si, že existuje nějaké řešení, pokud se v této věci nezapojíme do skutečného diplomatického dialogu. To jsou další otázky, v nichž se musíme angažovat.
<P>
V nynější situaci to bude samozřejmě náročnější a obtížnější, to je nepochybné, a myslím si, že diskuse ve Výboru pro zahraniční věci minulý týden poukázala na některé obtížné volby a některá složité rozhodnutí, která musíme učinit nejen v nadcházejících týdnech, ale i nadcházejících měsících, ne však o moc později. Zde se musíme angažovat - vy, my v Radě a my jako Evropané - s dalšími významnými mezinárodními subjekty, nejen s Američany s novým a dobrým přístupem Obamovy vlády, ale i s ostatními, s Radou bezpečnosti OSN, Ruskem, Čínou a širším světovým společenstvím. Jen tehdy můžeme doufat, že budeme schopni začít řešit nejen bezprostřední problémy, ale i jiné otázky, které je třeba řešit.
<P>
Jsem za tuto rozpravu vděčný. Myslím, že upozornila na jasnou jednotnost v otázce obrany našich hodnot, ale rovněž upozornila na některá složitá rozhodnutí a vyvažující kroky, které musíme v nadcházejících měsících a letech učinit. Vím, čeho chceme dosáhnout; musíme se také snažit toho dosáhnout. Ale nemyslím si, že to bude jednoduché. Mohu vás ujistit, že Rada se všemi aspekty této konkrétní problematiky bude velice intenzivně zabývat.
<P>
(Potlesk)
<SPEAKER ID="155" NAME="Daniel Cohn-Bendit" AFFILIATION="Verts/ALE">
(FR) Pane předsedající, omluvte mě, prosím, ale právě jsem obdržel jistou informaci a rád bych ji sdělil Radě a všem kolegům poslancům.
<P>
Natalia Estemirova, která byla kandidátkou na Sacharovovu cenu Evropského parlamentu, byla dnes ráno v Grozném unesena a je zadržována neznámými únosci. Vyzývám Radu, Komisi a poslance Evropského parlamentu, aby vyjádřili protest, aby si Moskva byla vědoma, že na Natalii Estemirovou myslíme.
<SPEAKER ID="156" NAME="Předsedající">
Rozprava je ukončena.
<SPEAKER ID="157" NAME="Richard Howitt" AFFILIATION="S&amp;D">
Pane předsedající, chci jen uvést věci na pravou míru, protože kolega pan Tannock citoval mé jméno.
<P>
Minulý týden jsem nepožadoval pozorovatele z Evropské unie, v předešlé rozpravě jsem velmi jasně uvedl, že pokud by k tomu opravňovaly okolnosti, mohla by Evropská unie vyslat pozorovatelskou misi pro íránské volby. Avšak právě to, že Komise neměla odvahu to udělat, nám nyní působí skutečné, odůvodněné a objektivní obavy ohledně průběhu těchto voleb.
<P>
Lituji, že pan Tannock nebyl přítomen v Parlamentu, aby to v rozpravě předtím slyšel, a doufám, že jsem snad věc uvedl na pravou míru.
<SPEAKER ID="158" NAME="Předsedající">
Rozprava je ukončena.
