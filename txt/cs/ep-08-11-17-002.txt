<CHAPTER ID="002">
Přivítání
<SPEAKER ID="006" NAME="Předseda">
Dámy a pánové, EuroMedScola zde ve Štrasburku dokončila včera a dnes svůj program. S radostí jsme uvítali více než 250 mladých lidí ve věku od 16 do 18 let z evropských zemí a ze středomořského regionu, jinými slovy z oblasti Středomořské unie, mezi nimi lidi z 27 členských zemí Evropské unie a našich partnerských zemí v oblasti, což dohromady představovalo 37 zemí.
<P>
Účastníci nyní zaujali místa na galerii. V průběhu těchto dvou dní diskutovali o široké škále témat, včetně životního prostředí, přistěhovalectví, rovnoprávnosti, úlohy občanů ve společnosti, vzdělávání a řadě dalších problémů. Jedná se o projev spolupráce mezi Evropskou unií a zeměmi na jižním pobřeží Středozemního moře.
<P>
Byli zde studenti z Izraele, Palestiny, arabských států a ze všech zemí Evropské unie a já bych nyní rád přivítal naše mladé přátele na galerii. Šlo o skvělou událost a já jsem skutečně potěšen, že jsem měl příležitost se s vámi setkat. Tak tedy ještě jednou, srdečně vás vítám v Evropském parlamentu.
