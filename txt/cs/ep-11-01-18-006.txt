<CHAPTER ID="006">
Hodnocení belgického předsednictví Rady (rozprava) 
<SPEAKER ID="060" NAME="Předseda">
Vážení kolegové, vážené kolegyně, dovolte mi, abych přivítal předsedu vlády Yvese Letermeho. Před půl rokem jsme představovali belgické předsednictví. Nyní představujeme výsledky, kterých belgické předsednictví dosáhlo: jsou to právní předpisy, Evropská služba pro vnější činnost, finanční dohled, občanská iniciativa, rozpočet - o všech těchto bodech budeme jednat.
<P>
Vítám rovněž pana předsedu Barrosa, který je zde dnes s námi, a vás všechny.
<P>
Další bodem jsou prohlášení Rady a Komise týkající se hodnocení belgického předsednictví Rady.
<SPEAKER ID="062" NAME="Yves Leterme" LANGUAGE="FR">
Pane předsedo, pane Barroso, vážené dámy, vážení pánové, i když se to zde, v jednacím sále Evropského parlamentu může zdát být nevhodné, chtěl bych nicméně zahájit své vystoupení slovy významného severoamerického myslitele Ralpha Waldo Emersona, který řekl, cituji:
<P>
úřadující předseda Rady. - "Do not go where the path may lead. Go instead where there is no path and leave a trail."
<P>
úřadující předseda Rady. - (FR) Jinými slovy: "Nechoďte vyšlapanými cestami. Vydejte se tam, kde ještě žádné nejsou, a zanechte za sebou stopu."
<P>
Dámy a pánové, a přesně to jsme společně s vámi všemi v těchto posledních šesti měsících dělali. Belgie, moje země, byla vyzvána, aby převzala rotující předsednictví Evropské unie poté, co vstoupila v platnost Lisabonská smlouva.
<P>
Je pravda, že jsme se nepouštěli do zcela neznámých vod, ale i tak bylo třeba stanovit kritéria pro nové fungování Evropské unie podle nové smlouvy, s novými orgány, které Evropská unie zřídila. Proto jsme v souladu s belgickou tradicí, tradicí naší země, vynaložili veškeré úsilí, abychom umožnili optimální fungování všech orgánů, a vytvořili správné precedenty.
<P>
Dámy a pánové, myslím, že mohu říci, že Evropská unie, tak jak byla uspořádána v rámci Lisabonské smlouvy, dnes funguje a funguje dobře. Unie si vytvořila nový nástroj pro dohled nad finančním odvětvím, který by měl, doufejme, zabránit vzniku nových krizí, jako je ta, s níž se dosud potýkáme a snažíme se z ní vymanit. Došlo k pokroku v otázce správy ekonomických záležitostí. Bylo dosaženo dohody o rozpočtu na rok 2011, a co je nejdůležitější, za těchto šest měsíců bylo mezi Parlamentem a Radou uzavřeno celkem téměř čtyřicet dohod legislativní povahy.
<P>
Dámy a pánové, naše odhodlání respektovat literu i ducha Lisabonské smlouvy bylo volbou pro budoucnost Evropské unie, investicí do stále užší evropské spolupráce. Abychom tohoto cíle dosáhli během našeho
<P>
předsednictví, řídili jsme se dvěma hlavními zásadami.
<P>
Za prvé jsme nechtěli prosazovat vlastní zájmy. Svůj program, tedy belgický program s jeho pěti prioritami, jsme proto začlenili do evropské agendy, do programu Komise, do dynamického procesu vytvářeného hlavami států a předsedy vlád na úrovni Evropské rady, do programu trojky, kterou tvoříme se svými španělskými a maďarskými kolegy.
<P>
(NL) Za druhé, dámy a pánové, protože jsme stejně tak nechtěli vnucovat nějakou belgickou agendu, rozhodli jsme se pro to, co bych nazval integrovaným předsednictvím. Snažili jsme se účinným způsobem úzce spolupracovat se všemi evropskými orgány a současně respektovat literu a ducha Lisabonské smlouvy a plnit pouze úlohu prostředníka.
<P>
Spolupracovali jsme se všemi zúčastněnými stranami, samozřejmě s Parlamentem a Komisí, ale také s novým stálým předsedou Rady a vysokou představitelkou, a pochopitelně s členskými státy, domnívám se však, že mohu prohlásit, že po celou dobu našeho předsednictví jsme zvláště usilovali o konstruktivní a otevřenou spolupráci s Parlamentem, jehož pravomoci byly podle nových pravidel významně posíleny.
<P>
Dnes by nepochybně byla na místě určitá skromnost, ale musím říci, že společně s vámi se nám dařilo tuto metodu účinně uplatňovat. Kromě toho, dámy a pánové, Evropská unie dnes více než kdy předtím představuje vzájemnou souhru mezi orgány a členskými státy. Myslím si, že tento způsob fungoval a může fungovat i nadále, protože důraz byl a je kladen na výsledky, nikoli na budování si vlastního obrazu. To se týká našeho předsednictví, ale platí to ve skutečnosti také pro Evropský parlament, i když to musíte posoudit sami.
<P>
Pane předsedo, dámy a pánové, chtěl bych vám nicméně jménem belgické vlády a jménem svých kolegů, kteří převzali rotující předsednictví, vyjádřit své uznání a poděkování za spolupráci. Myslím, že mohu říci, že většina dohod, kterých jsme dosáhli, byla nakonec přijata velmi velkou většinou. To svědčí o kvalitě vašich rozprav a o tom - což by mělo evropské občany uklidnit - že jste si za svou prioritu zvolili to, co je dobré pro Evropu, a stavíte ji vysoko nad své vnitrostátní zájmy.
<P>
Nicméně, dámy a pánové, těchto šest měsíců uplynulo. Nemůžeme se samozřejmě stále ohlížet do minulosti. V příštích měsících a letech nás skutečně čeká více práce než kdy dříve, protože naše unie, naše společnost čelí mimořádně významným výzvám. Nyní bych je chtěl ve stručnosti zmínit.
<P>
První výzvou je nepochybně navázat na to, s čím jsme začali v uplynulých šesti měsících, a to je správa ekonomických záležitostí. Hned od začátku půlročního funkčního období jsme společně usilovali o přijetí nezbytných opatření k odvrácení krize v eurozóně. Nicméně potírat příznaky, které jsou doposud zřejmé, nestačí. Hrozby, kterým čelí řada zemí eurozóny, ukázaly, že měnová unie skutečně nemůže fungovat sama o sobě bez hospodářské unie, bez většího hospodářského sbližování. Musíme proto důrazně naléhat na větší hospodářskou soudržnost, větší soudržnost v oblasti fiskální, hospodářské a sociální politiky členských států.
<P>
Správa ekonomických záležitostí také vyžaduje přísnou kontrolu rozpočtových a strukturálních politik členských států unie. Musíme plně využít evropského semestru, při jehož zavedení bylo k tomuto účelu přihlédnuto. Návrat k rozpočtové kázni by neměl být pouze nezávazným cílem, musí být ověřitelný a v případě potřeby vynutitelný na evropské úrovni. Nejedná se zde samozřejmě o samoúčelnou kázeň, zdravé veřejné finance jsou naprosto nezbytné, pokud máme znovu zajistit udržitelný růst, důvěryhodný růst, který vytváří pracovní příležitosti pro naše občany. Tato pracovní místa jsou samozřejmě nezbytně nutná pro udržení našeho velmi specifického evropského sociálního modelu, který jde ruku v ruce s politickou a hospodářskou svobodou, sociální solidaritou a ekologickou odpovědností za životní prostředí.
<P>
úřadující předseda Rady. - (DE) Evropská unie musí používat nové nástroje, které zavádí pro účinnou kontrolu finančních trhů. Tyto nástroje mají být připraveny k použití do konce tohoto roku. To je naprosto nezbytné, aby se zabránilo jakémukoli novému výkyvům na trzích.
<P>
Hospodářské sbližování, sledování možností vnitrostátní rozpočtové a strukturální politiky, nové nástroje pro kontrolu finančních trhů - to všechno může vyvolat dojmem, že aparát Evropské unie se brzy může stát dosti těžkopádným a složitým. Samozřejmě je také třeba očekávat, že důslednější kontrola vnitrostátních politických rozhodnutí členských států se neobejde bez diskusí a zdrojů napětí. To by nás však nemělo odradit, neboť to je součástí podstaty evropské integrace.
<P>
Druhou oblastí, kde toto musíme dělat - kde musíme udržet tempo - je úloha Evropské unie ve světě. V této oblasti jsme dosáhli pokroku. Díky našemu koordinovanému úsilí a jednotnému zastoupení jsme skutečně posílili svou váhu v rámci skupiny zemí G20. V posledních měsících začala Evropská unie budovat své vlastní diplomatické zastoupení po celém světě. Tyto kroky jsou dobré, ale je nutno je posílit.
<P>
Evropská unie, a to je pravda, se k většině problémů ve světě vyjadřuje jednohlasně, ale pouhá slova nestačí. Unie si musí jednoznačně získat větší vliv, musí být schopna jednat rozhodným způsobem a stát se skutečně vlivným a mocným prvkem v tomto multipolárním světě.
<P>
Za třetí se musíme zabývat finančním výhledem Evropské unie. Je pravda, že teď není doba, kdy vlády mohou uvažovat o mohutnějším navýšení svých příspěvků do rozpočtu Unie, ale zároveň se nemůžeme vyhýbat diskusi o dlouhodobém finančním výhledu.
<P>
Tento parlament vyslyšel sliby o budoucích konzultacích, o koncepci budoucího financování Evropské unie a o metodách a prostředcích. Unie nemůže existovat, aniž by měla předem zajištěno financování, musí se řídit dlouhodobým výhledem.
<P>
V neposlední řadě chci říci, že budeme schopni dostát těmto výzvám pouze tehdy, pokud více než kdy dříve budeme věřit sami v sebe. Rád bych citoval slova francouzského myslitele a spisovatele Andrého Frossarda o této výzvě pro příští roky. Nejprve uvedu citaci ve francouzštině a potom její překlad.
<P>
úřadující předseda Rady. - (FR) "L'Europe cherche, avec raison, à se donner une politique et une monnaie communes mais elle a surtout besoin d'une âme".
<P>
Evropa se zcela správně chce vybavit společnou politikou a měnou, ale ze všeho nejvíce potřebuje duši".
<P>
Opravdu potřebujeme duši, vážené kolegyně a kolegové. Musíme věřit sami sobě a tomu, co jsme dosáhli, a nikoli se omlouvat za to, kdo a co jsme. Nesmíme zapomínat, že dříve, než byl trh, než byla měna, než byla řada orgánů, byla Evropská unie - naše unie - vizí, vírou, snem. Byl to sen o míru na tomto kontinentě, který ničilo tolik válek.
<P>
Doslechl jsem se, že už je tak trochu passé mluvit v Evropě o míru s generacemi, které nikdy nepoznaly válku. Mohu jen říci: "Rozhlédněte se kolem sebe." Podívejte se například na všechny ty uprchlíky, kteří k nám prchají před válkou, před ozbrojenými konflikty, před tyranií. Tito uprchlíci určitě nebudou pohlížet svrchu na cíle projektu, který má šířit mír a bezpečnost téměř po celém kontinentu. A tito uprchlíci - tito lidé - touží, stejně jako mnoho lidí všude na světě, mít práva a svobody, které velmi mnoho našich občanů tak snadno považuje za samozřejmost.
<P>
Stejně tak jako jde v Evropské unii o mír, jde také o svobodu, demokracii, základní občanská práva a o právní stát pro naše občany i pro naše přistěhovalce. Věříme, že každý člověk má právo na lidskou důstojnost, což znamená právo žít plnohodnotný život, nikoli život kolenou porobě, a právo myslet a hovořit a vyznávat svou víru svobodně.
<P>
V hojně citovaném prohlášení Jean Monnet uvedl, že ničeho není možno dosáhnout bez lidí, ale nic nepřetrvá bez institucí. To platí dnes, stejně jako v době, kdy to řekl, ale na druhou stranu je také pravda, že instituce budou skomírat, pokud je nepovedou lidé se silným přesvědčením. Musíme mít na paměti, že občané nás budou následovat pouze tehdy, dáme-li jim nějakou vizi, dáme-li jim nějaký sen.
<P>
Na závěr přeji Maďarsku co nejvíce úspěchů nyní, když převzalo štafetu předsednictví. Jsem si jist, že pochodeň evropského snu o míru, evropského snu o svobodě a cíl stále silnější Unie bude držet vysoko.
<P>
(Potlesk)
<SPEAKER ID="070" NAME="José Manuel Barroso" LANGUAGE="FR">
Pane předsedo, pane Leterme, dámy a pánové, díky účinnosti a soustředěnosti, pragmatismu a duchu pospolitosti dosáhla Evropská unie významného pokroku během belgického předsednictví, což si zaslouží náš obdiv a naše uznání.
<P>
Jménem Evropské komise bych chtěl vyjádřit své upřímné blahopřání ministerskému předsedovi panu Letermemu, celému jeho vládnímu týmu, státní správě a všem Belgičanům, kteří pro úspěch předsednictví udělali, co bylo v jejich silách.
<P>
Bylo to výborné a důležité předsednictví v tolik citlivé a podnětné době pro budoucnost Evropské unie. Jen zřídka bylo nutno čelit tak důležitým výzvám a tak zásadním problémům. Celé ty dlouhé měsíce hluku a zběsilosti - prominete-li ten výraz - belgické předsednictví pevně udržovalo kurz evropských politik. Jeho kroky vždy vycházely ze základního smyslu existence Evropské unie, solidarity všech ve společném evropském zájmu. Jeho činnost nám rovněž umožnila nalézt tu nejlepší cestu vpřed k dosažení našich hlavních cílů, a sice stability a oživení růstu vytvářejícího pracovní příležitosti.
<P>
Byly to měsíce, kdy Evropa stále ještě žila v rytmu bouřlivého vývoje finanční krize a státního dluhu. Všechny zraky byly upřeny na budoucnost eurozóny a na naše odhodlání bránit ji. Když říkáme, že pro obranu stability eurozóny jako celku podnikneme vše, co je v našich silách, určitě nejde o prázdná slova. Není to nic více a nic méně než vyjádření pevné politické vůle k obraně našeho společného osudu. Budoucnost eurozóny a budoucnost Evropské unie jsou dvě strany jedné mince. Chceme, aby tato budoucnost byla pro nás a pro budoucí generace stabilní a prosperující. To vždy bylo a nadále zůstává smyslem evropské integrace a duchem Společenství.
<P>
Základní reformy, k nimž jsme se zavázali, ukazují, že si plně uvědomujeme výzvu, před kterou Evropská unie stojí. Musíme se přizpůsobit novým politickým, hospodářským a strategickým skutečnostem rychle se měnícího globalizovaného světa. Musíme se dokázat přizpůsobit a zároveň zdůrazňovat naše hodnoty, hájit naše zájmy a posílit naši důvěryhodnost a vliv na mezinárodní scéně.
<P>
Základní rozhodnutí, která jsme přijali na posílení evropské správy ekonomických záležitostí společně s řešením naší makroekonomické nerovnováhy, jsou jádrem tohoto pokroku. Nejsou volbou, nýbrž nutností. Doufám, že během tohoto půlročního období přijme Evropský parlament a Rada návrhy na správu ekonomických záležitostí.
<P>
V zásadě není otázkou, kdo mezi různými politickými subjekty bude vítězem nebo poraženým, ale zda každý z nás je ochoten spolupracovat a zároveň plně respektovat naše vzájemné výsady. Otázkou v podstatě je, zda Evropská unie jako celek vyjde jako vítěz nebo poražený. Odpověď je jasná, pokud neposílíme svou správu ekonomických záležitostí, tratit budeme všichni, eurozóna i celá Evropská unie.
<P>
Pokud neposílíme svou správu ekonomických záležitostí, prohrajeme zápas o stabilitu, růst a zaměstnanost v Evropě. Pokud neposílíme svou správu ekonomických záležitostí, dnešní silné vazby se mohou zítra stát slabým článkem. A pokud neposílíme svou správu ekonomických záležitostí, ztratíme svou důvěryhodnost na mezinárodní scéně.
<P>
I když otázky správy ekonomických záležitostí a makroekonomické nerovnováhy jsou rovněž otázkami globálními a diskutuje se o nich, zejména v rámci skupiny zemí G20, jak bychom si mohli zachovat důvěryhodnost a vliv u našich zahraničních partnerů, kdybychom nebyli schopni nenaleznout pro ně řešení ani na úrovni EU? Říkám to po důkladném zvážení všech svých slov: jde totiž o existenční otázku Evropské unie. Jednáme a prosazujeme se jako Unie, nebo trpně vyčkáváme a necháváme se odsouvat na okraj. V sázce je skutečně náš společný osud.
<P>
Naštěstí kráčíme na cestě prosazení se kupředu. Chci proto co nejupřímněji poblahopřát belgickému předsednictví. Dohoda dosažená na zasedání Rady pro hospodářské a finanční záležitosti (ECOFIN) dne 17. září vyústila v zavedení nových cyklů správy ekonomických záležitostí pod názvem evropský semestr. První krok byl učiněn minulý týden předložením ročního přezkumu o růstu vypracovaného Evropskou komisí, kde jednoznačně uvádíme tři priority, na které musíme zaměřit své úsilí, a to posílení makroekonomické stability - především prostřednictvím důsledné fiskální konsolidace - strukturální reforma a nárůst počtu pracovních míst.
<P>
Také jsme dosáhli významných úspěchů v oblasti finančního dohledu, zejména přijetím nové evropské architektury finančního dohledu, která se začala uplatňovat od 1. ledna 2011 na základě zřízení Evropské rady pro systémová rizika a tří nových orgánů finančního dohledu určených pro trhy, banky a pojišťovny.
<P>
Během těchto šest měsíců se nám podařilo zajistit dohody o správě spekulativních fondů a jiných alternativních investičních fondů a rovněž o ratingových agenturách. Pro naše občany nejsou úsporná opatření nějakým mlhavým pojmem, nýbrž tvrdou každodenní realitou jejich života. Nad celou Evropou se rozprostírá mnoho starostí a obav, ale zároveň i velká očekávání, že příliš dlouho odkládané reformy budou konečně dokončeny, že se evropský rozměr stane nedílnou součástí řešení a že Evropa bude hájit své projekty, své hodnoty a své zájmy ve světě.
<P>
Je proto důležité co nejvíce informovat o tom, co Unie dělá pro oživení udržitelného růstu vytvářejícího pracovní příležitosti a pro budování spravedlivější a k životnímu prostředí ohleduplnější evropské společnosti.
<P>
Chtěl bych rovněž upozornit na některé další úspěchy, zejména v oblasti zahraniční politiky a vnějších vztahů. Jedním z takových úspěchů je dohoda o volném obchodu s Jižní Koreou podepsaná dne 6. října, což je jednoduše ta nejambicióznější obchodní dohoda, kterou kdy Evropská unie uzavřela a která musí zůstat měřítkem pro naše budoucí dvoustranné obchodní dohody.
<P>
Na rozdíl od očekávání některých pesimistů se v Cancúnu podařilo dosáhnout určitého pokroku směrem k vytvoření mnohostranného systému v boji proti změně klimatu. Cancún rovněž poukázal na důležitost spolupráce mezi předsednictvím a Komisí, která dává hlasu Evropy na mezinárodní scéně na jednotnosti a slyšitelnosti.
<P>
Pokud jde o praktické výsledky, chtěl bych také pochválit dohodu, které bylo během belgického předsednictví nakonec dosaženo v oblasti dopravy a která se týká otázky euroznámky. To je pro naše občany velmi důležité.
<P>
Chtěl bych také vzdát hold belgickému předsednictví za to, jak příkladně zajistilo respektování a provádění hlavních inovací Lisabonské smlouvy. Využilo všech svých vyjednávacích schopností k dosažení skvělého výsledku při obtížném jednání o rozpočtu Evropské unie pro rok 2011 podle nových rozpočtových pravidel Smlouvy. Byla to ta nejlepší názorná ukázka evropského ducha a jeho kultury kompromisu. Komise je hrdá na to, že k tomuto výsledku přispěla.
<P>
Zítra v rámci plnění svých závazků vůči Parlamentu budu mít první schůzku s předsedou Evropského parlamentu, panem Buzkem, a s předsedou vlády Orbánem, který převzal rotující předsednictví v Radě, abychom jednali o přijetí dalších kroků v otázce rozpočtu.
<P>
Rok 2010 byl náročným rokem a někdy velmi náročným. Nakonec však byl velmi produktivní. Právě za předsednictví dvou zemí, Belgie, ale také Španělska, pokročila evropská integrace výrazně kupředu. Vidím v tom sílu naší Unie a řádné fungování našich orgánů. Je nyní na třetí zemi trojky, Maďarsku, aby tuto dynamiku udrželo.
<P>
Důležitá rozhodnutí, která jsme přijali v uplynulém roce, jsou důkazem toho, že my všichni, Parlament, Rada, Komise, členské státy, víme, co musíme udělat, abychom zajistili stabilní a prosperující evropskou budoucnost. Pokud jsme si vědomi toho, co musíme udělat, musíme to udělat nyní. Vůli k tomu, jak jsme řekli, máme, nyní musíme ukázat, že jsme skutečně schopni dostát svým politickým závazkům, aniž bychom je zmírňovali, oslabovali a aniž bychom se nechali zlákat náznaky oživení.
<P>
Musíme sjednotit své postupy, ukázat, že nejsou reakcí na tlak krize na trzích, nýbrž důrazným potvrzením naší vůle žít společně v této Unii míru, solidarity a svobody.
<SPEAKER ID="071" NAME="Jean-Luc Dehaene" LANGUAGE="NL">
Pane předsedo, belgickému předsednictví se právem dostalo chvály ze všech stran. Vy a vaši kolegové, pane premiére, se můžete postavit za pozoruhodnou řadu úspěchů. Nebudu se vyjadřovat ke konkrétním úspěchům, ale spíše bych zdůraznil zlatý standard, který jste stanovili pro předsednictví. Konec konců belgické předsednictví v Radě bylo první, které zastávalo úřad plně v novém institucionálním rámci Lisabonské smlouvy. To samo o sobě byla výzva.
<P>
Smlouva zásadním způsobem změnila institucionální rámec, jak jsem již uvedl ve své zprávě o předchozím období. Z Evropské rady a Rady se nyní zjevně staly dva samostatné orgány, z nichž každý má vlastní předsednictví. Další novinkou je to, že Smlouva používá naprosto stejné formulace pro popis mandátu Rady jako pro popis mandátu Parlamentu. Nelze se zbavit dojmu, že některým členům Rady dělalo určité potíže přizpůsobit se novému vztahu mezi Parlamentem a Radou. Jasně to vyplynulo na povrch během rozpravy o rozpočtu.
<P>
Toto však nelze tvrdit o belgickém předsednictví. Po konzultaci s Komisí a Parlamentem vynaložilo úsilí hlavně na provádění evropského legislativního programu. Na prvním místě vždy stály evropské priority. To také částečně vysvětluje úspěch belgického předsednictví. V minulosti se jednotlivá předsednictví až příliš často snažila proti evropským agenturám prosazovat své národní priority. V tomto případě tomu tak není, a proto Evropa v průběhu tohoto předsednictví skutečně pokročila kupředu. Náročná debata o rozpočtu vedená za belgického předsednictví nastavila směr pro jeden z nejobtížnějších úkolů, které bude Unie v příštích letech řešit, a to vytvoření nového finančního rámce. Belgie obdržela slib od předchozích předsednictví, že do debaty o tomto víceletém finančním rámci se zapojí Parlament. Pokud jde o Komisi, zavázala se, že v rámci svého návrhu víceletého plánu vypracuje návrhy na vlastní finanční zdroje Unie, a to je podstatné. Parlament proto zajistí, aby Komise i každé další předsednictví tyto závazky dodržovaly.
<SPEAKER ID="072" NAME="Hannes Swoboda" LANGUAGE="DE">
Pane předsedo, pane premiére Leterme, členové úřadujícího předsednictví, pane Barroso, tento týden máme možnost porovnat dvě předsednictví, jedno právě ukončené a jedno, které právě začalo. Pokud jde o belgické předsednictví, musím říci, že odvedlo skvělou práci - za to upřímné díky. Dokázali to i navzdory složitým podmínkám - domácí politická situace není úplně jednoduchá, nově je zde Lisabonská smlouva, a ani vztah k Evropské radě se nehledá snadno. Belgické předsednictví se však jasně zacílilo na Evropu. Chtěli posunout Evropu kupředu.
<P>
Na rozdíl od toho jsme v případě maďarského předsednictví - zcela jistě až doposud - byli svědky předsednictví, které věnuje více pozornosti domácím záležitostem, jinými slovy udržení se u moci doma, konkrétně v souvislosti s velmi kontroverzním zákonem o sdělovacích prostředcích, o kterém budeme později také jednat. Doufám, že se pan Orbán se velmi důkladně ohlédne za průběhem belgického předsednictví, a možná si z něj vezme trochu příklad.
<P>
Pane Leterme, hovořil jste o správě ekonomických záležitostí. V tomto ohledu nemohu než potvrdit to, co řekl pan Barroso. Je to jen buď anebo. Buď půjde o další ke krizi směřující vývoj v Evropě - a to nejen v eurozóně - nebo o pokus vytvořit účinnou ekonomickou správu založenou na spolupráci všech členských států, ale také na vysoké účasti Komise. Pane Barroso, víte, že v tomto směru máte naši plnou podporu. V této oblasti jste toho dosáhli hodně, pane Leterme, ale nyní musíme jít dále a musíme učinit další kroky.
<P>
Řekl jste, že se jedná v první řadě o spolupráci v oblasti daňové, fiskální a sociální politiky. Tím se dostávám ke druhému bodu, kde si toto belgické předsednictví vedlo znamenitě, a to k sociálnímu rozměru. Domnívám se, že všichni máme zájem - i když možná v různé míře - aby se tento sociální rozměr odpovídajícím způsobem rozvíjel. Sociální Evropa neznamená, že v oblasti sociální politiky Evropy se bude řešit úplně všechno, spíše to například znamená to, o čem jste hovořil a co jste udělal v boji s chudobou. Člověku je stydno, když vidí, že chudoba v Evropě vlastně do jisté míry narůstá. To platí i pro to, co jste řekl o narůstající nerovnosti v rozdělení příjmů. Během svého předsednictví jste dali jasně najevo, že to není jen otázka sociální, ale také ekonomická. Větší chudoba a větší sociální nerovnost znamená rovněž ztrátu konkurenceschopnosti. To bylo prokázáno hospodářsky, ekonomicky a empiricky. To, co jste řekl, je velmi důležité.
<P>
Neméně důležité je to, co jste řekl o Evropě občanů. Jako konkrétní příspěvek jste spolu s panem Šefčovičem a poslanci této sněmovny předložili evropskou občanskou iniciativu. Bude to významný krok vpřed, pokud ji proevropské síly zároveň vhodně využijí k tomu, aby přiblížili Evropu občanům.
<P>
Belgii samozřejmě přejeme i do budoucna všechno nejlepší. Není zanedbatelné, jak se subjekty na politické scéně chovají. Doufám, že všechny politické síly v Belgii se vynasnaží najít skutečný konsenzus. Je těžké říkat lidem v regionu postiženém krizí, že by se přece měli dohodnout, že by přece měli společně pracovat na důležitých úkolech, když se to nedaří v Belgii - v jednom ze srdcí Evropské unie.
<P>
V tomto smyslu vám přeji všechno nejlepší. Byli jste v
<P>
mnoha ohledech příkladným předsednictvím. Doufám, že další, následující předsednictví si z vás vezmou příklad.
<P>
(Potlesk)
<P>
(Řečník souhlasil s přijetím otázky postupem modré karty podle čl. 149 odst. 8)
<SPEAKER ID="073" NAME="Krisztina Morvai" AFFILIATION="NI">
Pane předsedo, chtěla bych se zeptat pana Swobody, jak se odvažuje kritizovat maďarské předsednictví, které sotva začalo. Ani o něm nic neví. Proč místo toho nekritizuje své soudruhy ve skupině socialistů, kteří stříleli na vlastní občany v den 50. výročí revoluce v roce 1956 a kteří svévolně uvěznili stovky lidí? Měl by se jich zeptat a zkritizovat je.
<SPEAKER ID="074" NAME="Hannes Swoboda" AFFILIATION="S&amp;D">
Pane předsedo, znám tento druh argumentu, kdy se prohlašuje, že pokud kritizujete vládu, kritizujete její občany. Tak tomu bývalo v dřívějších dobách i u nás.
<P>
Pojďme si udělat jasno. My jsme tu debatu nezačali. Byla to maďarská vláda s tímto - jak jsem zde řekl - sporným zákonem. Je to zákon velmi zpochybňovaný mnoha maďarskými občany, kteří trpěli v době komunismu a za nacistického režimu. Bojí se, že jejich svoboda projevu je ohrožena. Touto věcí je třeba se zabývat.
<SPEAKER ID="075" NAME="Guy Verhofstadt" LANGUAGE="NL">
Pane předsedo, navrhuji, abychom o maďarském předsednictví diskutovali zítra. Neměli bychom všechny věci míchat dohromady, nebo jinak se ministerský předseda Leterme bude muset vyjádřit k novému zákonu o sdělovacích prostředcích a to, domnívám se, není jeho úkolem.
<P>
Úlohou Parlamentu, dámy a pánové, je schvalovat a sledovat právní předpisy, což také znamená zaujmout kritické stanovisko, když se něco pokazí, když se věci nacházejí ve špatném stavu, ale také učinit pochvalu, když se něco skutečně podaří. Dá se říci, že belgické předsednictví bylo dobré, velmi dobré, a že to byl úspěch díky úsilí mnoha lidí, jak z belgické vlády, tak z řad diplomatů, stálého představitele, zástupce stálého představitele a všech těch, kteří na dosažení úspěchu každý den pracovali.
<P>
Byl to úspěch, který nikdo nepředpokládal, protože jsme my všichni, pane premiére, museli neustále čelit otázce našich voličů, kteří se ptali, jak může úřednická vláda zajistit úspěšné předsednictví? Podle mého názoru to bylo vůbec poprvé, kdy jsme měli skutečně evropskou vládu, protože to byla vláda, která se starala pouze o evropské záležitosti a evropské otázky a která nebyla rozptylována vnitrostátními záležitostmi.
<P>
To téměř zní jako výzva jiným vládám, aby byly vládami úřednickými, když přebírají předsednictví Evropské unie, aby se tak šest měsíců mohly soustředit na Evropu, namísto toho, aby ji občas vtěsnaly mezi jiné otázky.
<P>
Myslím si, že belgické předsednictví bylo úspěšné hlavně z jednoho důvodu (podívejte se na finanční dohled, zajišťovací fondy, ratingové agentury), toto předsednictví totiž pochopilo, že podle nové Smlouvy musíme usilovat o "více Evropy", a snažilo prosadit "více Evropy" v Radě. To nelze říci o každém předsednictví. Jean-Luc Dehaene má pravdu, když říká, že skutečně existuje řada členských států, které stále ještě nechápou, že se základní pravidla se změnila.
<P>
Základní pravidla se změnila a belgické předsednictví je první, které to pochopilo. Pokud jsme dokončili uspořádání evropského dohledu, čímž bylo cílů Evropského parlamentu konečně dosaženo, pak je to proto, že belgické předsednictví sdělilo našim kolegům v Radě: "To nebude fungovat, je nutné řešení v evropském duchu", na rozdíl od řešení, které vypracovali ministři financí v prosinci 2009.
<P>
Totéž bych řekl o evropském patentu. Byl to důležitý průlom, pane předsedo. Chtěl bych vás a všechny ostatní poslance, vyzvat k tomu, abyste velmi rychle dali tomuto patentu zelenou do Evropského parlamentu, aby se tak po více než 20 letech mohl stát konečně skutečností.
<SPEAKER ID="076" NAME="Isabelle Durant" LANGUAGE="FR">
Pane předsedo, jak již přede mnou řekli jiní, je nepochybně pravda, že belgičtí političtí inženýři byli až dosud lepší za hranicemi než doma. V každém případě to vítám a blahopřeji vám. Belgický tým odvedl dobrou práci a to je velmi dobré.
<P>
Navíc jsem toho názoru, že odpor, na který jste narazili v různých radách, se vlastně podobá tomu, s nímž se setkáváme při belgické debatě: solidarita, převody, všechny tyto otázky týkající se odebrání nebo příspěvků jsou věci, které v Belgii velmi dobře známe a s nimiž jste se setkali v Radě.
<P>
Kromě toho, pane Barroso, protože jste vyjádřil svůj obdiv a uznání, možná by Evropská unie mohla někdy v budoucnu postrčit Belgii tím správným směrem nebo jí podat pomocnou ruku. Vzhledem k tomu, že Belgie pomohla Evropské unii, snad by Evropská unie mohla pomoci Belgii odblokovat její federální patovou situaci.
<P>
Co se týče dalších věcí, abychom se vrátili zpět k některým konkrétním otázkám, pane premiére, zejména k otázce rozpočtu, pociťujeme větší odpovědnost, když teď předsednictví opouštíme, než když jsme ho na začátku přebírali. Co se týče rozpočtu, jsem toho názoru, že k tomu, abychom přijali návrh úmluvy o finančních prostředcích, kterou jsme mohli uzavřít, nám nepochybně chyběla odvaha, avšak otázka vlastních zdrojů bude ústředním tématem příštích měsíců, a velmi spoléhám na Belgii - která obnoví, mohu-li to tak říci, svou svobodu projevu, neboť již nezastupuje všechny členské státy, ale mluví sama za sebe - že tuto záležitost posune kupředu.
<P>
Druhou důležitou otázkou je evropský volební obvod. To je něco, co bude předloženo Radě někdy v budoucnu. Vím, že v Belgii někteří lidé federální volební obvod nechtějí, ale já se domnívám, že je potřebný. A možná právě proto, že ho v Belgii nechtějí, chce ho Belgie na evropské úrovni. Evropský volební obvod by byl velmi užitečný, neboť by byl zárukou existence tzv. "duše" Evropské unie, kdy jde o to, že evropští občané se tak mohou jednoduše považovat za občany, kteří mohou hlasovat nejen pro zástupce národních států. Myslím si, že je to velmi důležitá věc.
<P>
A třetí otázkou, o které zde již byla zmínka, je občanská iniciativa. Také zde se velmi spoléhám na Belgii, na to, že urychlí proces jejího provádění. Vedle všech reforem správy ekonomických záležitostí je to důležitý nástroj a doufám, že Belgie možná také přispěje k rychlejšímu a důraznějšímu průběhu celého procesu.
<SPEAKER ID="077" NAME="Derk Jan Eppink" LANGUAGE="NL">
Pane předsedo, během uplynulých šesti měsíců Belgie prokázala, že je důstojným držitelem předsednictví. Ani by vás nenapadlo, že úřadující belgická vláda odstupuje. Když se ohlédnu za záležitostmi, které jsem schopen posoudit, je jejich bilance pozitivní. Dohoda o regulaci rizikového kapitálu, regulaci finančních trhů a dohledu nad nimi a rozpočet pro rok 2011. Znám velmi dobře Belgii i Evropu. Evropská politika je jakoby rozšířením belgické politiky, s vyššími cíli. Představuje hledání kompromisů prostřednictvím diskusí a dlouhých obědů, a pokud je to nutné, i trochy mírného vlichocení se v zájmu dosažení výsledku.
<P>
Někteří proto říkají, že Belgie je miniaturní Evropa. Právě v tom nyní spočívá pro Evropu nebezpečí, protože belgický systém již není sám o sobě schopen dál fungovat na základě kompromisů. Dokonce se nejedná ani o nástupce pana Letermeho. Pokud je Belgie budoucností Evropy, pak si musíme klást otázku, proč belgický systém spěje ke konci? Proč se nachází ve stavu rozpadu?
<P>
Je to dáno podle mého názoru tím, že Belgie vytvořila transferovou ekonomiku, která už není udržitelná. Ve jménu solidarity jsme vytvořili peněžní tok z Flander do Valonska a Bruselu, ale pokud je, pane Barroso, solidarita namířena pouze jedním směrem, pak se lidé navzájem odcizují, jak jsme toho nyní v Belgii svědkem.
<P>
V tuto chvíli v Evropě transferovou ekonomiku právě horlivě zavádíme. Provádíte to a v důsledku toho již bylo zneužito euro. Nyní se potýkáme s výzvou k vydání eurobondů, kterou pan Verhofstadt dennodenně opakuje. Podívejte se také na evropský fond pro mimořádné události, který začíná připomínat Ponziho schéma. Nejprve byl dočasný, poté trvalý a nyní do něj musíme neustále nalívat více a více peněz. Jednou z obětí bude konkurenceschopnost, neboť zahraniční investice v Evropě budou klesat. Ti, kdo chtějí vidět Evropu zítřka, by se měli podívat na dnešní Belgii! Potom si můžeme představit Německo v roli Flander, jak prohlašuje, že "Už nechceme pořád za všechny platit". Někteří z vás se tomu budou smát, ale nebezpečí je blíže, než si myslíte. Toto ať je pro nás všechny varovným signálem.
<P>
Pane Leterme, vždy jsem si vás velmi vážil. Přeji vám hodně úspěchů ve všem, čemu se budete dále věnovat, ale obávám se, že Belgie si vás ve vaší současné funkci ještě chvíli ponechá.
<SPEAKER ID="078" NAME="Patrick Le Hyaric" LANGUAGE="FR">
Pane předsedo, pane Leterme, i když plně uznávám, že jste převzali předsednictví Evropské unie za velmi složitých okolností v době krize, nicméně jste oznámili, že si jako jednu z priorit stanovíte sociální otázky, a ohlásili jste zákon na ochranu veřejných služeb.
<P>
Nic z toho jste neudělali. Nejenže nevznikla žádná iniciativa na ochranu služeb obecného zájmu, ale dnes, v rámci posíleného Paktu stability, vstupujeme do znepokojivé spirály, kde dravci finančních trhů a jejich ratingové agentury kvůli snížení státního dluhu tlačí členské státy k tomu, aby prodávali své veřejné statky, které však jsou zárukou udržení sociální spravedlnosti a rovnosti.
<P>
Pokud jde o sociální otázky, bylo zapotřebí veškeré ostražitosti Parlamentu, aby bylo odvráceno prodloužení pracovní doby pro řidiče kamionů nebo tzv. projekt "jednoho povolení", rozšířená verze Bolkesteinovy směrnice.
<P>
Měli jsme Evropský rok boje proti chudobě. V Evropské unii však není ani o jediného chudého člověka méně, a stále jich přibývá! A je nutno si uvědomit, že protikrizová opatření jsou neúčinná, protože ukrajují ze sociálních práv.
<P>
Přijatá strategie znamená neustálé uklidňování věřitelů členských států, které jsou těžce zadlužené vzhledem ke snížení daní z kapitálu a snížení růstu v důsledku poklesu kupní síly a v důsledku úsporných opatření - výraz, který jsem poprvé zaslechl od pana Barrosa. A proto nyní chcete kontrolovat rozpočty členských států, a priori namísto vnitrostátních parlamentů.
<P>
Tajně jste zahájili přezkum evropských smluv, o nichž jste nám včera tvrdili, že jsou nedotknutelné. Naopak jste vytrvale odmítali zahájit diskusi o zřízení sociálního a environmentálního rozvojového fondu financovaného z daně z pohybu kapitálu a vzestupné harmonizace kapitálové daně, o tvorbě peněz Evropskou centrální bankou pro vykoupení dluhu členských států a o rozvoji veřejných služeb, které jsou klíčové pro spravedlnost a sociální pokrok.
<P>
Na začátku vašeho předsednictví jste, pane premiére, prohlásil, že chcete umírněné předsednictví, a to hovořilo velmi ve váš prospěch. Je však nutno uznat, že v průběhu vašeho předsednictví byly uspokojeny finanční trhy a velcí akcionáři. A lidé samotní stále setrvávají v chudobě.
<SPEAKER ID="079" NAME="Niki Tzavela" LANGUAGE="EL">
Pane předsedo, na začátku bych chtěl všem popřát, zejména Komisi, předsednictvu a všem poslancům a poslankyním šťastný nový rok, v roce, který podle všeho bude rokem velmi náročným. Rád bych mimochodem reagoval na rukavici hozenou předsedou Komise panem Barrosem, který řekl, že mu prostřednictvím globální správy ekonomických záležitostí musíme pomoci dokázat, co je Evropa. Je to jednotná hospodářská, kulturní a možná i politická síla. Proto musíme všichni podporovat Komisi, aby Evropa zůstala hlavní silou i nadále.
<P>
Co se týče belgického předsednictví, je obecně považováno za velmi úspěšné předsednictví. Rád bych k tomu, co již bylo řečeno, doplnil dva body, které zde nezazněly a které podtrhují úspěch belgického předsednictví. Belgie především fungovala zcela evropským způsobem, jinými slovy, postupovala v souladu s agendou Komise a Evropského parlamentu. Předsednictví zpravidla přidávají své vnitrostátní záležitosti. Belgie šla příkladem a ukázala, že my jsme Evropa a řídíme se agendou stanovenou Komisí. Neměla ambice přidávat svou vlastní agendu. Druhou chvályhodnou věcí belgického předsednictví byl model, který použila, a to model trojstranných jednání a trojstranné spolupráce mezi Radou, Evropským parlamentem a Evropskou komisí. Blahopřeji svým kolegům.
<SPEAKER ID="080" NAME="Philip Claeys" AFFILIATION="NI">
(NL) Pane předsedo, pane Leterme, dostalo se vám mnoho chvály za to, jak si belgické předsednictví vedlo, a to je pochopitelné. Evropská komise a Evropský parlament pociťují úlevu, že belgické předsednictví skončilo a že se obešlo bez závažných incidentů. Uměle vytvořenou zemi bez vlády, zemi, která není schopna spravovat ani sama sebe, lze opravdu jen stěží vnímat jako vhodného kandidáta na převzetí předsednictví celé EU.
<P>
Mohli bychom samozřejmě říci, že vy a ministři jste měli dost času na to, abyste se zabývali předsednictvím, neboť jste spravovali pouze úřadující vládu úředníků. Mohli bychom říci, že vaší výhodou byli diplomaté, kteří odvedli velmi dobrou práci a že význam rotujícího předsednictví po přijetí Lisabonské smlouvy klesl.
<P>
To všechno může být pravda, ale myslím si, že vaším nejlepším rozhodnutím bylo, že jste dali na radu vlámské strany Vlaams Belang, a především to, že jste zaujali zdrženlivý postoj. Mohli jste se dopustit stejných chyb jako předchozí belgické předsednictví v roce 2001. Jen si vzpomeňte na neúspěšný "pralinkový summit" v Bruselu, hromadění hrubých diplomatických chyb a takzvanou Laekenskou deklaraci, která nakonec vedla k naprostému krachu evropské ústavy.
<P>
Není to samozřejmě tak, že belgické předsednictví proběhlo úplně hladce. Za prvé, došlo k incidentu, kdy socialistický ministr pro penze Daerden předsedal Radě ministrů ve stavu opilosti - tvář komisaře Andora je toho výmluvným důkazem. Vlámský daňový poplatník a čistý plátce se tomu už nedokážou ani smát, když vědí, že tento člověk je nyní zodpovědný za jejich důchody.
<P>
Kromě toho se nám nabídly zoufalé pokusy ministra zahraničí pana Vanackere otevřít novou kapitolu v přístupových jednáních s Tureckem, a to za každou cenu a proti vůli občanů, zatímco o vyjednávání s Tureckem by se nemělo dokonce ani uvažovat.
<SPEAKER ID="081" NAME="José Manuel García-Margallo y Marfil" AFFILIATION="PPE">
(ES) Pane předsedo, nebudu opakovat to, co již bylo řečeno. Belgické předsednictví bylo velkolepé. Chtěl bych se zmínit o dvou nejvýznamnějších úspěších, a to je finanční dohled a evropský semestr. Chci zdůraznit, co se v tomto směru vykonalo, a hlavně co je třeba udělat.
<P>
Co se týče finančního dohledu, panu ministru Reyndersovi se během 48 hodin podařilo odblokovat dokumenty, které uvízly na mrtvém bodě, a my jsme mohli dát Radě a Komisi to, o co nás Komise požádala, tedy evropské orgány, které by mohly začít fungovat ode dne l. ledna 2011, silné, skutečně evropské, vlivné orgány.
<P>
To, co nastalo dále, není příliš uklidňující. Pro tyto orgány stále nemáme předsedy, náš rozpočet je mimořádně nízký a byl jsem informován, že platy těch, kteří budou zastávat funkce ve zmíněných orgánech, nejsou nijak oslnivé. Jsou zajisté mnohem méně oslnivé než odměny, které pobírají bankéři v Londýně.
<P>
Nevyřešeny stále zůstávají dvě otázky, a to regulace systémových subjektů a příspěvky a bankovní daně.
<P>
Při regulaci systémových institucí požadujeme, aby byl za dohled nad nimi zodpovědný evropský orgán prostřednictvím vnitrostátních orgánů, které by v tomto případě působily jako "agenti" a podléhaly by pokynům evropského orgánu. Jiná možnost nemá smysl.
<P>
Pokud jde o zdanění, poslední návrh komisaře Šemety představuje všechny možné bankovní daně. Parlament již odhlasoval dva příspěvky, a to příspěvek do koordinovaných garančních fondů a příspěvek do fondů pro bankovní stabilitu. To je skutečnost a dále budeme moci diskutovat o bankovní dani nebo daních z bankovních operací, protože, zdůrazňuji, a to co zbývá, je skutečnost.
<P>
Pokud jde o evropský semestr, jediné, co požadujeme, je úplná koordinace, a to se vším: s eurobondy, s projektovými dluhopisy, s mechanismem atd. ...
<P>
(Předseda řečníka přerušil)
<SPEAKER ID="082" NAME="Kathleen Van Brempt" AFFILIATION="S&amp;D">
(NL) Pane předsedo, budu se opakovat. Abych k vám byla upřímná, tato rozprava byla poněkud jednotvárná, ale zároveň na ni můžeme být hrdi, a tak se ráda připojuji ke svým kolegům, kteří belgické předsednictví chválili. Yvesi, váš tým, vaši ministři, a také váš politický a diplomatický team odvedli skvělou práci. Měla jsem možnost být u toho. Měla jsem tu radost a potěšení zúčastnit se dvou třístranných rozhovorů týkající se životního prostředí a - ne, nesmí vám to stoupnout do hlavy, i když tentokrát budete trochu pochváleni - chci vám zde složit poklonu za to, jak inteligentním způsobem jste vedli předsednictví.
<P>
Nicméně k těmto slovům chvály chci přidat větší či menší "ale". Moje první "ale" souvisí se sociální politikou. Podle mého názoru jsme v řadě sociálních otázek dosáhli pokroku. Nicméně musíme upřímně přiznat - a nedávám za to vinu belgickému předsednictví, ale Evropskému roku boje proti chudobě a sociálnímu vyloučení - že evropský zájem o tuto problematiku není velký. V oblasti právních předpisů jsme nijak nepokročili, například v otázce evropského minimálního příjmu, a tak stále ještě zbývá hodně práce.
<P>
Moje druhé "ale" se týká úlohy belgického předsednictví v polisabonském období. Dostalo se mi blahopřání od pánů Verhofstadta a Dehaeneho, dvou bývalých předsedů vlády, kteří jsou mimořádně dobře obeznámeni s institucionálními záležitostmi. Přesto belgické předsednictví trpělo ve své roli zejména nedostatkem politického vedení v některých skutečně závažných případech. Projevovala se určitá pasivita a nečinnost a pan Van Rompuy se měl v této věci chopit iniciativy.
<P>
Mám na mysli diskusi o správě ekonomických záležitostí a diskusi o dluhové krizi v Evropské unii. Jiní vládní představitelé - nemluvě o premiérce Merkelové a prezidentu Sarkozym - se těmito otázkami skutečně zabývali. Podle mého názoru to vedlo k omezeným výsledkům na posledním zasedání Rady, mimo jiné vzhledem k dluhové krizi. V minulosti belgické předsednictví politické vedení přijalo a doufám, že příští vláda toto vedení Evropské unie převezme.
<SPEAKER ID="083" NAME="Chris Davies" AFFILIATION="ALDE">
Pane předsedo, tvoříme společně právní předpisy, ale velmi často nevíme, jak členské státy tyto předpisy uplatňují. Chopil jste se iniciativy, abyste dal jasně najevo, že tento Parlament podporuje Komisi v jejím požadavku zahrnout do budoucích právních předpisů srovnávací tabulky.
<P>
Belgické předsednictví bylo velmi nápomocno při předložení dokumentu Radě, ve kterém podporuje využití srovnávacích tabulek a zdůrazňuje, že přispívají k větší přehlednosti a transparentnosti a zajistí rychlejší a účinnější uplatňování právních předpisů EU. Myslím, že fáze reflexe o této věci byla otevřena.
<P>
Pane premiére, zajímalo by mě, zda byste nám při svých závěrečných poznámkách mohl sdělit, jak jste na tento dokument reagoval a zda belgická vláda jako součást trojky a v rámci Rady bude i nadále prosazovat zařazení srovnávacích tabulek.
<SPEAKER ID="084" NAME="Bart Staes" AFFILIATION="Verts/ALE">
(NL) Pane předsedo, dámy a pánové, mám jednu minutu na to, abych zatleskal belgickému předsednictví. Bilance je obecně spíše pozitivní, ale myslím, že bych po zádech poplácal všechny stejně. Na hlavní konferenci o biologické rozmanitosti v Nagoji a na konferenci o změně klimatu v Cancúnu se naštěstí podle mého názoru po obsahové stránce výrazně prezentovali komisaři Potočnik a Hedegaard.
<P>
Bylo řečeno - a někdy to bylo myšleno žertem - že belgické předsednictví si vedlo dobře, neboť mělo spoustu času a veškerou svou energii mohlo soustředit na předsednictví. Například pan Verhofstadt prohlásil, že to je poprvé, kdy Evropa měla vládu na plný úvazek. S tím bych souhlasil. Nicméně nemůžeme přehlížet skutečnost, že za těmito týmy stálo hodně lidí, že za nimi stála dobře připravená a dobře informovaná diplomatická služba, která využívala svých neuvěřitelně talentovaných vyjednávačů, aby zajistila úspěch tohoto předsednictví.
<P>
Pane Leterme, zítra bude v Belgii uděleno ocenění Zlatá kopačka. Kdybych měl předat Zlatou kopačku belgickému předsednictví, nejlepšímu aktérovi v belgickém předsednictví, pak by to bez pochyby byl belgický diplomatický team, lidé, kteří jsou v pozadí za vámi a kteří zajistili, že jste vy, váš tým a regionální samospráva podali úžasný výkon.
<SPEAKER ID="085" NAME="Paweł Robert Kowal" AFFILIATION="ECR">
(PL) Pane předsedo, je samozřejmé, že se připojuji k blahopřání a slovům chvály v souvislosti s průběhem belgického předsednictví. Nicméně při poslechu této rozpravy mi vyvstávají dvě dosti důležité otázky. Je to opravdu tak, že v době belgického předsednictví zapomněli všichni v Evropě na národní zájmy a soustředili se pouze na zájmy zastupované orgány v Bruselu a podporované belgickou vládou? Tak tomu zajisté nebylo. Sledovali jsme události v Evropě po dobu uplynulých šesti měsíců a je jasné, že jenom to, že se předsednictví nezmiňuje o národních zájmech, neznamená, že neexistují.
<P>
Nejzávažnější a největší pochyby při celé této rozpravě vzbuzuje spíše druhá věc, a sice že by nebylo dobré, kdybychom proti cílům, které nazýváme evropskými, stavěli takzvané cíle národní. Konec konců národní cíle, o nichž hovoříme, jsou ideje, které pramení z jednotlivých zemí. Je to forma určitého konkrétního přínosu, bez něhož by na tom Evropa byla mnohem hůř. Nemůžeme zavádět takový standard, v jehož rámci by cíle vytyčené v jednotlivých členských státech pro Evropu byly považovány za problém, nikoli za přínos.
<SPEAKER ID="086" NAME="Rui Tavares" AFFILIATION="GUE/NGL">
Pane předsedo, dovolím si požádat pana premiéra, aby mi věnoval pozornost. Jsem tady, po vaší levé straně, pane premiére. Musím si s vámi otevřeně promluvit. Mám text v portugalštině, ale budu improvizovat v angličtině, protože tento jazyk jste použil, podle mého názoru, v nejdůležitější části svého projevu, když jste prohlásil: "Podívejte se na uprchlíky, pokud si myslíte, že válka a mír nejsou pro Evropu důležité." Oslovil jste nové generace.
<P>
Musím připustit, že ve mně hrklo, když jste to řekl, protože jsem zpravodajem Evropského parlamentu pro uprchlíky. Během svého předsednictví jste mohli udělat více než se jen na uprchlíky dívat. Mohli jste nějak pomoci, to nebylo nijak těžké. Rada mohla dokončit postup spolurozhodování o přesídlování uprchlíků, který zahájil Parlament. V naší části spolurozhodování jsme navýšili finanční prostředky, které poskytujeme členským státům na přesídlení uprchlíků, stanovili jsme kategorie priorit pro osoby, které byly znásilněny, které byly mučeny a lidi, kteří trpí nemocemi, a kteří čekají v táborech na přesídlení. Rada postup spolurozhodování nedokončila. Zdá se, že vzhledem k článku 290 a aktům v přenesené pravomoci - něčemu, co je v Lisabonské smlouvě.
<P>
Říkáte, abychom se "podívali na uprchlíky". Já vás ale vyzývám, udělejte to, co my, jeďte do tábora al-Hol camp v Sýrii. Pak řekněte uprchlíkům, ať se podívají na článek 290, ať se podívají na akty v přenesené pravomoci. Odpovědí vám, "O čem to mluvíte? Moje děti nechodí do školy, nemám pas, uvízli jsme v uprchlickém táboře, proč mluvíte o nepodstatném institucionálním problému, když jste mohl udělat něco, co by nám v našem problému pomohlo? Belgické předsednictví tím bude poznamenáno. Omlouvám se, že to říkám, říkám to s lítostí.
<SPEAKER ID="087" NAME="Corien Wortmann-Kool" AFFILIATION="PPE">
(NL) Pane předsedo, chtěla bych se připojit ke svým kolegům a také vzdát hold belgickému předsednictví a vám, pane premiére, protože v době, kdy způsob, jakým u vás vznikala vláda, vyvolával hluboké zděšení v řadě podniků, se vám skutečně podařilo navázat na evropského ducha a zajistit plně funkční předsednictví.
<P>
Podle mého názoru se podceňujete, když se nazýváte "prostředníkem", neboť jste byl hnací silou a podařilo se vám tvůrčím a přitažlivým způsobem překlenout spory včetně těch, které jste měl s tímto Parlamentem. Díky vám máme nyní pevný evropský dohled, směrnici upravující fungování alternativních investičních fondů a také euroznámku, další trumf těžkého kalibru, který skončil s jasným závěrem Rady.
<P>
Nicméně z evropského ducha, kterým byl váš projev zde v Parlamentu prodchnut, soudím, že rovněž hledíte kupředu. Chtěla bych ve vašem projevu zdůraznit zejména jedno. Správně říkáte, že správa ekonomických záležitostí by neměla vést k situaci, kdy pouze léčíme příznaky, a nic neděláme s rizikem, které stále hrozí, protože i když by se pevný Pakt stability a růstu mohl docela dobře stát realitou, je to pouze jeden základ této ekonomické správy.
<P>
To, co chceme pro naše občany, je, abychom dokázali úplně překonat tuto hospodářskou krizi a opět byli schopni vytvářet pracovní příležitosti pro naše občany a mladé lidi, a k tomu potřebujeme pevný evropský makroekonomický dohled a dobře propracovanou strategii Evropa 2020. Dokáže to evropský semestr skutečně zajistit? Zaváží se členské státy také k realizaci správy ekonomických záležitostí v této oblasti? Za tím účelem bychom jako Parlament měli plně využít své úlohy spolutvůrce zákonů v legislativním balíčku, a to v balíčku správy.
<SPEAKER ID="088" NAME="Marc Tarabella" AFFILIATION="S&amp;D">
(FR) Pane předsedo, pane Leterme, když jste loni v červenci představil program belgického předsednictví, řekl jsem vám na uvítanou a v žertu, že tam možná budete ještě v lednu, abyste nás seznámil s výsledky. Musím říci, že jsem doufal, že se budu mýlit, a aniž bych vás chtěl urazit, pane premiére, stejně jako všechny Belgičany, přál bych si, abych měl dnes před sebou předsedu vlády řádně zvoleného u volebních uren ze dne 13. června. Nicméně vy jste byl ten, který na sebe musel vzít toto předsednictví, a já vám a všem ministrům současné vlády blahopřeji.
<P>
Ponechme nyní stranou vnitřní politickou situaci a pojďme se zaměřit na výsledek belgického předsednictví.
<P>
I já bych chtěl citovat jednoho slavného Američana, který nebyl filosof, nýbrž tenista. Arthur Ashe prohlásil, že "jedním z důležitých klíčů k úspěchu je sebedůvěra. Důležitým klíčem k sebedůvěře je příprava." Je nutno jednoznačně konstatovat, že se tím belgické předsednictví inspirovalo.
<P>
Pokud jde o problematiku, kterou se sám zabývám, zaznamenal jsem velký pokrok. Užší spolupráce ve věcech rozvodu, evropský příkaz k ochraně obětí násilí, budoucí posílená spolupráce v oblasti patentů a dohoda o směrnici o opožděných platbách a označování potravin, to všechno jsou úspěchy, jimiž se belgické předsednictví může pochlubit.
<P>
Totéž platí o společné zemědělské politice (SZP) po roce 2013. Ačkoliv dosud neexistuje žádná dohoda, byla již přijata zásada silné SZP s dvěma pilíři a zásada zjednodušení. Co zemědělství potřebuje v budoucnu nejvíce, je však regulace, která dokáže udržet kolísavost trhů v určitých mezích. Přesto v tomto ohledu stále neexistuje žádná dohoda a mám vážné obavy, pokud jde o budoucí předsednictví, zejména Maďarsko a Polsko, neboť regulace, jak se zdá, není jejich prioritou.
<P>
Kromě dobré přípravy, plného zapojení ministrů, efektivity práce diplomatů a bruselských úředníků, nebylo tajemstvím předsednictví, což jste zdůraznil, prosadit svou vlastní agendu, ale zabývat se tématy, která jsou na evropské úrovni aktuálně prioritou, a vynaložit veškeré úsilí a s využitím tolik charakteristického pragmatického přístupu a kultury je posunout kupředu.
<P>
Doufám, že budoucí předsednictví se z tohoto příkladu poučí.
<SPEAKER ID="089" NAME="Anne E. Jensen" AFFILIATION="ALDE">
(DA) Pane předsedo, chtěla bych poděkovat belgickému předsednictví za jeho příspěvek, zejména ve dvou oblastech, s nimiž jsem nejvíce obeznámena, a to je rozpočet a doprava. To, že se jednání o rozpočtu zhroutila v prvním kole, nebylo z důvodu předsednictví, a pro rozpočet na rok 2011 jsme samozřejmě našli řešení. Doufejme tedy, že brzy bude úspěšně vyřešena i otázka flexibility a financování projektu energie z jaderné syntézy ITER.
<P>
V odvětví dopravy nalezlo belgické předsednictví řešení složitého problému euroznámky. Chtěla bych belgickému předsednictví zvlášť poděkovat za podporu projektu, na kterém jsem mnoho let pracovala, a to je vytvoření sítě bezpečných odpočívadel v Evropě, aby řidiči kamionů, kteří doslova drží Evropu pohromadě a vytvářejí vnitřní trh, měli pro svou práci zajištěny dobré a bezpečné podmínky. Přála bych si, aby se vlády všech ostatních zemí nechaly inspirovat pozitivním přístupem belgického předsednictví k této otázce, abychom se konečně dočkali toho, že se už něco skutečně stane.
<SPEAKER ID="090" NAME="Mirosław Piotrowski" AFFILIATION="ECR">
(PL) Pane předsedo, Belgie, která je jedním ze šesti zakládajících států Evropské unie, nedávno ukončila své půlroční předsednictví. I přes domácí politické problémy v souvislosti s neschopností sestavit vládu jsou Belgičané oficiálně chváleni za své účinné vedení a úspěšné dosažení téměř všech priorit, které si předtím stanovili. Z tohoto důvodu bych se chtěl rovněž připojit k blahopřání, protože v tak krátkém časovém období v rámci stanovených priorit čelili hospodářské krizi v Evropě, chránili její životní prostředí, vytvořili otevřenou a bezpečnou Evropskou unii, vybudovali v Evropské unii soudržný sociální model a položili základy pro společnou zahraniční politiku EU. Málokdy v historii toho tak malá země v tak krátkém čase udělala pro Evropu tolik.
<SPEAKER ID="091" NAME="Mathieu Grosch" AFFILIATION="PPE">
(DE) Pane předsedo, pane premiére Leterme, když před šesti měsíci padalo v této sněmovně množství otázek týkajících se belgického předsednictví a když jsme si přečetli program, mnozí poslanci byli stále plni pochybností.
<P>
Dnes kdy vám, ale také stálému zastoupení, vyjadřujeme své poděkování za vaši skvělou práci a přípravu, je proto naše radost o to větší. Je zřejmé, že váš úspěch nebyl snadný. O domácích politických problémech v Belgii již byla řeč a pan Verhofstadt musel také zaznamenat, že na vnitrostátní úrovni v Belgii nebo na evropské úrovni se účinnost nutně nemusí vyskytovat. Možná toto je také klíčem k zítřejšímu úspěchu - jinými slovy, že zdejším schopným politikům se snad dostane zaslouženého uznání i v Belgii.
<P>
Váš úspěch nebyl snadný, neboť vnější podmínky rovněž nebyly nejlepší. V neposlední řadě to bylo proto - a jménem svých kolegů ze skupiny Evropské lidové strany (Křesťanských demokratů) pro úsek dopravy to mohu říci - že jste si k řešení také nevybrali ta nejjednodušší témata. To již zaznělo a bylo pro nás více než zadostiučiněním, že mimo jiné byla vyřešena otázka euroznámky. V tomto případě nejde jen o princip. Jde zde podle mého názoru o nové zdroje financování a bezpečnou, čistou ale také účelnou mobilitu na evropské úrovni. Jedná se o to, abychom věděli, zda budeme zítra schopni tuto oblast - mobilitu - výrazně přizpůsobit na evropské úrovni.
<P>
Jako obyvatele pohraničí mě přirozené těší, že se prosazuje dodržování pravidel bezpečnosti silničního provozu. Pro nás a v každé pohraniční oblasti je nepřijatelné, aby o závažnosti trestného činu rozhodovala státní poznávací značka. Uchopili jste toto ožehavé téma a udělali první krok.
<P>
Práva cestujících v autobusové dopravě představují významný krok a Evropa tím poskytla svým občanům práva cestujících pro všechny formy dopravy. Během sopečné krize jsme pozorovali, jak důležité je pro podniky, ale i pro cestující, aby byl takový evropský rámec vytvořen. Doufám, že v této cestě můžeme pokračovat.
<P>
Na závěr přeji vám a Belgii už jen jedno, a to abychom se na spolkové úrovni v Belgii konečně dočkali zdatnosti, kterou jste prokázali na úrovni evropské, a to v tom smyslu, že ten, kdo musí klást požadavky - jako jste to dělali vy - musí také přicházet s řešením.
<SPEAKER ID="092" NAME="Alejandro Cercas" AFFILIATION="S&amp;D">
(ES) Pane předsedo, pane Leterme, jménem těch, kdo jsou ve skupině Progresivní aliance socialistů a demokratů v Evropském parlamentu odpovědni za zaměstnanost a sociální otázky, bych se chtěl připojit ke svým kolegům a poblahopřát belgickému předsednictví k uplynulému půl roku.
<P>
Jak je možné, že se připojuji k tomuto blahopřání i přes to, že jste téměř opominuli sociální rozměr a že se hodnocení sociální situace za belgické předsednictví příliš nikam neposunulo?
<P>
Je to jednoduché, pane Leterme, protože jsem měl tu čest pracovat s vašimi ministryněmi, paní Onkelinxovou a paní Milquetovou, a jsem si vědom toho, jaké úsilí ony a jejich týmy vynaložily, aby v rámci sociální agendy za těchto obtížných podmínek a v Radě necitlivé vůči sociální Evropě, jakou dnes bohužel máme, dosáhly pokroku. Navzdory tomu pracovaly statečně, odpovědně a velmi proevropsky s cílem zajistit, aby v této velmi vážné době, kdy je budoucnost Evropy v sázce, bylo slyšet Parlament a bylo slyšet Evropany.
<P>
A proto i já se připojuji k blahopřání, pane Leterme, a doufám, že v budoucnu, když se objeví problémy, bude pravdou to, co jste řekl, a sice že Evropa najde svou duši. A musí to být duše politická a sociální, nejen ekonomická.
<P>
Chtěl bych se zmínit o některých otázkách, které nebyly během vašeho předsednictví vyřešeny a v nichž, jak doufám, se váš proevropský humanistický duch přenese na maďarské předsednictví, protože pro budoucnost Evropy je toho v sázce hodně. Mám na mysli otázky týkající se přistěhovalecké politiky Evropy, jednotného povolení, dvě směrnice o dočasných pracovnících a přemisťování v rámci jedné společnosti.
<P>
Pane úřadující předsedo Rady, vyřiďte prosím svým kolegům, aby se na to podívali z dlouhodobého hlediska. Není možné zacházet s pracovníky, kteří přicházejí do Evropy, nerovným způsobem. Je nutné uplatňovat rovný přístup, jinak prohloubíme propast, která bude mít pro budoucnost Evropské unie nedozírné následky. Není možné, aby tito pracovníci přijížděli do Evropy za prací za nerovných podmínek, protože takovým jednáním budeme ničit Evropu.
<P>
Doufám, že v příštích šesti měsících vám maďarské předsednictví bude naslouchat a vy budete moci znovu nabýt svobody projevu v Radě a že Rada se zaměří na duši Evropy, která může být pouze duší humanistickou a duší pokroku.
<SPEAKER ID="093" NAME="Raffaele Baldassarre" AFFILIATION="PPE">
(IT) Pane předsedo, pane Leterme, dámy a pánové, musím říci, že mám radost z toho, že jsme měli předsednictví, které dokázalo řídit evropskou agendu pragmatickým a účelným způsobem, a to navzdory náročnému období
<P>
Od chvíle, kdy byla v prvním čtení přijata přepracovaná směrnice o postupu proti opožděným platbám ve veřejné správě, která má zásadní význam pro budoucnost systému závazků, až po přijetí balíčku týkajícího se finančního dohledu se belgické předsednictví osvědčilo jako praktické a dynamické.
<P>
Mohl bych uvést další příklady, ale raději vyvodím závěry, jak se lze poučit z předsednictví, které pozitivním způsobem ukončilo své funkční období. Za prvé je podmínkou reálný pracovní program, za druhé je nutná schopnost dynamicky vyjednávat a dělat kompromisy, a konečně je třeba plně zapojit evropské orgány, počínaje Parlamentem, a k nevyřešeným otázkám zaujmout postoj nezatížený omezeními a národními zájmy.
<P>
Doufám, že toto předsednictví bude sloužit jako příklad pro ta další, která budou následovat. Pro tuto chvíli mu vyjadřuji své nejupřímnější blahopřání.
<SPEAKER ID="094" NAME="Pervenche Berès" AFFILIATION="S&amp;D">
(FR) Pane předsedo, pane premiére, spolupracovali jsme velmi dobře s vašimi ministryněmi Joëlle Milquetovou a Laurette Onkelinxovou, aby byl slyšet hlas Evropského parlamentu, když byly v Radě přijaty hlavní směry politiky zaměstnanosti, které zohlednily naše stanoviska. Pracovali jsme také na problematice veřejných služeb, neboť jejich stěžejní úloha v rámci evropského sociálního modelu se během vašeho předsednictví znovu potvrdila. Doufám, že dynamika interinstitucionálního dialogu může pokračovat i nadále jak v činnosti Komise, tak v práci nového předsednictví.
<P>
Je ještě další aspekt, na kterém jsme společně ve velké míře pracovali, a to jak zajistit, aby vámi zmíněná správa ekonomických záležitostí mohla stát na svých dvou vlastních nohách, protože pokud otázkou zaměstnanosti pokládá za vyváženou, vede nás tím ke katastrofě. A znepokojuje mě, když vidím, jak Komise v balíčku pro evropský semestr řeší tuto otázku tak, že navrhuje členským státům, aby chtě-nechtě snížily platy nebo zvýšily, prakticky naslepo, důchodový věk a snížily výši důchodů. V takovém duchu nemůže správa ekonomických záležitostí zajistit úspěch evropské otázky, a ten právě naši zaměstnanci a naši občané od nás očekávají.
<SPEAKER ID="095" NAME="Morten Messerschmidt" AFFILIATION="EFD">
(DA) Pane předsedo, chtěl bych říci, že belgické předsednictví bylo skvělým a bezkonkurenčním příkladem, jak Evropská unie funguje. Navzdory tomu, že ta země neměla vládu, sklízí předsednictví nicméně chválu ze všech stran této sněmovny. Možná je to obrázek toho, jak EU vlastně funguje nejlépe - bez volených zástupců a ve skutečnosti úplně bez lidí. V každém případě právě během belgického předsednictví byl spáchán dosud největší podvod a největší zrada na evropských občanech od vstupu Lisabonské smlouvy v platnost, a sice zavedení nového trvalého krizového mechanismu.
<P>
Když jsme museli přesvědčovat evropské občany, aby přijali Lisabonskou smlouvu, což znamenalo převedení nebývalého množství pravomocí cizincům v Bruselu, dostalo se nám slibu, že přinejmenším jedna věc nemůže nastat, a sice ta, že nikdy nebudeme vzájemně odpovědni za své dluhy. Právě za belgického předsednictví byl tento slib porušen. Nyní máme, s účinností od roku 2013, ustanovený akt v tom smyslu, že máme nést stále větší vzájemnou odpovědnost za své dluhy. To je dědictví belgického předsednictví, a to je politováníhodné.
<SPEAKER ID="096" NAME="Ivo Belet" AFFILIATION="PPE">
(NL) Pane předsedo, pane Leterme, paní Győriová, vy i vaše diplomatická služba jste dokázali, že můžeme dosáhnout úspěchu i za velmi složité hospodářské situace a že se můžeme s touto situací vypořádat způsobem, který Evropu posiluje. To je velmi důležité. Samozřejmě, že si taková věc vyžaduje kompromisy, nelehké kompromisy, kterými se vždy vystavujeme kritice. Domnívám se však, že za této situace platí více než kdy dříve zlaté pravidlo "dokonalé je nepřítelem dobrého". Takový kompromis je vždy ospravedlnitelný, pokud vám umožňuje dosáhnout pokroku, a pokud napomáhá prosperitě a blahobytu našich občanů.
<P>
Pane Leterme, jelikož mám pouze jednu minutu, vyjádřím se jen stručně k příštímu belgickému předsednictví, které bude tuto funkci případně zastávat v roce 2025 nebo tak nějak. Tou dobou Vám pravděpodobně bude 65 let a já budu ještě o rok starší. Předpokládám, že Evropa v té době stále ještě bude silným hráčem na světové scéně, ale aby tomu tak bylo, musíme skutečně udržet tempo uplynulého půl roku. V každém případě vám přeju hodně úspěchů, zde i v Bruselu.
<SPEAKER ID="097" NAME="Csaba Sándor Tabajdi" AFFILIATION="S&amp;D">
(FR) Pane předsedo, dámy a pánové, belgičtí kolegové a kolegyně, blahopřeji! Smekám před vámi! Jako Maďar budu velmi rád, pokud maďarské předsednictví bude stejně úspěšné.
<P>
(HU) Nyní bych rád pokračoval maďarsky. Za belgického předsednictví se podařilo zabránit prohloubení krize eurozóny. V rekordním čase byl sestaven irský záchranný balíček. Byl vypracován systém koordinace nové hospodářské politiky a na maďarské předsednictví nyní čeká přijetí šesti právních předpisů upravujících správu ekonomických záležitostí. Byl zřízen finanční dohled a činnost zahájila Evropská služba pro vnější činnost a také Evropská občanská iniciativa. Mohu jen vyjádřit svůj nejvyšší obdiv nad průběhem praktického provádění Lisabonské smlouvy, i když před námi zůstává ještě nespočet otevřených otázek.
<P>
(FR) Csaba Sándor Tabajdi (S&D). - Ještě jednou blahopřeji svým belgickým kolegům a kolegyním. Doufám, že během maďarského předsednictví dosáhneme také tolika úspěchů.
<SPEAKER ID="100" NAME="Petru Constantin Luhan" AFFILIATION="PPE">
(RO) Pane předsedo, i když panovaly obavy, že by vývoj v belgické domácí politice mohl ovlivnit výkon rotujícího předsednictví, jsem rád, že Belgie pragmatickým a účinným řízením evropské agendy dokázala, že se předpovědi mýlily. Klíčová agenda belgického předsednictví skutečně nabídla řadu evropských témat v pravém slova smyslu, např. spuštění Evropské služby pro vnější činnost, hospodářský růst a fiskální konsolidaci, přijetí regulace Evropské občanské iniciativy a zahájení strategie Evropa 2020.
<P>
Co se týče zájmů Rumunska, belgické předsednictví přijalo spravedlivý a vyvážený přístup. Ve dvou pro Rumunsko citlivých dokumentech zvolilo belgické předsednictví možnosti, které nejlépe odrážely postoj zastávaný Rumunskem, a to diskusi o romské problematice z hlediska sociálního začlenění a postup předání návrhu rozhodnutí o přijetí Rumunska a Bulharska do schengenského prostoru Evropskému parlamentu.
<SPEAKER ID="101" NAME="Monika Flašíková Beňová" AFFILIATION="S&amp;D">
(SK) Pane předsedo, v první řadě bych chtěla zdůraznit, že Belgie převzala rotující předsednictví v situaci, která byla těžká nejen na domácí politické scéně, ale samozřejmě i v celém světě.
<P>
A proto jí není možné přičítat všechny případné neúspěchy Unie. Naopak, dovolím si tvrdit, že úlohu prostředníka v trojstranných rozhovorech mezi Komisí, Radou a Parlamentem se Belgii dařilo zvládat skvěle.
<P>
Pod belgickým kormidlem se podařilo dosáhnout pokroku ve významné oblasti dohledu nad bankovním odvětvím a jeho regulace - alespoň částečně. V říjnu se podařilo uzavřít jednání o regulaci zajišťovacích fondů, podílových firem a ratingových agentur.
<P>
Dokázala bych si představit i ambicióznější opatření právě v této oblasti, ale myslím si, že Belgii se podařilo zkoordinovat alespoň ty věci, které se daly, a dosáhnout alespoň nějakého pokroku
<P>
Mimořádně důležitá byla také oblast mezinárodních vztahů. Unii se podařilo vytvořit svou diplomatickou službu a rovněž zde se Belgie projevila jako šikovný prostředník.
<P>
Takže na závěr mi dovolte poblahopřát Belgii a poděkovat za její předsednictví a vyjádřit i určitou naději, že příklad z vašeho předsednictví si vezme i Maďarsko.
<SPEAKER ID="102" NAME="Mairead McGuinness" AFFILIATION="PPE">
Pane předsedo, mohla bych zde vznést širší téma? O Vánocích bývalý vůdce Irska a někdejší předseda Rady John Bruton prohlásil, že vzhledem k rozsahu krize, které Evropa čelí, je Evropská rada se svým charakterem instituce na zkrácený úvazek pro daný účel skutečně nevhodná. Navrhoval, aby čas věnovaný těmto závažným tématům byl poněkud delší, než je doba, kterou vedoucí představitelé stráví letem do Bruselu.
<P>
Říká, že čelíme finanční krizi - krizi sociálního státu ve stárnoucí společnosti, krizi globalizace národních států a možná i krizi účinnosti evropské demokracie. Říká, že vedoucí představitelé musí spolu jednat, dokud nedosáhnou plné vzájemné shody ve všem, co je nutno udělat, a to v plném rozsahu, nejen zčásti. Jen něco takového poskytne trhům trvalou důvěru. Chtěl bych požádat občany, aby o tom diskutovali, protože John Bruton má možná pravdu.
<SPEAKER ID="103" NAME="Oreste Rossi" AFFILIATION="EFD">
(IT) Pane předsedo, dámy a pánové, váš projev, pane Leterme, obsahoval některé důležité citace, je škoda, že ve skutečnosti budete připomínán hlavně jako ministerský předseda země, která 219 dní po volbách nebyla schopná sestavit vládu.
<P>
Víte, měl jsem o vás špatné mínění - i když to se bezesporu během doby změnilo -, protože v den vašeho uvedení do úřadu jsem se vás zeptal, ve vaší zvláštní funkci úřadujícího předsedy, jaká opatření budou přijata v reakci na činy spáchané proti katolické církvi ve vaší zemi, jak bude reagováno na vyšetřování, které bylo prohlášeno za neplatné, což jsem považoval za velmi závažné a což následně odsoudili i samotní soudci.
<P>
Neodpověděl jste mi. Nelíbilo se mi to, protože si myslím, že předseda by měl být zástupcem všech. Když je mu položena otázka, předseda by se měl pokusit na ni nějak odpovědět a nebát se říci "jsem pro" nebo "jsem proti" a vysvětlit proč. To jste neudělal.
<P>
Dnes mohu říci, že vy a vaše předsednictví jste odvedli dobrou práci. Možná kdybyste byl trochu více na naší "úrovni" od začátku, náš vztah by mohl být lepší.
<SPEAKER ID="104" NAME="Franz Obermayr" AFFILIATION="NI">
(DE) Pane předsedo, Belgie převzala předsednictví v Radě rozhodně ve velmi obtížném přechodném období, neboť jednak hospodářská krize ještě neskončila, a jednak Lisabonská smlouva nebyla samozřejmě ještě plně provedena, i když zároveň se ukázalo, že pro daný účel se hodí jen v omezené míře.
<P>
V celé rozpravě o záchranném balíčku pro euro je však jeden významný aspekt, na který nesmíme zapomínat, a to, že jak záchranný balíček pro země eurozóny, tak půjčky Řecku jsou v rozporu s Lisabonskou smlouvou. Obě opatření tak postrádají potřebný právní základ. To znamená, že jde o jasný případ, kdy EU překračuje své pravomoci, což v konečném důsledku vyvolává nutnost řádného legislativního procesu s možností pozměňovacích návrhů ke Smlouvě.
<P>
Po dalších kandidátech na záchranný balíček - jako je Irsko a Portugalsko - je pro eurozónu problémovým dítětem rovněž Španělsko. Na druhé straně se čistí přispěvatelé, jako je Německo a Rakousko, postupně stávají dojnými kravami Evropské unie, které poskytují peněžní hotovost. Je zřejmé, že tímto způsobem to nemůže dál pokračovat. Belgie nebyla prakticky schopna zvládnout ani jeden z těchto dvou - připouštím, že těžkých - úkolů, tedy překonat hospodářskou krizi a provést Lisabonskou smlouvu.
<SPEAKER ID="105" NAME="Andrzej Grzyb" AFFILIATION="PPE">
(PL) Pane předsedo, zaznělo zde mnoho chvály na belgické předsednictví, zejména na jeho schopnosti vyjednávat a zachovat klid v těžkém období krize, na summitu skupiny zemí G20, na konferenci v Cankúnu a v debatě o rozpočtu. Hlavní otázkou bylo obnovení stability finančních trhů a také hospodářská stabilita, ale je třeba říci, že se naplno projevil nespoutaný národní egoismus, zejména v otázce rozpočtu. K účinnému vyjednávání lze Belgičanům blahopřát, ale konec konců to bylo už dvanácté předsednictví Belgie. Ministerský předseda Leterme řekl, že program předsednictví byl programem Rady a Komise a nebylo cílem prosadit nějakou národní prioritu. Nicméně musíme umožnit budoucím předsednictvím, aby si sama zvolila své vlastní priority. Zdá se mi, že to je podstatou a duchem integrace, o které mluvil ministerský předseda Leterme. Co mě znepokojuje při přijímání rozpočtu pro rok 2011, je krize, zejména její souvislosti a předpověď, že v budoucnu nebude snadné vyjednat nový finanční výhled.
<SPEAKER ID="106" NAME="Izaskun Bilbao Barandica" AFFILIATION="ALDE">
(ES) Pane předsedo, je tu přinejmenším jedna oblast, která je důležitá pro Evropu a pro region, do kterého patřím - a to Euskadi, neboli Baskicko -, kde jste neudělali naprosto nic.
<P>
Lisabonská smlouva dává Parlamentu pravomoci týkající se rybolovu. Rada zablokovala některé plány pro lov ančoviček. Na začátku vašeho předsednictví jsem osobně vyjádřil názor, že jsem ochoten pokračovat v jednáních, aby se důležité plány opět rozběhly, a vy jste v této věci nevynaložili sebemenší úsilí. Nemohu vám proto blahopřát, protože Rada v podstatě neuznává pravomoci, které této sněmovně dává Lisabonská smlouva.
<P>
Domnívám se, že jste propásli příležitost vyřešit problém, který se táhne už od španělského předsednictví. Neudělali jste jediný krok, proto doufám, že příští předsednictví bude schopno něco udělat.
<P>
Chtěla bych vám také poděkovat za pozornost, kterou jste věnovali mému vystoupení.
<SPEAKER ID="107" NAME="Edite Estrela" AFFILIATION="S&amp;D">
(PT) Pane předsedo, také já bych chtěla blahopřát belgické vládě k úspěchu jejího předsednictví, i přes obtížné podmínky, za kterých probíhalo a o nichž se zde již mluvilo. Kromě toho bych v oblasti, kterou jsem sledovala nejpozorněji, chtěla poblahopřát paní Milquetové a poděkovat jí za její nasazení a odhodlání při přípravě zprávy o směrnici týkající se mateřské dovolené, i přesto, že nedošlo k dohodě s Radou. Doufáme, že maďarské předsednictví bude této věci přikládat náležitý význam. Pan Leterme nám připomněl sen, který kromě myšlenky jednotného trhu sledovali zakladatelé evropského projektu, a pan Barroso zdůraznil význam evropského ducha. Myslím si, že v aktuálních souvislostech jde o dobré věci, jen potřebujeme větší jednotu a solidaritu, máme-li zvládnout výzvy, které jsou před námi.
<SPEAKER ID="108" NAME="Czesław Adam Siekierski" AFFILIATION="PPE">
(PL) Pane předsedo, belgické předsednictví, tedy přesněji poslední dvě předsednictví, připadla na období provádění Lisabonské smlouvy a vytváření nového pořádku v Evropské unii. Obě tato předsednictví omezila svůj národní přístup v zájmu prohloubení spolupráce a koordinace v rámci EU. To je dobrá cesta vedoucí k posílení společenství, nikoli národnostního přístupu. Na druhou stranu je třeba přistupovat s opatrností k omezování úlohy národních předsednictví, která si stanovují své priority. Zde musí fungovat specifická rovnováha. Nepochybným úspěchem belgického předsednictví je posílení správy ekonomických záležitostí. Začaly pracovat agentury pro dohled nad finančními institucemi. Velký kus práce se udělal pro přísnější dodržování rozpočtové kázně. Hlavním nástrojem rozvoje se stala činnost zaměřená na strukturální reformy. A konečně byla vyřešena patová situace, která se vytvořila kolem schvalování rozpočtu Evropské unie pro rok 2011. Chceme vám poděkovat.
<SPEAKER ID="109" NAME="Seán Kelly" AFFILIATION="PPE">
Pane předsedo, musím říci, že je velmi povzbuzující slyšet, jak tolik poslanců ze všech stran sněmovny chválí belgické předsednictví, a právem. Bál jsem se, že nastane opak. Myslím, že jedním z důvodů úspěchu belgického předsednictví je to, že vzalo na vědomí realitu Lisabonské smlouvy. Nyní musí dojít k hladkému přechodu z jednoho předsednictví na druhé. Je to jako štafetový závod, čím účinnější je předávka - a čím je nenápadnější -, tím pravděpodobně lépe. Belgičané to udělali výjimečně dobře a dali příklad dalším zemím, jak to dělat v budoucnu.
<P>
Chtěl bych jim především poděkovat za jejich práci v otázce rozpočtu a zřízení bankovních a jiných orgánů. Pokud budou tak úspěšné, jak doufáme, pak při zpětném ohlédnutí na tato velmi důležitá rozhodnutí význam belgického předsednictví v příštích letech vzroste.
<SPEAKER ID="110" NAME="Frédéric Daerden" AFFILIATION="S&amp;D">
(FR) Pane předsedo, rád bych se připojil k téměř jednomyslným vzkazům, které dnes dopoledne zazněly. Pane premiére, belgické předsednictví bylo dobré předsednictví, protože posunulo evropský projekt kupředu ve složité vnitrostátní situaci, což mu nezabránilo v řešení výzev, kterým Evropa čelí. Mám na mysli přijetí rozpočtu na rok 2011, jehož některé aspekty zanechávají trpkou příchuť. Vyhnuli jste se však škodlivé institucionální konfrontaci.
<P>
Pokud jde o sociální rozměr, od samého počátku čelilo belgické předsednictví nadměrné opatrnosti některých členů Rady. Mám na mysli především myšlenku rámcové směrnice o minimálním příjmu. Navzdory těmto okolnostem lze Belgii přičíst určitý hmatatelný pokrok díky bojovnému duchu vašich i našich ministrů, a tím je zpráva Rady pro zaměstnanost, sociální politiku, zdraví a ochranu spotřebitele EPSCO před každým zasedáním Evropské rady, kde působí jako nezbytná protiváha Rady pro hospodářské a finanční záležitosti ECOFIN; závěry o sociálních službách obecného zájmu; důchody, zejména konference o důchodech v Lutychu, která zdůraznila nutnost společného řešení otázky přiměřenosti a udržitelnosti důchodů, což cítím za povinnost zdůraznit, a prohlášení Rady EPSCO o Evropském roku boje proti chudobě a sociálnímu vyloučení.
<P>
Ještě jednou blahopřeji. Doufejme, že nová předsednictví na tento pokrok naváží.
<SPEAKER ID="111" NAME="Gay Mitchell" AFFILIATION="PPE">
Pane předsedo, pokud jde o nový pořádek, chtěl bych vás požádat, abyste prověřil, kdo může dostat slovo při postupu zvednutím ruky, a kdo nikoli. Zdá se mi, že převádění z jednoho dílčího zasedání do druhého není spravedlivé. Chtěl bych vás o to požádat, protože někteří z nás, kdo mají další povinnosti, nemohou den co den zasedat ve sněmovně, zatímco jiní tu možnost mají.
<P>
Domnívám se, že poslanci musí mít stejnou příležitost zasáhnout do rozpravy. Velmi se omlouvám za zdržení sněmovny, ale žádám vás, abyste toto prověření provedl.
<SPEAKER ID="112" NAME="Předseda">
Pane Mitchelli, chci pouze podotknout, že mám k dispozici seznam a vy si ten seznam můžete zkontrolovat. Téměř 20 lidí na seznamu má možnost hovořit. Pokud chcete, můžete za mnou přijít do kanceláře, seznam vám ukážu a můžeme si to vyjasnit.
<SPEAKER ID="113" NAME="Maroš Šefčovič">
místopředseda Komise. - Pane předsedo, dnes dopoledne ve sněmovně zaznělo mnoho slov chvály a kladného hodnocení. Jménem Komise bych chtěl říci, že to je velmi zasloužené. Belgické předsednictví se svým evropským duchem jasně prokázalo ohromující účinnost a velmi kooperativní přístup. Když se belgické předsednictví chopilo nějakého tématu, všichni jsme věděli, že bude sledovat evropský cíl - a pouze evropský cíl - a že tak bude činit v duchu loajální spolupráce mezi orgány. Velmi dobrá spolupráce belgického předsednictví s Evropským parlamentem a velmi úzké kontakty s Komisí vyústily v jednoznačně velmi působivý seznam úspěchů.
<P>
Dnes můžeme říci, že Lisabonská smlouva je už plně funkční. Podařilo se nám dát našim občanům nový hlas prostřednictvím Evropské občanské iniciativy a podařilo se nám dosáhnout dohody o transparentnějších a účinnějších pravidlech pro projednávání ve výborech. Pracoval jsem na obou těchto otázkách se státním tajemníkem pro evropské záležitosti Olivierem Chastelem a musím říci, že mě vždy ohromoval svým duchem spolupráce a vysokou profesionalitou.
<P>
Pro uzavření rozpravy o rozpočtu pro rok 2011 a pro zahájení nové správy ekonomických záležitostí v Evropě bylo zapotřebí klidného a konstruktivního přístupu. Dokonce i ve složitých, vleklých diskusích o otázkách, jako je rozvod, finanční dohled a dokonce i patenty, se belgickému předsednictví podařilo dosáhnout zřetelného pokroku.
<P>
Je zcela jasné, že musíme navázat na pozitivního ducha a účinnost belgického předsednictví. Samozřejmě, že hospodářství zotavující se z krize a fiskální konsolidace zůstávají pro nás všechny hlavními prioritami. Minulý týden jsme obdrželi dobrou zprávu o úspěšném prodeji portugalských, španělských a italských dluhopisů a byli jsme svědky snížení rozpětí pro Belgii a jiné země. Ale je rovněž zcela jasné, že musíme dál prosazovat strukturální reformy a pracovat ještě usilovněji. Pokud nechceme mít oživení bez vzniku nových pracovních příležitostí, musíme prozkoumat možnosti, jak reformovat pravidla našeho trhu práce a odstranit překážky vyšší zaměstnanosti v Evropě. Současně musíme chránit zranitelné členy naší společnosti a snižovat chudobu. To je jediný způsob, jak můžeme v Evropě rozvíjet naše sociálně tržní hospodářství.
<P>
Hodně bude záležet na tom, jak začneme evropský semestr a do jaké míry budeme společně schopni klást si náročné cíle v našich národních programech reforem, v našem konsolidačním úsilí a při provádění strategie EU 2020. Belgické předsednictví významně přispělo k zahájení tohoto nového procesu správy ekonomických záležitostí a nyní musíme navázat na skvělou práci, kterou začalo.
<P>
Pane premiére, pane státní tajemníku pro evropské záležitosti, chtěl bych vám velmi poděkovat za vaši prvotřídní práci. Chtěl bych také poděkovat všem vašim diplomatům za vytvoření pozitivní atmosféry, v níž může příští předsednictví dál pokračovat v práci, kterou jste tak úspěšně před šesti měsíci začali.
<SPEAKER ID="114" NAME="Yves Leterme" LANGUAGE="FR">
Pane předsedo, pane komisaři, dámy a pánové, toto jsou moje závěrečná slova jménem belgického předsednictví, takže budu stručný. Jsem velmi rád, že zde vidím tolik přítomných, ale vím, že to souvisí s dalšími body vašeho programu.
<P>
(NL) Dámy a pánové, chci samozřejmě poděkovat vám všem, kdo jste poskytli velmi konstruktivní zpětnou vazbu, což bude neocenitelným přínosem ve vaší i naší práci v budoucnu. Dovolte mi, abych v první řadě prohlásil, že s ohledem na velmi pozitivní hodnocení našeho předsednictví ze strany Evropského parlamentu se snažím pevně dodržovat zásadu zachovat klid při negativním hodnocení a být velmi zdrženlivý při kladném ohlasu, dokonce i tehdy, když se chvála ukáže jako přehnaná.
<P>
Na závěr bych chtěl zdůraznit tři prvky. Za prvé - a to nepochybně překračuje pravomoci našeho belgického předsednictví - považuji za opravdu důležité, abychom při provádění Lisabonské smlouvy zaváděli osvědčené postupy. Pro každý národní stát, který na sebe bere půlroční rotující předsednictví Evropské unie, by měla být Evropa zvlášť vysoko na seznamu jeho priorit.
<P>
Za druhé, účelem řízení rotujícího předsednictví je působit snad nejen jako prostředník, ale také jako hnací síla, jak někdo z vás řekl, aby naše orgány mohly konat svou práci. Všichni jsme sváděli tuhý boj o ratifikaci Lisabonské smlouvy. Bylo by samozřejmě absurdní, kdybychom řídili rotujících předsednictví takovým způsobem, že by nedostálo duchu a liteře Lisabonské smlouvy. Navíc si myslím, že je to jediný způsob, jak bude rotující předsednictví dávat smysl i v budoucnu a jak mohou přežít případné budoucí pozměňovací návrhy ke Smlouvě či nové dohody. Za třetí, ne všechno je dokonalé a někteří poslanci správně poukázali na určité nedostatky. Chtěl bych především znovu zdůraznit, že Evropa by si měla klást v oblasti sociální politiky vyšší cíle.
<P>
úřadující předseda Rady. (FR) To, co bylo řečeno, je skutečně pravda. Na úrovni sociální politiky musí být Unie v budoucnu náročnější, ale nicméně jsem přesvědčen, že Belgie sehrála svou roli. Belgické předsednictví posílilo úlohu politik zaměstnanosti ve strategii Evropa 2020, zajistilo těmto politikám prostor v nové správě ekonomických záležitostí Evropy a domnívám se, že také položilo základy pro sociální rozměr strategie Evropa 2020, a nejde jen o boj proti chudobě, ale také o sociální soudržnost. V reakci na některé projevy mi připadá, že jsme nicméně otázku služeb obecného zájmu do evropské agendy zahrnuli. Platí však, že musíme dělat více a pokročit kupředu, zejména na legislativní úrovni.
<P>
Jak jsem již řekl dříve, naše předsednictví není dokonalé a domnívám se, jak správně podotkl pan Tavares, že v oblasti uprchlické politiky můžeme dělat více, než dnes děláme.
<P>
(NL) Na závěr učiním dvě poslední poznámky, neboť na pořadu jednání zbývají ještě další body. Chtěl bych se důrazně obrátit na belgické poslance Evropského parlamentu obecně, ale obzvlášť na některé z nich, zejména na dva ze svých předchůdců.
<P>
Jménem belgické vlády bych chtěl říci, že úsilí, které jsme vynaložili během belgického předsednictví, považujeme za jakousi poctu vaší práci zde. Udělali jsme všechno, co jsme mohli, dámy a pánové, abychom Lisabonskou smlouvu uplatňovali správným způsobem, což je rovněž určitý hold iniciativám vzniklým v době od jedenáctého předsednictví, které dohlíželo na vznik Laekenské smlouvy, a později, v rámci důležitých zpravodajství, s cílem vnést do Lisabonské smlouvy ducha Laekenu.
<P>
Bylo správně poukázáno na to, že rotující předsednictví v první řadě závisí na odhodlání a výkonu velkého počtu lidí kolem politiků, kteří musí převzít odpovědnost a stát v první linii. Mluvím o poradcích, diplomatech, o velkém počtu lidí, kteří jsou nakonec těmi, kdo dělají tu nejdůležitější práci.
<P>
Chtěl bych říci panu Staesovi, že zatímco cena Zlaté kopačky, která bude udělena zítra v Belgii, vždy připadla lidem, jako je Lukaku a Boussoufa, tak pokud by byla udělována belgickému předsednictví, mohla by Zlatou kopačku docela dobře obdržet jeho diplomatická služba, někteří z těch pracovníků, kteří sedí zde za mnou.
<P>
Na závěr mi dovolte, abych řekl několik slov panu Tabajdimu, a pokusím se použít svou nejlepší maďarštinu:
<SPEAKER ID="118" NAME="Předseda">
Pane předsedo, díky vám jsme v uplynulém půlroce vypracovali nové způsoby spolupráce na různých úrovních mezi dvěma zákonodárnými sbory Evropské unie, a to mezi Radou a Evropským parlamentem. Vaše předsednictví bylo velkým úspěchem. Všechno nejlepší vaší zemi a všechno nejlepší vám osobně.
<P>
(Potlesk)
<P>
Písemná prohlášení (článek 149)
<SPEAKER ID="119" NAME="Mara Bizzotto" LANGUAGE="IT">
Dnem 31. prosince 2010 skončilo poněkud nudné předsednictví, které někteří označovali jako nevýrazné a slabé. To bylo všechno, co jsme mohli čekat od belgické vlády, která ve skutečnosti už osm měsíců neexistovala. Belgická politika selhala při stanovení politického plánu pro vlastní zemi, která je obětí dosud nevídané institucionální krize. Nechápu, jak vůbec mohlo vést tak složitý útvar, jako je Evropská unie - dnes sama velmi křehká a nestabilní - s předvídavostí a vizí do budoucna. Belgické předsednictví mělo zavést Evropu na cestu k zotavení z hospodářské a finanční krize. Jenomže se znovu ocitáme v situaci, kdy řešíme spekulace, které ohrožují samotnou existenci jednotné měny, a to i dnes. Právě belgické předsednictví stálo za významným urychlením při dalším rozšíření hranic EU. Jak jsme viděli v posledních letech, přistoupení hospodářsky slabých zemí zkomplikovalo činnost evropských orgánů a oslabilo celou Evropu, která je nyní méně schopná než dříve vyrovnat se s domácími problémy nových členských států.
<SPEAKER ID="120" NAME="Andreas Mölzer" LANGUAGE="DE">
Belgie zastávala předsednictví Evropské unie v uplynulých šesti měsících a zdá se, že si toho sotva kdo povšiml. Země byla zaměstnaná - a co víc, neúspěšně - hlavně sestavováním nové vlády a zároveň zemi v oblasti přijímání politických rozhodnutí zcela politicky ochromily spory mezi Vlámy a Valony. Nebylo proto divu, že politický establishment EU měl snadnou cestu ke své touze prosadit v Evropské unii centralizaci. Krize eura byla použita jako záminka k vytvoření plánů pro evropskou správu ekonomických záležitostí. A tzv. "trvalý záchranný balíček" pro euro není ničím jiným než útokem na čisté přispěvatele, kteří v budoucnu budou muset sáhnout hlouběji do kapsy. Belgie by měla být vlastně považována za odstrašující příklad toho, co se může stát, když národy s rozdílnou ekonomickou výkonností jsou připoutány k sobě. Belgie, kde rozdíly mezi Vlámy a Valony jsou zjevně nesmiřitelné a kde spolkový aparát představuje přerozdělovací mechanismus od Vlámů k Valonům, ukazuje, k čemu může v Evropské unii a v eurozóně dojít, pokud dál půjdou stávajícím scestným směrem.
<SPEAKER ID="121" NAME="Sławomir Witold Nitras" LANGUAGE="PL">
Shrneme-li belgické předsednictví, měli bychom v první řadě ocenit jeho velmi aktivní úlohu při vytváření evropského systému stability. Všichni, kteří celý proces sledovali, vědí, že šlo o obtížnou operaci a že probíhala pod časovým tlakem. Z tohoto důvodu vyjadřuji srdečně blahopřání všem, kdo se na uskutečnění tohoto projektu podíleli. V tomto směru belgické předsednictví zanechává maďarskému předsednictví dobře odvedenou práci. Je třeba také zdůraznit, že Belgičané vytyčili budoucím předsednictvím cestu v souvislosti se vstupem Lisabonské smlouvy v platnost. Chtěl bych vyjádřit naději, že budoucí předsednictví, včetně toho polského, se budou snažit stanovit si ve větší míře své vlastní jasné priority, ale zároveň je zasazovat do kontextu našich společných evropských cílů. Tento způsob práce umožňuje ve větším rozsahu plánování a provádění politik evropských orgánů.
<SPEAKER ID="122" NAME="Wojciech Michał Olejniczak" LANGUAGE="PL">
Na začátku bych chtěl poblahopřát belgickému předsednictví, které během uplynulého půlroku při vedení Evropské rady projevilo znamenité schopnosti. Úspěch belgického týmu ještě podtrhují okolnosti, za kterých země předsednictví přebírala. Za prvé toto bylo první předsednictví, které fungovalo podle pravidel zavedených Lisabonskou smlouvou, a za druhé Evropská unie a její jednotlivé členské státy se nacházely v mimořádně obtížné finanční situaci. Kromě toho Belgie musela v průběhu svého předsednictví řešit své vnitřní problémy. I přes velmi složité a náročné období dokázalo toto předsednictví fungovat efektivně a všechny své kroky provádělo v pravém evropském stylu. Ponechalo své domácí problémy a záležitosti stranou a soustředilo se na postup v duchu cílů Evropského parlamentu, Evropské komise a Evropské rady a na podporu těchto orgánů. Předsednictví převzalo úlohu prostředníka. Pokud jde o dosažené priority předsednictví, uznání zasluhují opatření zaměřená na boj s hospodářskou krizí. Mám zde na mysli především práce na přípravě příštího víceletého finančního rámce. Dalším významným úspěchem belgického předsednictví je Eurovignette. Závěrem bych chtěl říci, že z belgického předsednictví si mohou vzít užitečné ponaučení i další země, které budou předsednictví v Evropské radě zastávat. Stejný úspěch bych chtěl popřát také předsednictví maďarskému a rovněž polskému, které začne v polovině roku 2011.
<SPEAKER ID="123" NAME="Jarosław Leszek Wałęsa" LANGUAGE="PL">
Chtěl bych vyjádřit poděkování belgickému předsednictví, které právě končí a které může být vzorem pro předsednické země Evropské rady v budoucnu. Toto téma je mi zvlášť blízké vzhledem k nadcházejícímu polskému předsednictví, které půjde, jak doufám, všemi cestami tak úspěšně vytyčenými za belgického předsednictví. Nestává se tak často, aby předsednická země stavěla opatření Společenství nad domácí zájmy. Podle mého názoru klíčem k úspěchu předsednictví, o kterém hovoříme, bylo jeho důsledné provádění ustanovení Lisabonské smlouvy, zejména na úrovni Evropské rady, která se stala plnoprávným orgánem se stálým předsedou, a na úrovni Rady pro zahraniční věci, v jejímž čele v současnosti stojí vysoká představitelka. Ukázalo se také, že nemalý význam má i boj s hospodářskou krizí, a systematickou kontrolou a zkrocením finančního sektoru se časem může napravit i jeho pošramocená pověst. To je zvlášť důležité v době, kdy je tak velký tlak na rozšíření eurozóny. Abych to shrnul, upřímně doufám, že cesta vyznačená během belgického předsednictví bude sloužit jako měřítko kvality pro budoucí předsednické země. Ať je vždy naší prioritou prospěch Společenství. Děkuji vám.
