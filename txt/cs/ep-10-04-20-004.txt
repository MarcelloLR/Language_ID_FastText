<CHAPTER ID="004">
Legislativní a pracovní plán Komise na rok 2010 (rozprava) 
<SPEAKER ID="076" NAME="Předseda">
Dalším bodem je prohlášení pana Barrosa, předsedy Evropské komise, o legislativním a pracovním plánu Komise na rok 2010.
<P>
Rád bych zdůraznil, že v Parlamentu je také přítomno mnoho komisařů. Celá Evropská komise je silně zastoupena, protože toto téma je pro nás všechny velmi důležité. Vzhledem ke změně v programu jednání jsme toto téma museli poněkud omezit a poté, co si vyslechneme pana Barrosa, přednesou projevy předsedové politických skupin, kteří představí své politické stanovisko k tomu, co Komise navrhuje na rok 2010. Pak požádám pana Barrosa, aby se opět ujal slova a odpověděl na připomínky předsedů politických skupin.
<SPEAKER ID="077" NAME="Předseda">
Pane předsedo Barroso, děkuji Vám, že jste přijel. Pro nikoho z nás nebylo lehké se do Štrasburku dostat. Mnoho poslanců do Evropského parlamentu nepřijelo, účast tedy není moc vysoká. Rozhodli jsme se, že během tohoto dílčího zasedání nebudeme hlasovat, protože příležitost hlasovat musí mít každý a někteří poslanci nemohli do Štrasburku vůbec přijet. Pro toto dílčí zasedání platí tedy některá zcela nová pravidla.
<SPEAKER ID="078" NAME="José Manuel Barroso" LANGUAGE="FR">
Pane předsedo, dámy a pánové, je mi ctí a potěšením představit vám dnes první pracovní program této Komise. Jde také o první pracovní program od vstupu Lisabonské smlouvy v platnost. Je mi ctí a potěšením tak činit za účasti téměř celého mého týmu, Evropské komise, na znamení úcty k vašemu Parlamentu.
<P>
Tento program představujeme v pro Evropu rozhodujícím období, neboť jednat musíme nyní. Tento program přímo vychází z našeho politického dialogu. Po intenzivních konzultacích založených na politických pokynech pro dalších pět let, které jsem představil, mě tento Parlament v září pověřil druhým mandátem. Po důkladných slyšeních, která nám umožnila vytvořit společnou vizi pro předložené akce, jste v únoru hlasováním vyjádřili celému sboru komisařů důvěru. Jinými slovy se tento pracovní program shoduje s politickými prioritami vyjádřenými vaším orgánem. Tato skutečnost poskytuje pevnou platformu pro dosažení ambiciózních výsledků.
<P>
Naší zcela první prioritou musí být překonání krize a položení základů pro udržitelný růst zajišťující tvorbu pracovních míst. Nejdříve naléhavé otázky: nedávno jsme diskutovali o výsledcích zasedání Evropské rady. Mezitím byl navrhovaný mechanismus finanční podpory pro Řecko konečně dne 11. dubna ustanoven. Až Řecko požádá o jeho aktivaci, bude Komise v provádění tohoto mechanismu hrát důležitou roli. Je to logický důsledek toho, že Komise je od počátku plně zapojena do hledání řešení finančních problémů Řecka a do udržování stability v eurozóně. Vždy jsme tak činili v souladu se zásadou solidarity, ale také zodpovědnosti.
<P>
Přesto musíme činit víc a ptát se, proč k těmto problémům došlo a jak jim v budoucnu předejít. Proto provádíme přezkum Paktu o stabilitě a růstu, abychom posílili dohled nad ekonomikami a rozšířili ho nad rámec pouhé otázky schodků. Potřebujeme stálý mechanismus k řešení krizí. Zkrátka musíme ukázat, že Evropská unie, a zvláště eurozóna, je schopná dnešním výzvám čelit, a musíme využít všech možností, které Lisabonská smlouva nabízí.
<P>
Proto jednou z prvních zásadních iniciativ Komise v následujícím měsíci bude předložení sdělení o zvýšené koordinaci hospodářských politik. Všichni víme, že tu jde o společný zájem Evropy. Unie musí posílit systém a vzít v úvahu celou škálu rizik a hospodářských nerovnováh. Je třeba, abychom zlepšili vnitřní mechanismy. S pevnějšími strukturami a koordinovanějším přístupem může Evropa napomoci tomu, aby se veřejné finance vydaly po nové a životaschopné cestě, a může vytvořit rámec prospěšný pro širší udržitelné oživení.
<P>
Dámy a pánové, v posledních 18 měsících jsme dosáhli obrovského pokroku směrem k ustanovení finančního systému, který je více etický, pevnější a zodpovědnější. V této cestě musíme pokračovat, zaplnit poslední mezery v regulacích a zajistit, aby naše struktury dohledu držely krok s neustále se rozvíjejícím odvětvím.
<P>
Jsem přesvědčený, že náš návrh ohledně zajišťovacích fondů a soukromých kapitálových fondů se brzy dostane do rozhodující fáze. Komise věří, že se legislativní orgán připojí k našemu společnému cíli, kterým je zajistit, aby nová evropská architektura dohledu nad finančním sektorem byla plně akceschopná od počátku příštího roku.
<P>
V roce 2010 má Komise v úmyslu předložit několik návrhů v klíčových oblastech, jako jsou trhy s deriváty, systémy pojištění vkladů a zneužívání trhu. Budeme věnovat zvláštní pozornost ochraně běžných uživatelů finančních služeb. Budeme také pracovat na jiných zásadních aspektech souvisejících se swapy úvěrového selhání (CDS) a nekrytými prodeji a brzy navrhneme několik pokynů pro využití finančních prostředků pro řešení úpadků bank.
<P>
předseda Komise. - Pane předsedo, vážení poslanci, tato Komise se ujala svých úkolů energicky. Předložením strategie Evropa 2020 hned po našem nastoupení do úřadu jsme připravili podmínky pro to, abychom pomohli Evropě vrátit se zpět - zpět na cestu inteligentního, udržitelného růstu podporujícího začlenění. Teď potřebujeme pracovat společně - Evropský parlament, členské státy, Komise - na vytvoření a udržení tohoto impulzu.
<P>
Naplnění vize udržitelného sociálně-tržního hospodářství do roku 2020 bude vyžadovat velké úsilí na všech úrovních rozhodování a na všech úrovních společnosti. Na evropské úrovni musí mít naše činnost skutečnou evropskou přidanou hodnotu. To je cílem stěžejních iniciativ strategie Evropa 2020, jako jsou Digitální program pro Evropu, plnohodnotná průmyslová politika, Evropský plán výzkumu a inovací, Evropa méně náročná na zdroje, nové dovednosti pro nová pracovní místa, Mládež v pohybu, boj proti sociálnímu vyloučení. V těchto oblastech může mít Evropa značný vliv.
<P>
Pomůžeme tedy zajistit přechod k hospodářství méně náročnému na zdroje a odolnějšímu vůči změnám klimatu. Hlavní prioritou našeho programu zůstane boj se změnami klimatu, jak v rámci Unie, tak z globálního hlediska. Tento rok budeme věnovat zvláštní pozornost energetice a dopravě - oběma odvětvím zásadním pro to, abychom z výzvy udržitelné Evropy dokázali vytěžit konkurenční výhodu.
<P>
Jednotný trh bude i nadále páteří evropského hospodářství, jakožto domácí trh pro 500 milionů spotřebitelů podporující tvorbu pracovních míst, konkurenceschopnost, dostupné ceny a výběr pro spotřebitele. Plné využití potenciálu jednotného trhu je zvláště důležité pro malé a střední podniky, které dodávají největší impulz při vytváření pracovních míst v Evropské unii.
<P>
Pro Komisi je prioritou dovést jednotný trh do 21. století a do roku 2012 Komise přednese nové návrhy. Toto je také tématem zprávy, o jejíž vypracování jsem požádal pana Maria Montiho a kterou velice brzy představíme.
<P>
Chci zdůraznit význam sociálního začleňování v naší vizi pro Evropu 2020. Skutečná síla společnosti spočívá v příležitostech, které vytváří pro své nejslabší občany. Musíme využít každé příležitosti pro podporu zaměstnanosti a sociální soudržnosti. Znamená to být připraveni využít nově vznikajících odvětví, která vytvoří nová pracovní místa. Znamená to poskytnout občanům správné znalosti a dovednosti, abychom dosáhli vysoké úrovně zaměstnanosti a udrželi si ji a abychom usnadnili transformaci hospodářství. Znamená to, že musíme překonat dopad krize na mladé lidi tím, že jim usnadníme přechod od vzdělávání a odborné přípravy k práci. Za tímto účelem bude široce pojatá Evropská platforma pro boj proti chudobě vycházet z výsledků právě probíhajícího Evropského roku boje proti chudobě a sociálnímu vyloučení. Tento program samozřejmě přispívá k naplnění našich zásad hospodářské, sociální a územní soudržnosti.
<P>
Zájmy a prospěch evropských občanů zůstanou pro Komisi na prvním místě. Provádění komplexního akčního plánu Stockholmského programu, který bude dnes později Komise schvalovat, je zaměřeno právě na zajištění toho, aby evropská integrace v oblasti svobody, bezpečnosti a práva přinášela občanům hmatatelnější výhody.
<P>
Sám o sobě představuje tento akční plán komplexní pracovní program pro Komisi v oblasti svobody, bezpečnosti a práva. Na prvním místě v našich politikách jsou občané, neboť jim plán usnadňuje vykonávat jejich konkrétní práva. Cílem plánu bude také rozvíjet otevřenou a bezpečnou Evropu a zejména se zaměří na boj proti přeshraniční trestné činnosti a na společnou přistěhovaleckou a azylovou politiku.
<P>
V oblasti svobody, bezpečnosti a práva se Evropská unie v posledních 10 letech dostala od uplatňování volného pohybu osob ke společné politice. Dosud dosažené výsledky jsou působivé, ale více než kdy jindy musíme v tomto období překonávání krize podporovat a bránit evropské hodnoty a samozřejmě především využít veškerého potenciálu, který nyní plyne z Lisabonské smlouvy. Akční plán obsahuje komplexní seznam opatření k provádění našich priorit, které jsme v této oblasti již stanovili, jak v rámci Unie, tak z globálního hlediska.
<P>
Vstup Lisabonské smlouvy v platnost nám také poskytuje nástroje pro to, abychom ukázali větší ambice. Posílená role tohoto Parlamentu, účinnější rozhodování v Radě, perspektiva větší soudržnosti a shody členských států v rozhodnutích Evropské rady a soudní přezkum ze strany Soudního dvora posílí odhodlání Evropské unie reagovat na očekávání a obavy našich občanů.
<P>
Když hledíme k roku 2020, musíme se také zaměřit na řadu dlouhodobých trendů s přímým dopadem na každodenní život občanů. Okamžitá akce nám přinese zisky v budoucnosti. Komise například zahájí veřejnou diskuzi o budoucnosti důchodů a rozebere možnosti, jak zajistit udržitelnost a přiměřenost důchodových systémů. V oblasti, jako je tato, je samozřejmě mnohé v rukou vnitrostátních orgánů, to nám však nesmí bránit v tom, aby Evropská unie v této věci v maximální míře přispívala.
<P>
Pokud jde o vnější vztahy, nová role vysokého představitele/místopředsedy a založení Evropské služby pro vnější činnost nám poskytnou nástroje pro vybudování silnější a jednotnější zahraniční politiky EU. Vytyčíme strategické priority pro obchodní politiku, budeme rozvíjet obchodní jednání a pracovat s partnery na otázkách sahajících od přístupu na trhy k regulačnímu rámci a globální nerovnováze. Cíle strategie Evropa 2020 představíme na světové scéně například v rámci summitu G20.
<P>
Komise bude také řešit problémy energetické geopolitiky, aby zajistila bezpečnou, udržitelnou a dostupnou energii.
<P>
Další klíčovou prioritou Komise je provádění agendy věnované mezinárodní rozvojové pomoci a navržení akčního plánu EU v rámci přípravy na summit věnovaný rozvojovým cílům tisíciletí v roce 2015. Z této iniciativy bude vycházet Rada na svém červnovém zasedání při přípravě společného postoje EU pro hodnotící zasedání OSN na vysoké úrovni o rozvojových cílech tisíciletí, které se uskuteční v září a kde má být schválen globální akční plán pro dosažení těchto cílů do roku 2015. Chceme otevřenou Evropu, která konkrétními akcemi prokazuje svou solidaritu s těmi nejvíce zranitelnými na světě.
<P>
Konečně, po dohodě s tímto Parlamentem zveřejníme ve třetím čtvrtletí tohoto roku přezkum rozpočtu. V něm stanovíme principy a parametry, které pokládáme za klíčové, pro co možná nejúčinnější využívání finančních zdrojů Evropské unie, s plným zohledněním strategie Evropa 2020. Zároveň provedeme podrobnější hodnocení klíčových oblastí, včetně zemědělství a soudržnosti. Mohu vás ujistit, že Parlament bude do všech fází přezkumu rozpočtu plně zapojen.
<P>
Nakonec bych rád krátce vysvětlil několik inovací v pracovním programu. Tento a budoucí programy potřebují nabídnout orgánům správný rámec pro dosažení jasné shody v tom, kam by měla Evropa svou pozornost směřovat. Náš přístup musí tedy být víc politický a musí také odrážet víceletý charakter iniciativ v tom měřítku, v jakém je zamýšlíme. Domnívám se, že způsob, jakým budeme pracovní programy v budoucnu připravovat, by měl být konkrétní ukázkou zvláštního partnerství, které si já i Komise během našeho mandátu přejeme s Parlamentem vybudovat.
<P>
Tento program obsahuje 34 strategických iniciativ, které jsme se zavázali předložit do konce prosince. Určitě se mnou souhlasíte, že jde o ambiciózní program na příštích osm měsíců.
<P>
Program zároveň zahrnuje řadu dalších iniciativ na rok 2010 a dále. Tento předběžný seznam obsahuje iniciativy, na kterých Komise zamýšlí pracovat v následujících letech. Ne všechny iniciativy nutně vyústí v předložení konkrétních návrhů. V souladu se zásadami inteligentní regulace musíme důkladně posoudit, kterým tématům se máme dále věnovat a v jaké formě.
<P>
Pracovní program bude každý rok podroben přezkumu, abychom stanovili nové strategické iniciativy a provedli úpravy, které si vyžadují víceleté programy. Tento přístup založený na pravidelných úpravách zvýší transparentnost a předvídatelnost pro všechny zúčastněné strany a zároveň zůstane flexibilní, aby bylo možné reagovat na nepředvídané události. V minulých letech jsme se naučili jedné věci, a sice že bychom vždy měli předvídat nepředvídatelné. Nedávná minulost ukázala, že strategické plány nemůžeme tesat do kamene, ale musíme je v základu uzpůsobovat realitě.
<P>
Vážení poslanci, pracovní program Komise pro rok 2010, který vám dnes hrdě představujeme, poskytuje ambiciózní, ale také nezbytný a realistický rámec pro uskutečňování evropských politik v následujícím roce. Je to realistický rámec, pokud jsou všechny orgány připravené spojit své síly a spolupracovat, abychom mohli včas předložit evropským občanům výsledky; je to nezbytný rámec, protože pokud chceme, aby v roce 2010 došlo k obratu, nemůžeme jednat dál, jako by se nic nedělo; a je ambiciózní, protože více než kdy jindy potřebujeme silnou Evropu, abychom pro občany našli řešení, která očekávají. Očekávají je od nás a je naší povinností pracovat pro jejich prosperitu a blahobyt.
<SPEAKER ID="080" NAME="Předseda">
Děkuji Vám, pane Barroso, za komplexní představení nejdůležitějších iniciativ Komise pro následujících osm měsíců.
<P>
Jen bych rád zdůraznil, že strategické partnerství, o kterém jste hovořil, je pro nás velmi důležité. Rozlišujeme výkonný a legislativní orgán, ale naše spolupráce má pro naše občany zásadní význam, proto jsem s radostí poslouchal Vaše slova o potřebě co možná nejužšího kontaktu mezi Komisí a Parlamentem. Vaše přítomnost a přítomnost komisařů na tomto dnešním zasedání je nejlepším důkazem, že záměry a činy Komise jsou v souladu. Velice Vám za to děkuji.
<SPEAKER ID="081" NAME="József Szájer" LANGUAGE="HU">
Pane předsedo, jménem Evropské lidové strany (Křesťanských demokratů) vítáme skutečnost, že se Komise ctižádostivě pustila do práce a představila svůj pracovní program na rok 2010. Přítomnost Komise vnímáme v tom duchu, v jakém byla zamýšlena, tedy jako výraz úcty k Parlamentu, toho, že Parlament bere vážně, a jsme rádi, že jsou všichni přítomni. Zároveň litujeme, že tento rok jsme již ztratili mnoho času, jelikož zpoždění v ratifikaci Lisabonské smlouvy zabránilo tomu, aby harmonizace legislativního programu a sestavení rozpočetu proběhlo letos. Jsme si jistí, že na tento proces v roce 2011 po překonání menších obtíží navážeme.
<P>
Lisabonská smlouva vstoupila v platnost a nadále se již my, jako poslanci Evropského parlamentu, ani Komise či Rada, nemůžeme nijak vymlouvat, že nečiníme rozhodné kroky a nepouštíme se do práce, kterou je provádění toho, co předepisuje Lisabonská smlouva a vykonávání toho, co si přejí občané, kteří jsou v našich politických plánech na prvním místě.
<P>
Evropská lidová strana připravila dva seznamy vztahující se k plánům Komise. Detaily jsme vám zaslali dokonce před jejich přijetím. Oba seznamy, které bych nyní rád v krátkosti přednesl, sestávají jednoduše ze seznamu toho, co by Komise činit neměla, a ze seznamu, který detailně rozvádí, co bychom si přáli, aby Komise činila.
<P>
Zaprvé bychom rádi požádali, aby Komise nepokračovala v tom, co bylo doteď obvyklé, jinak by byla tato rozprava bezpředmětná, a sice že do října bylo předloženo pouze 40 % vašich legislativních návrhů. Pokud to tak v budoucnosti bude pokračovat, pak jsou takové rozpravy bezpředmětné. Parlament nemůže vykonávat své právo, kterým by mohla ovlivňovat, jaké návrhy by měla Komise předkládat. Z tohoto důvodu považujeme za důležité, aby tyto legislativní návrhy nebo pracovní programy nebyly kladeny naroveň starým komunistickým pětiletkám, na kterých nebylo od začátku až do konce nic pravdivého. A to, čeho se v jejich rámci případně dosáhlo, nemělo zcela nic společného s konečnými cíli.
<P>
Další věc, kterou po Komisi požadujeme, je, aby netolerovala lži a podvody. V současné době je několik evropských zemí v krizi, protože zatajily pravdivé údaje a lhaly o velikosti rozpočtového deficitu. Tyto informace ostatním zatajily, nicméně všichni jsme na stejné lodi a takové věci mají dopad na mnoho lidí. Bylo tomu tak v Maďarsku, bylo tomu tak v Řecku. V takových případech očekáváme od Komise, aby neustupovala, ale pojmenovala a rozhodně odsoudila tyto země, jinak budeme mít později mnohem větší potíže.
<P>
Slavný myslitel z období maďarského reformního hnutí v 19. století, hrabě Széchenyi, řekl, že každý, kdo zakrývá potíže, je zvětšuje. Proto bychom je neměli zakrývat, ale vystoupit s nimi a na tomto základě přijmout nutná a rozhodná opatření. Komise by se měla v tomto ohledu chopit svých pravomocí. Nechci, abyste mě špatně pochopili. Neříkám, že Komise je za tyto krize zodpovědná. Zodpovědné jsou za ně vlády těchto zemí, nicméně v obecném zájmu jsme měli být víc slyšet a jednat rozhodněji, abychom viděli výsledky.
<P>
Přistupme nyní k tomu, co by Komise činit měla. Především, měla by konečně začít jednat, učinit rozhodnutí a vytvořit ambiciózní program na podporu tvorby pracovních míst. Na prvním místě v našem úsilí by měli být občané. Vůdčí zásadou musí být pracovní místa, pracovní místa a ještě jednou pracovní místa. Tady bych na začátek poznamenal, že když se obracíme k občanům, musíme přirozeně používat jazyk, kterému rozumějí. Když říkáme 2020, pak si to já, poslanec z bývalé komunistické země, opět spojím s pětiletkami nebo s čísly, která se tehdy dávala vězňům. Proč program 2020 nenazýváme programem Evropské unie na podporu tvorby pracovních míst, proč nenazýváme Stockholmský program - název, kterému ostatně nikdo kromě nás nerozumí -evropským programem pro bezpečnost občanů? Chci tím říct, že slova, která používáme, jsou také důležitou součástí na počátku celého tohoto procesu.
<P>
Považujeme za důležité, aby se malé a střední podniky aktivně podílely na procesu tvorby pracovních míst. Nelíbilo by se jim, kdyby program 2020 na podporu tvorby pracovních míst prošel jen útrobami Parlamentu. Potřebujeme důkladnou rozpravu, a nejen v tomto Parlamentu, ale také ve vnitrostátních parlamentech a zapojeny musí být i vnitrostátní rozhodovací orgány. Poučme se z neúspěchu lisabonského programu - další název, kterému nikdo nerozumí! Pracujme pro bezpečnost našich občanů a učiňme v tomto ohledu potřebné kroky. Pane předsedo, pouze jedna připomínka: nejen chlebem živ je člověk - důležité je také posílení našich společných hodnot. Očekáváme, že Komise bude pokračovat v těchto programech založených na hodnotách, které se vypořádají s komunismem, zabývají se soužitím vnitrostátních menšin a společnou evropskou minulostí. Evropská lidová strana vás bude podporovat, ale pokud se odchýlíte od původního programu, budeme vás přísně kritizovat.
<SPEAKER ID="082" NAME="Hannes Swoboda" LANGUAGE="DE">
Pane předsedo, pane Barroso, vážení komisaři, chtěl bych vám poděkovat za to, že jste se dostavili v tak hojném počtu. Bohužel nemohu říci to samé o kolezích poslancích. Zahanbeně konstatuji, že ne všichni, kteří tu nejsou, tu skutečně nejsou. Jsou ve Štrasburku, ale nejsou v Parlamentu, kde by být měli. Je to velmi smutné.
<P>
Jelikož nemáme společný návrh usnesení, představíme vám své jednotlivé body a můžete je podrobně vyhodnotit. Pane Barroso, souhlasíme s Vámi, že hlavním problémem je konkurenceschopnost společně se sociálním zabezpečením v udržitelné Evropě. Samozřejmě se musíme především zaměřit na pokračování v boji proti chudobě a nezaměstnanosti, která je v některých oblastech stále na vzestupu nebo přinejmenším zůstává nepřijatelně vysoká. Chci Vám poděkovat za to, že jste toto zmínil, jelikož někteří předsedové vlád o tom patrně nejsou přesvědčeni. Jak zajistit, aby k tomu došlo v době rozpočtové konsolidace? Nepochybně musíme své rozpočty konsolidovat. Musíme tak však činit úměrně k ostatním cílům - na to bych chtěl Komisi upozornit - a v časovém sledu, aby se zajistilo, že ostatní zásadní cíle, tedy boj proti nezaměstnanosti a chudobě, nebyly zcela opomenuty.
<P>
U této příležitosti bych ještě rád řekl, jak významný tento problém je na pozadí nedávného summitu o Romech v Córdobě, kterého jste se nezúčastnil, ale kam přijeli dva členové Komise, paní Redingová, místopředsedkyně Komise, a pan Andor, komisař pro zaměstnanost, sociální věci a sociální začleňování. Nedávno jsem navštívil romské osady v Srbsku a je neuvěřitelné, že taková místa v Evropě stále existují. Vyzývám Komisi, aby učinila vše, co je v jejích možnostech, v boji proti chudobě a nezaměstnanosti v této oblasti.
<P>
Můj další bod se týká rozpočtové konsolidace. Potřebujeme více investic. Diskutovali jsme o tom dnes brzo ráno s panem Kallasem. Například jsme velmi málo investovali do transevropských sítí. Teď můžeme vidět, kde nastaly problémy, jelikož jsme stále neuskutečnili, co navrhoval tzv. Delorsův plán. Když zmiňujete partnerství, pane Barroso, chtěl bych Vás požádat, abyste pamatoval, že toto partnerství potřebujeme, zvláště vzhledem k rozpočtové otázce a budoucímu plánování rozpočtu, protože je jasné, že Rada má již v úmyslu zkrátit rozpočet v malých položkách na evropské úrovni. To nemůžeme připustit.
<P>
Pane Barroso, zmínil jste se o zprávě pana Montiho. Je to určitě významná zpráva a je dobře, že jste pana Montiho požádal o to, aby ji připravil, neboť je v této oblasti odborníkem. Když je ovšem řeč o vnitřním trhu, musíme také zmínit sociálně-tržní hospodářství. V tomto kontextu jsou pro nás zvláště významné veřejné služby. Souhlasili jste, že předložíte návrhy na rámcovou směrnici. Nechceme tady teď projednávat všechny jednotlivé body, ale podle mého názoru se budeme muset z hlediska evropské identity spoléhat zvláště na tyto veřejné služby, vzhledem k dopravním problémům, které jsme měli a které ukazují, jak jsou důležité například veřejné železniční služby. Bez ohledu na to, zda je poskytuje soukromý nebo veřejný sektor, musí být regulovány a zastřešeny společnou evropskou politikou pro veřejné služby.
<P>
Rád bych nyní přešel k poslednímu a rozhodujícímu tématu. Mluvil jste o hospodářské krizi a také o Řecku a dalších zemích, které jsou v těžké situaci. Při našich předešlých rozhovorech s panem Van Rompuyem jsme došli k tomu, že kroky Evropské rady nebyly v tomto případě nejlepší ukázkou toho, co Evropa může nabídnout. Kdyby se toto vše uskutečnilo o dva či tři měsíce dříve, Řecko by nemuselo splácet vysoké úroky. Zmínil jste to, ale myslím, že potřebujeme víc, než se k tomu jen vyjadřovat. Potřebujeme, aby Komise k těmto věcem hlasitě vybízela.
<P>
Souhlasím s Vámi, že nejde o to zasáhnout, když krize již nastala a deficity jsou závratné, protože toto je často nesprávně chápáno. Jde o to těmto věcem předcházet, aby pokud možno nenastaly, sledováním hospodářských a rozpočtových změn. Opět slyším, jak vlády říkají, že nemůžeme přezkoumávat jejich statistiky nebo rozpočtový proces. To je nepřijatelné. Pokud chceme zabránit tomu, aby se události nedávných měsíců a let opakovaly, pak to činit musíme. Proč musí vlády své statistiky a rozpočtové procesy zatajovat? Vlády musí mít samozřejmě jistou svobodu. Musí mít tuto svobodu a zvláště v eurozóně se tato svoboda musí shodovat s evropskými cíli a plány.
<P>
Pane Barroso, jsme připraveni navázat s vámi zvláštní partnerství, které jste zmínil. Toto partnerství však musí být založeno na silné pozici Parlamentu a Komise. V následujících dnech budeme jednat o rámcové dohodě. Upřesňuje některé detaily, ale rozhodující je, v jakém duchu bude sepsána. Vyžaduje to také, abyste v případě, kdy někteří předsedové vlády chtějí zneužít Lisabonské smlouvy pro posílení své vlastní pozice, jasně prohlásil, že účelem Lisabonské smlouvy je posílit Evropu. Proto musí být Komise jasně slyšet. V tom případě s vámi budeme souhlasit a podporovat vás, i když se naše názory na jednotlivé detaily liší. Musíme nicméně společně bojovat za silnou Evropu. Je to velmi důležité, zvláště v kontextu nedávných vystoupení některých předsedů vlád.
<SPEAKER ID="083" NAME="Marielle De Sarnez" LANGUAGE="FR">
Pane předsedo, pane předsedo Komise, tento program se mi zdá snad příliš skromný vzhledem k současným otřesům a výzvám a podle mého názoru máme právo očekávat ze strany Komise větší ambice, tím spíše, že jste se k tomu zavázal.
<P>
Zaprvé, pokud jde o finanční regulaci, zcela rozumím tomu, o co se pokouší pan Barnier. Jedná správným směrem, ale myslím, že jsme mohli jít dál a uvažovat o jiných možnostech, jako jsou rozdělení bankovních aktivit, zdanění finančních transakcí či jednoduše zákaz derivátů, jak tomu je dnes ve Spojených státech.
<P>
Nicméně - a pro mě je to ještě důležitější - si myslím, že musíme učinit vše, co je v našich možnostech, pro podporu reálného hospodářství a udržitelných investic, které skutečně vytvářejí pracovní místa na rozdíl od současného hospodářství, příliš závislého na finančních službách. Moc bych si přála, abychom v tomto směru pracovali na konkrétních projektech. V tomto dnešním programu nevidím žádné takové projekty.
<P>
Podle mého názoru také potřebujeme velké projekty. Nikdy nebyl příhodnější čas oživit myšlenku železniční Evropy, než je dnes, vzhledem ke krizi, kterou jsme prošli. V současnosti máme v Evropské unii 28 000 letů denně. Nastal skutečně čas oživit tuto železniční Evropu, o které se po desetiletí mluví.
<P>
Myslím však, že ničeho nedosáhneme bez skutečné hospodářské koordinace a řízení ekonomiky. Z tohoto hlediska lituji, že pracovní skupinu o této otázce řídí Rada, dala bych přednost tomu, aby tím byla pověřena vaše Komise.
<P>
Naléhavě potřebujeme rozpočtovou, hospodářskou a průmyslovou koordinaci. Potřebujeme vytvořit Evropský měnový fond a vedle toho provádět opatření pro stabilizaci veřejných financí členských států. I když se už to slovo nepoužívá, potřebujeme pracovat na fiskální konvergenci. Mám zvláště na mysli otázku zdanění podniků. Navíc bude třeba pracovat na vlastním zdroji pro rozpočet EU. Myslím, že toto by byly odvážné činy, které by nás mohly vrátit na cestu růstu.
<P>
Chtěla bych se ještě zmínit o budoucí hospodářské strategii EU pro rok 2020: nevzdávejte se, prosím, kvantifikovaných cílů souvisejících s chudobou a vzděláváním. Myslím, že v tomto ohledu budete mít podporu celého Evropského parlamentu. Mluvíme zde o evropském sociálním modelu, který si přejeme a na kterém nám záleží.
<SPEAKER ID="084" NAME="Rebecca Harms" LANGUAGE="DE">
Pane předsedo, pane Barroso, vážení komisaři, také bych si přála, aby úctě, kterou nám prokazujete vysokou účastí, odpovídala účast poslanců. Budeme na tom muset pracovat.
<P>
Pracovní program, který jste představil, je obsáhlý a názvy jeho jednotlivých oddílů znějí velmi ambiciózně. Dokonce i úvod nese název "Nová éra". Nejsem si však jistá, zda podrobnosti uvedené pod těmito hlavičkami odpovídají tomuto pozitivně vyznívajícímu přístupu. Stále se tam pojednává o krizi klimatu a finanční a hospodářské krizi. Případ Řecka opět ukázal, že v Unii existuje narůstající propast nejenom z hospodářského, ale i ze sociálního hlediska, protože podmínky, v nichž žijí evropští občané na jihu, na východě a na severozápadě, jsou velmi odlišné. To znamená, že čelíme velkým problémům.
<P>
Musím souhlasit s panem Swobodou, zvláště pokud jde o sociální Evropu a větší spravedlnost. Je nezbytné, aby tato oblast byla přezkoumána. Nejsme vůbec přesvědčeni, že to, co nám bylo nyní předloženo, postačí k boji s narůstající chudobou v Evropské unii.
<P>
Vyvodili jsme z finanční a následné hospodářské krize správné závěry? Podle našeho názoru spočívá správný přístup k finanční a hospodářské integraci ve vytváření nových návrhů na změnu zdanění podniků. Naše skupina Zelení/Evropská svobodná aliance je již dávno pro to, abychom v této věci postoupili kupředu. Také podporujeme zdanění energie. Budete se na nás moci spolehnout, pokud toto konečně uskutečníte. Nicméně na základě naší zkušenosti z finanční krize podle našeho názoru jasný cíl pro zdanění finančních transakcí stále chybí. Můžeme samozřejmě tvrdit, že čekáme na členské státy, ale myslím, že někdy je třeba, jak také řekl pan Szájer, stanovit konkrétnější a přesnější požadavky a za ty pak bojovat. Je jasné, že naše reakce na situaci v Řecku byla nepřiměřená. Pokládáme za nepřijatelné, že se v současnosti nepřipravuje žádný návrh ohledně eurobondů.
<P>
Pane Barroso, během své kampaně pro svůj druhý mandát jste velmi zdůrazňoval služby veřejného zájmu. Na toto téma se Vás ptaly i skupiny v Parlamentu. Myslím, že to, co jste říkal o veřejných službách, a způsob, jakým jejich regulaci představuje kapitola "Člověk na prvním místě evropské agendy", si vůbec neodpovídá. To znamená, že již nedodržujete jeden ze svých hlavních slibů.
<P>
Pokud jde o ochranu klimatu, různá generální ředitelství, kterých se nyní ochrana klimatu týká, pracují na scénářích s různými cíli pro rok 2050. V případě dopravy existuje dlouhodobý cíl 70% omezení, ale pro energii je to 75 %. Tým pracovníků paní Hedegaardové se ještě nerozhodl. Doufám, že stanoví ambicióznější cíle. Je však jasné, že výsledky konference na Bali a cíl udržet nárůst teploty na dvou stupních nehrají roli pro žádné generální ředitelství. Jaký smysl mají všechny proslovy o významné nové iniciativě pro evropskou klimatickou diplomacii, když jsme se zřejmě přestali výsledky konference na Bali a dohodami zemí G8 zabývat? Obsah programu nebude postačující pro úspěšnou evropskou účast na setkáních v Bonnu, v Cancúnu či v Jižní Africe. Ještě toho zbývá hodně udělat.
<SPEAKER ID="085" NAME="Timothy Kirkhope">
jménem skupiny ECR. - Pane předsedo, když mluvíme o programech, dovolte mi, prosím, abych připomněl ponaučení z programu na rok 1992: aby Komise dosáhla výsledků, musí stanovit pouze jednu prioritu a zaměřit se na jednu politiku zároveň. Úsilí vytvořit jednotný trh představovalo hodnotný cíl, kterému rozuměly všechny zúčastněné strany - a především veřejnost. Od té doby však Komise velmi často předkládala iniciativu za iniciativou, bez ohledu na to, zda pro ně byla Evropa přiměřeným prostorem či zda mohly skutečně vést ke hmatatelným výsledkům, v marné naději, že ji to učiní populárnější. Byl to špatný přístup a neuspěl. Vítáme tedy nový směr, který navrhl pan předseda Barroso.
<P>
Evropské hospodářství je stále v hluboké krizi a tuto situaci změní pouze důsledná činnost. Nemám na mysli pouze okamžitou krizi vzešlou z úpadku bankovního systému, či velký tlak spojený s nynějším stavem dopravní nouze. Mám na mysli krizi v základech, kdy evropské hospodářství předstihla konkurenceschopnější a inovativnější hospodářství za Atlantikem a v Asii. Proto velmi podporujeme ústřední iniciativu této Komise: strategii 2020. I když by podle našeho názoru měly být připojeny určité detaily a učiněny jisté změny, celkový záběr této politiky je správný. Evropa potřebuje strategii pro inteligentní a udržitelný růst podporující začlenění, který může přinést vysokou zaměstnanost, produktivitu a sociální začlenění - výborně! To musí být prvořadou prioritou definující činnost Komise.
<P>
Naše budoucí hospodářská prosperita a všechny výhody, které z ní vyplynou, je závislá na úspěšných společnostech a podnikatelích; oni jsou těmi, kteří vytvářejí bohatství a udržitelná pracovní místa a o ně se opírá ta nejlepší politika bojující proti chudobě, která kdy byla vymyšlena. Komise musí být jejich spojencem, nikoli jejich protivníkem. Vítáme proto závazky k novému uspořádání jednotného trhu, jeho většímu rozšíření, ke zdůraznění inteligentní regulace, k zajištění toho, aby provádění pravidel bylo důkladné a poctivé v celé Unii, k podstatnému omezení administrativní zátěže a byrokracie, k zaměření se na potíže, ke sdílení osvědčených postupů v odborné přípravě, k modernizaci trhu práce a k omezení překážek v obchodu.
<P>
Bude-li pan předseda Barroso udávat tón při rozvíjení pulsujícího, dynamického evropského hospodářství, bude mít naši podporu. Samozřejmě se nám nelíbí všechno. Znepokojuje nás, že některá opatření mohou znamenat zásah do práv a zodpovědností členských států, jako například koncept Evropy občanů nebo jisté aspekty Stockholmského programu. Povzbuzuje nás vyhlídka na reformu společné zemědělské politiky a společné politiky rybolovu, ale znepokojuje nás, že reforma může přinést spíše větší byrokracii než jasné řešení pro naše farmáře a rybáře. Konečně, nesouhlasíme s tím, aby společné iniciativy členských států v oblasti zahraničních věcí nezůstaly v působnosti Rady a aby je zcela převzala Komise.
<P>
Skupina ECR byla založena, aby podporovala zásadu subsidiarity; chceme Evropu, která se zaměřuje na své vlastní klíčové úkoly a poskytuje opravdové výhody. Doufáme, že pan předseda Barroso a jeho Komise - jejíž členové jsou dnes všichni tady, pro každého z nás - využijí příležitostí, které se v mnoha částech představeného pracovního programu jasně nabízejí, aby pečovali o Evropu, jež napomáhá hospodářské obnově a může poskytnout základ pro naši dlouhodobou prosperitu v budoucích těžkých a náročných letech.
<SPEAKER ID="086" NAME="Miguel Portas" LANGUAGE="PT">
Pane předsedo, název programu, o kterém dnes diskutujeme, je "Čas jednat". Jestliže příprava videokonference ministrů Unie trvala pět dní, mohu Vám jen, pane Barroso, poblahopřát ke smyslu pro humor. Proč však nastal čas jednat? Je to proto, že nikdo dosud nejednal a název je sebekritický? Nebo je to proto, že tento název, stejně jako všechny ostatní názvy našich byrokratických sdělení, je jen prázdným slibem skrytým za hromadou slov?
<P>
Dám vám příklad. Tento rok je Evropským rokem boje proti chudobě a sociálnímu vyloučení, chudí o tom však nevědí. Váš dokument se zmiňuje o iniciativě, která - cituji - "ukáže, jak mohou na výhodách plynoucích z růstu a zaměstnanosti participovat široké vrstvy obyvatelstva". Jde o další vtip? O jakou jde iniciativu a jak může nahradit sociální podporu, kterou členské státy ruší z důvodu svých stabilizačních programů?
<P>
Jak Komise zamýšlí dělit se o výhody z něčeho, co neexistuje, a sice z hospodářského růstu? Jak zamýšlí snížit počet chudých lidí, aniž by se dotkla příjmu bohatých a velmi bohatých? Náš nesouhlas s vámi je politického rázu. Návrat k diktatuře deficitu vede hospodářství do pasti, znamená krácení mezd a výhod a vyžaduje si omezení veřejných investic. To je recept na zvýšení nezaměstnanosti.
<P>
I když nastal čas jednat, Komise si myslí, že Unie byla nakonec schopná spojit síly v boji proti krizi. Zeptejte se Řeků, zda si to myslí také, zda jsme jednali rychle a spravedlivě. Kdy budeme mít Evropskou agenturu pro hodnocení úvěrových rizik? Zeptejte se Portugalců, kterým úrok z dluhu vzroste pokaždé, když se nějaký komisař rozhodne promluvit o ekonomii. Zeptejte se evropské veřejnosti, proč je situace taková, jaká je, a lidé se na toho poslíčka podívají a nakonec se usmějí, protože smysl pro humor se konec konců nedaní.
<SPEAKER ID="087" NAME="Fiorello Provera" LANGUAGE="IT">
Pane předsedo, dámy a pánové, podniky, především malé a střední podniky, které tvoří 99 % evropské produkční sítě, potřebují čtyři základní prvky: snadnější přístup k úvěrům, větší pružnost trhu práce, méně byrokracie při zakládání a vedení podniků a konečně ochranu před nekalou konkurencí.
<P>
Oceňujeme práci Komise na racionalizaci evropských právních předpisů a zrušení 1 600 legislativních aktů během minulého mandátu a podporujeme návrhy skupiny na vysoké úrovni vedené Edmundem Stoiberem.
<P>
Dalším důležitým prvkem pro konkurenceschopnost podniků je situace mezinárodního obchodu. V tomto období krize je důležité posílit systém Evropské unie na ochranu obchodu. Podniky nemohou konkurovat sociálnímu a ekologickému dumpingu prováděnému některými rozvíjejícími se ekonomikami jako je Čína, kde je cena práce velmi nízká, kde neexistují sociální záruky a s nimi spojené výdaje, ani vysoké standardy ochrany životního prostředí.
<P>
Jinou oblastí, kde by měla Komise zasáhnout s větší silou, je boj s padělky a ochrana práv duševního vlastnictví.
<P>
Krátce, nevidím v pracovním programu Komise žádné iniciativy zaměřené na provádění směrů politiky soudržnosti stanovených Lisabonskou smlouvou.
<P>
Článek 174 Smlouvy poprvé uznává zvláštní roli horských oblastí, které představují 40 % našeho území a více než 90 milionů evropských občanů. Proto vás vyzývám, abyste do příštího legislativního programu Komise zahrnul návrh na rámcový program na podporu rozvoje a ochrany horských oblastí a využil všech možností obnovitelných energií, které hory nabízejí.
<SPEAKER ID="088" NAME="Andrew Henry William Brons" AFFILIATION="NI">
Pane předsedo, v pracovním programu Komise pro rok 2010 je zmíněno, že Evropská unie musí čelit dlouhodobým výzvám, jako je globalizace, a musí být opět konkurenceschopná. Problém je v tom, že EU globalizaci nečelila, ale vzala ji za svou. Schvaluje řadu dovozů z rozvojových zemí, kde mzdové tarify představují pouhý zlomek tarifů v Evropě. Jediným způsobem, jakým můžeme znovu získat konkurenceschopnost, by bylo snížit mzdové tarify na jejich úroveň.
<P>
Nejsem samozřejmě ani pro členství v Evropské unii. I kdybych ovšem byl jeho zastáncem, obvinil bych jeho strůjce z toho, že neslouží hospodářským zájmům svých národů. Řekl bych, že EU není ani tak Evropskou unií, jako spíše globální unií snažící se o dosažení globálního pohybu všeho zboží a služeb.
<P>
Podle mého názoru by měly svrchované národní státy znovu obnovit svou průmyslovou výrobu a pak chránit svůj trh a pracovní místa svých občanů. Můj vzkaz platí však i pro zastánce EU. Evropa, ať už jako celek či jako jednotlivé státy, neochrání svou průmyslovou výrobu a své zemědělství před konkurencí zemí třetího světa, a to ke své škodě. Globalizaci se musíme bránit, jednotlivě či společně, nebo nás všechny zničí.
<P>
Dokument Komise se zmiňuje o údajné potřebě dále rozvíjet politiky v oblasti legálního přistěhovalectví pro zmírnění nebezpečí stárnutí populace. Stárnoucí populace je nepochybně problémem v mnoha zemích. Musíme se však ptát, proč tento problém nastal. Mnoho žen budují nepřetržitě kariéru a z vlastní vůle děti nemají, na což mají úplné právo. Mnoho jiných žen však stále pracuje, neboť si to vyžaduje jejich ekonomická situace. Pracují, aby zaplatily své účty, nikoliv proto, že mateřstvím opovrhují.
<P>
Takový vývoj měl bezpochyby vliv na porodnost, která uměle poklesla z vůle hospodářských sil. My však nesmíme nechat hospodářským silám volnou ruku. Hospodářský zásah může tyto hospodářské síly změnit a změna v těchto silách s sebou přinese odpovídající změnu v demografických údajích o rodině. Myšlenka, že můžeme ze zemí třetího světa dovážet celé rodiny jako náhradu za nenarozené evropské děti, je založena na zvláště škodlivém a zvráceném tvrzení, a sice že jsme produktem přírody a že kultury zemí třetího světa jsou jako kabát, který si může člověk svléknout ve vstupním přístavu a obléknout si evropský kulturní kabát, který se vydává jako dokumenty o trvalém pobytu a občanství.
<P>
Děti těchto imigrantů jsou údajně asi tak evropské jako původní evropští obyvatelé; nejsou. Odlišné kultury jsou tvořeny odlišnými lidmi, a ne naopak. Nejsme produktem našich kultur: naše kultury jsou produktem našich národů. Nahradit Evropany lidmi ze zemí třetího světa bude znamenat, že Evropu nahradí třetí svět. Dochází k pomalému, ale stálému etnickému čištění Evropy od Evropanů.
<SPEAKER ID="089" NAME="José Manuel Barroso" LANGUAGE="FR">
Pane předsedo, celkově - nemluvím o těch, kteří jasně a upřímně řekli, že jsou proti Unii a proti členství v Evropské unii - cítím, že mohu říct, že v tomto orgánu existuje široká podpora pro program, který jsme právě představili.
<P>
V příspěvcích hlavních politických skupin jsem zaznamenal jeden společný prvek, a tím je myšlenka ambicí. V Evropě potřebujeme větší ambice. V tomto ohledu chci navázat na několik myšlenek, které byly vyřčeny a se kterými ostatně velmi souhlasím.
<P>
Náš přítel, pan Szájer, mluvil o potřebě vyvarovat se pětiletým plánům platným v komunistických režimech. Právě proto si chceme udržet onu pružnost, která je důležitá, pokud máme držet krok s proměnlivým prostředím.
<P>
Zároveň bych opět chtěl potvrdit, v reakci na pana Szájera, ale i na pana Swobodu, že mají pravdu, když vyzývají k více akcím ze strany EU v hospodářské a finanční oblasti a když připomínají, jak se členské státy například postavily proti tomu, aby Komise hrála větší roli v oblasti dohledu nad vnitrostátními veřejnými účty.
<P>
První Komise, jíž jsem měl tu čest předsedat, představila konkrétní nařízení zaměřené na posílení auditorských pravomocí úřadu Eurostat, které bylo zamítnuto některými členskými státy, které si nepřály, aby Komise takovou roli hrála.
<P>
Doufám tedy, že lekcí, kterou si z této krize vezmeme, je, že náš systém je stále provázanější, že hospodářská politika v Evropě není pouze vnitrostátní záležitostí. Vnitrostátní záležitostí samozřejmě je, ale je to také záležitost společných evropských zájmů, jelikož potřebujeme větší míru koordinace. V tomto ohledu doufám, že pan Szájer, pan Swoboda, paní De Sarnez a všichni ostatní souhlasí s potřebou stále koordinovanější hospodářské politiky.
<P>
Tak dosáhneme pokroku a v tomto ohledu chci zdůraznit především úsilí, o kterém mluvil pan Swoboda (za což mu děkuji), úsilí o posílené partnerství Komise a Evropského parlamentu, když hovoříme o finanční perspektivě, o potřebě vzepřít se některým interpretacím, které se ubírají spíše směrem mezivládní spolupráce a které je možné dnes slyšet. Takové interpretace jsou překvapivé, jelikož Lisabonská smlouva je ve skutečnosti přesným opakem mezivládního přístupu: posiluje evropskou dimenzi.
<P>
Doufám, že se z této krize budeme moci poučit a vydáme se více proevropským směrem, nikoliv naopak. Příkladem, o kterém se zmínila paní De Sarnez, je otázka finanční regulace. Je přece zvláštní, neřku-li paradoxní, že po tolika žádostech ze strany některých členských států o opatření v oblasti finanční regulace se členské státy jednohlasně shodly na tom, že ambice návrhů, které Komise přednesla po zprávě pana de Larosièra, mají být oslabeny.
<P>
To je tedy ukázkou toho, že prohlášení a přijatá rozhodnutí se občas rozcházejí. Doufám, že my, Evropský parlament a Komise, budeme moci společně tuto trhlinu vyplnit, a pokusit se tak dosáhnout větší soudržnosti na evropské úrovni, protože ve skutečnosti takové ambice potřebujeme.
<P>
Hlavní je teď, a to bych rád zdůraznil, abychom dobře rozuměli zásadě subsidiarity. Já subsidiaritu podporuji. V tomto směru jsem také rád, pane Kirkhope, že mohu vyjádřit svůj souhlas s touto myšlenkou subsidiarity, ale je potřeba dobře rozumět jejímu významu. Subsidiarita znamená rozhodnout, jaká úroveň rozhodování je nejlepší.
<P>
Pokud jde o současnou krizi v letecké dopravě, dějí se přece jen zvláštní věci. Dnes jsem četl v tisku, a to nejen v euroskepticky či eurofobně laděném tisku, nejen v bulváru, ale i v kvalitním tisku, že Evropská unie nyní přiznává, že se zmýlila, když rozhodla o zrušení letů. To je neuvěřitelné!
<P>
Pokud existuje nějaká oblast, která spadá do vnitrostátních pravomocí, pak je to řízení evropského letového provozu. Rozhodnutí učinil každý z vnitrostátních regulativních orgánů. Ovšem právě ti, kteří jsou proti pravomocím na evropské úrovni, protestují nyní proti Evropě. Brzy se bude říkat, že sopku na Islandu vytvořily Evropská komise a Brusel. To je přece všechno pozoruhodné!
<P>
(Potlesk)
<P>
Řekněme to jasně. Existují různé úrovně zodpovědnosti: vnitrostátní úrovně a evropské úrovně. V každém případě musíme zjistit, která úroveň je nejvhodnější. Mohu vás ujistit, že Komise je připravená nést svou zodpovědnost, ale myslím, že musíme s Evropským parlamentem vybudovat spojenectví, abychom jasně řekli, co do naší zodpovědnosti spadá a co nikoliv.
<P>
Bez takového spojenectví budeme vždy mít instinktivní potřebu - a víme, že v období krize je snazší se uchýlit k nacionalistické, populistické rétorice - přenášet zodpovědnost na Brusel, jak se často říká, či snad také na Štrasburk, v oblastech, kde nesou jasnou zodpovědnost členské státy.
<P>
Prokažme zdravý rozum! Soustřeďme se na to, co můžeme učinit na evropské úrovni, v oblastech, kde můžeme naší činnosti poskytnout přidanou hodnotu, samozřejmě s tím, že budeme respektovat členské státy, které jsou demokratickými členskými státy. Domnívám se, že program 2020 zaměřuje činnost Evropy na to, co je nejdůležitější.
<P>
Nyní potřebujeme růst, ale ne jakýkoli růst z dřívějších dob; potřebujeme spravedlivější, otevřenější, udržitelnější a inteligentnější růst, zaměřený na budoucnost.
<P>
Potřebujeme vytvořit nové zdroje růstu, abychom úspěšně vyřešili náš největší problém, o kterém budeme diskutovat dnes odpoledne, a sice nezaměstnanost a, přesněji, nezaměstnanost mladých lidí. Právě v této oblasti potřebujeme ve skutečnosti vytvořit ono spojenectví mezi evropskými orgány a také čestně a loajálně spolupracovat s našimi členskými státy, abychom dosáhli konkrétních výsledků pro naše občany.
<P>
Myslím, že v tomto ohledu máme pro naši práci v nadcházejících letech dobrý základ, a po této debatě se cítím povzbuzen - a myslím, že i moji kolegové - vašimi slovy podpory a v několika případech vašimi požadavky. Pokusíme se dokázat, že jsme připraveni vypořádat se s úkoly, kterými jste nás pověřili.
<P>
(Potlesk)
<SPEAKER ID="090" NAME="Předseda">
Velice vám děkuji, pane Barroso, za vaše prohlášení. Chtěl bych říci, že pokud jde o úsilí, které Komise vynakládá jménem Evropských společenství, Komise má v Evropském parlamentu velkého spojence. Většina poslanců podporuje toto úsilí a názor Komise, že by měla převzít větší zodpovědnost, zvláště v situaci krize, o které jsme hovořili dříve - chápeme tedy, nakolik Evropskou unii a činnost ze strany Komise potřebujeme. Vstupem Lisabonské smlouvy v platnost se znatelně zvýšila také zodpovědnost Evropského parlamentu, což nás těší. Myslíme, že je to dobré pro Evropany, že je to dobré pro naše občany. Nyní musíme větší zodpovědnost přijmout a využít příležitostí, které Smlouva nabízí. Chtěl bych Vás znovu ujistit, pane Barroso, že Vy i Evropská komise tu máte spojence, a hovořím za většinu Evropského parlamentu.
<SPEAKER ID="091" NAME="Diego López Garrido" LANGUAGE="ES">
Pane předsedo, chtěl jsem jen poblahopřát Komisi a jejímu předsedovi, José Manuelu Durão Barrosovi, za ambiciózní a velmi proevropský program, který tu dnes představil a který je naprosto v souladu s cíli španělského předsednictví Evropské unie a s programem předsednického tria, tvořeného Španělskem, Belgií a Maďarskem.
<P>
Mohu říci, že Rada spolupracuje s Komisí a také s Evropským parlamentem, jehož poslancům také děkuji za konstruktivní projevy podporující legislativní plán Komise.
<P>
Komise vyvinula velké úsilí. Každý ví, že nová Komise - známá jako Komise Barroso II - měla do úřadu nastoupit od 1. listopadu, ale z různých důvodů nastoupila o několik měsíců později a vyvíjí velké úsilí, aby s konstruktivním, pozitivním přístupem dohnala ztracený čas, za což je jí španělské předsednictví vděčné. Pan Barroso a všichni členové Komise - místopředsedové a komisaři - také dobře vědí, že s Komisí spolupracujeme, myslím s velmi pozitivním přístupem, a úsilí Komise v tomto ohledu uznáváme.
<P>
Jsme také vděční Evropskému parlamentu. Kdykoli se zde o těchto otázkách diskutovalo, Evropský parlament měl vždy velmi konstruktivní přístup. Chtěl bych využít této příležitosti a požádat ještě jednou Evropský parlament, aby tyto legislativní iniciativy schválil - dnes mluvíme především o legislativních iniciativách - a aby k tomu došlo co možná nejdříve, abychom dohonili ztracený čas, o kterém jsem se zmínil. Jsem si jistý, že i Parlament bude spolupracovat.
<SPEAKER ID="092" NAME="Předseda">
Děkuji vám za prohlášení jménem Rady a za vaši podporu programu Komise. Chtěl bych ještě jednou poděkovat panu Barrosovi, všem místopředsedům Komise a komisařům za jejich účast. Svědčí o tom, že pro Komisi je spolupráce s Parlamentem velmi důležitá, v což jsme také doufali.
<P>
Rozprava je ukončena.
<P>
Písemná prohlášení (Článek 149)
<SPEAKER ID="997" NAME="Elena Oana Antonescu  " LANGUAGE="RO">
Pracovní program Komise na rok 2010 je ambiciózním a pružným víceletým programem vytyčujícím následující hlavní cíle: boj s krizí a podpora evropského sociálně-tržního hospodářství, vypracování programu pro občany, který v kontextu evropské agendy klade člověka na první místo, tvorba ambiciózní a důsledné zahraniční agendy s globálním dosahem a v neposlední řadě aktualizace nástrojů a pracovních metod používaných Evropskou unií. Jedním z klíčových prvků programu pro občany je Stockholmský program pro "otevřenou a bezpečnou Evropu, která slouží svým občanům a chrání je", který přijala Evropská rada na svém zasedání v prosinci 2009. Vítám iniciativu Komise představit akční plán pro provádění Stockholmského programu, abychom zajistili, že prostor svobody, bezpečnosti a práva bude evropským občanům přinášet hmatatelnější výhody. Program se především zaměří na boj proti přeshraniční trestné činnosti a sjednotí provádění společné přistěhovalecké a azylové politiky. Upravovat bude především tyto oblasti: boj proti organizovanému zločinu, terorismu a jiným hrozbám za pomoci lepší policejní a soudní spolupráce.
<SPEAKER ID="996" NAME="Vilija Blinkevičiūt " LANGUAGE="LT">
V současné době čelí Evropa problému rostoucí nezaměstnanosti a téměř 17 % evropské populace žije pod hranicí chudoby. Mnozí Evropané, i ti zaměstnaní, bojují každodenně s chudobou a nemají možnost v plné míře užívat života, jelikož recese tlačí i občany s průměrnými příjmy do chudoby. Proto musíme věnovat zvláštní pozornost především problému chudoby, kterému čelí zaměstnaní lidé. Pro zvýšení zaměstnanosti musíme vytvořit nová pracovní místa, ne jen jakákoli pracovní místa, ale musíme se snažit zajistit vysoce kvalitní pracovní místa a vzít v úvahu poptávku na trhu práce. Více pozornosti bychom měli věnovat rostoucí nezaměstnanosti mladých lidí, která je jedním z nejnaléhavějších problémů. Pokud mladým lidem nebude poskytnuta příležitost vstoupit na trh práce, pak hrozí, že Evropa ztratí celou jednu generaci mladých lidí. Již určitou dobu nás demografická situace v Evropě nutí zabývat se rovněž zaměstnaností starších lidí. Musíme se postarat o pracovněprávní vztahy, které podporují zaměstnanost a zajišťují možnost celoživotního vzdělávání. Chtěla bych zdůraznit, že bychom také měli diskutovat o zaměstnanosti zdravotně postižených občanů. Je důležité, abychom jim poskytli podmínky k tomu, aby mohli vstoupit na trh práce, nejen kvůli demografickým změnám, ale kvůli nim samotným, abychom u nich podpořili vědomí vlastní důstojnosti a vlastní ceny. Ráda bych se tedy Komise zeptala, jak Evropa vytvoří nová pracovní místa? Jaké mají občané skutečné šance vstoupit na trh práce? Jak můžeme zajistit kvalitní pracovní místa, abychom snížili chudobu zaměstnaných lidí?
<SPEAKER ID="093" NAME="Andreas Mölzer  " LANGUAGE="DE">
Pracovní program Komise na rok 2010 představuje 14 stránek všedních a bezobsažných frází. Je pravda, že Evropa musí na krizi reagovat jednotně. Krize však mohla mít na Evropu tak negativní dopad jedině z důvodu politiky Komise a neomezené liberalizace ve všech oblastech. Přesto nechce nikdo nic změnit. Naopak, další rušení obchodních omezení, které chce Komise prosadit, bude podporovat globalizaci, přinášet prospěch velkým společnostem a poškozovat členské státy a jejich občany.
<P>
Strategie Evropa 2020 má být reakcí na současnou krizi. Pokud jde o konkrétní opatření, zdá se, že přístup v rámci hospodářské a finanční politiky je rozumný, stejně jako tvorba nové evropské architektury dohledu, jež umožní monitoring finančních trhů. Přísnější kontroly veřejných financí a rozpočtové disciplíny členských států nám, doufejme, pomohou vyhnout se v budoucnu takovým problémům, které nyní nastaly v Řecku. Nové plány Komise v oblasti daní, společně s přezkumem směrnice o zdanění energie, která zahrnuje zdanění energetických produktů na základě jejich obsahu energie, by měly být zamítnuty, protože změnu klimatu, jež je především přírodním fenoménem, není možné řešit pouze zaměřením se na CO2. Navíc pak bude evropské hospodářství ještě pod větším tlakem v porovnání se svými konkurenty v Americe a Asii, kde se neplánují iniciativy tohoto druhu.
<SPEAKER ID="094" NAME="Richard Seeber  " LANGUAGE="DE">
Pracovní program Komise na rok 2010 stanovil správné priority. Kromě modernizace způsobů práce, která bude rozhodujícím faktorem stimulace hospodářství, a zvyšování účasti evropských občanů se Komise především zaměřuje na boj proti finanční krizi. Je důležité, abychom zvláště občanům EU, kteří během současné krize ztratili práci, co možná nejdříve poskytli nové vyhlídky pro budoucnost.
<P>
Jako mluvčímu v otázkách ochrany životního prostředí za Evropskou lidovou stranu (Křesťanské demokraty) mi záleží na tom, abychom vytvořili co největší počet udržitelných pracovních míst a dodali přidanou hodnotu trhu práce v důsledku vedoucí pozice, kterou Evropa zastává v oblasti ochrany životního prostředí. Abychom mohli přejít k nové a udržitelné průmyslové éře, neměli bychom tvorbu pracovních míst a komplexní ochranu životního prostředí již považovat za vzájemně protikladné. Z mého pohledu je Komise v zaujímání tohoto postoje poněkud opatrná. Přitom základy pro uvedené úkoly je třeba položit již nyní. Můžeme dosáhnout mnohého, pokud zlepšíme způsob, jakým jsou stávající nařízení uplatňována.
<SPEAKER ID="095" NAME="Joanna Senyszyn  " LANGUAGE="PL">
Blahopřeji panu Barrosovi za ambiciózní legislativní a pracovní program Komise na rok 2010. Bohužel čas běží - zbývá již pouze osm měsíců. Přesto doufám, že priority nezůstanou jen prázdnými sliby. Předností programu jsou opatření pro boj proti krizi. Bohužel se týkají především hospodářské situace. V části věnované programu pro občany chybí antidiskriminační iniciativy, jako jsou boj proti násilí na ženách, větší odhodlanost a zapojení při dosahování cílů v sociální oblasti a dlouhodobá strategie pro zlepšení komunikace s evropskými občany. Už roky pracujeme na fenoménu násilí na ženách. Je nejvyšší čas, aby v této oblasti byly přijaty účinné evropské právní předpisy. Chtěla bych v programu Komise vidět návrh směrnice týkající se boje proti násilí na ženách. Pokud jde o cíle v sociální oblasti, iniciativa pro vytvoření Evropské platformy pro boj proti chudobě do konce tohoto roku je významná. Bohužel chybí jakákoliv konkrétní upřesnění na toto téma. Je třeba je dodat pro červnové zasedání Rady. V otázce modernizace Unie a jejích pracovních nástrojů bych ráda upozornila na komunikaci s občany. Musí jít o proces, nikoliv o předvolební agitaci. Mezi EU a jejími občany existuje komunikační mezera, kterou se musíme snažit zmenšit a v budoucnu zcela zaplnit. Občané EU musí mít pocit, že jsou v evropské agendě "na prvním místě". Teprve potom nebudou výsledky referend přinášet překvapení.
<SPEAKER ID="096" NAME="Nuno Teixeira  " LANGUAGE="PT">
Rozprava o programu Komise je obzvláště důležitá, protože se shoduje s počátkem nové éry v Evropské unii. Vzhledem k potřebě přijímat v tomto období krize taková opatření, která mohou čelit dlouhodobým výzvám, je nutné dávat přednost tvorbě pracovních míst, regulaci finančních trhů a stabilizaci eura, která by měla obnovit důvěru veřejnosti i hospodářských a sociálních subjektů.
<P>
Rád bych zdůraznil význam politiky soudržnosti při provádění různých evropských politik. Evropské regiony budou moci dosáhnout udržitelného integrovaného růstu pouze s pomocí politiky soudržnosti, jež má viditelné výsledky a respektuje zásadu subsidiarity, a s pomocí řízení na různých úrovních: národní, regionální a místní. Cíl hospodářské, sociální a územní soudržnosti musí být vodítkem pro činnost Unie a musíme ho dosáhnout za pomoci přiměřeného financování ze strany Společenství, s větší transparentností, jednoduchostí a účinností při využívání strukturálních fondů.
<P>
Je zásadní, abychom definovali směry politiky soudržnosti a finanční perspektivu pro období po roce 2013. Chtěl bych upozornit na situaci nejvzdálenějších regionů, které vzhledem k trvalým strukturálním charakteristikám čelí překážkám, jež mají vážný dopad na jejich hospodářský rozvoj, a proto si vyžadují zvláštní opatření.
<SPEAKER ID="097" NAME="Silvia-Adriana Ţicău  " LANGUAGE="RO">
Hlavním zájmem EU je bojovat s hospodářskou krizí a podporovat její sociálně-tržní hospodářství. Míra nezaměstnanosti v EU dosáhla na začátku roku 10 %, přičemž nezaměstnanost mladých lidí činila dokonce 20 %. Zvýšení míry nezaměstnanosti je úzce spojeno s průmyslovou politikou EU. Jaké legislativní iniciativy Komise plánuje ve vztahu k budoucí průmyslové politice Evropské unie a pro vytvoření nových pracovních míst?
<P>
Na zasedání Evropské rady ve dnech 25. a 26. března 2010 bylo poprvé stanoveno jako jeden z cílů EU 20% zvýšení energetické účinnosti do roku 2020. Tento cíl jsme v pracovním programu Komise nenašli, i když jsou v této oblasti potřebné iniciativy, které mohou být zaměřeny jak na evropské domácnosti, tak na podniky.
<P>
Dále, rozpočet Komise pro dopravní infrastrukturu na období 2010-2013 je téměř nulový, i když jsou výzvy a potřeby rozvoje obrovské: zajištění intermodality mezi jednotlivými druhy dopravy, rozvoj železničních tratí pro vysokorychlostní vlaky k zajištění spojení nejen mezi všemi hlavními městy členských států, ale i ostatními velkými evropskými městy, rozvoj železničních koridorů pro nákladní dopravu a jednotné evropské nebe, společně s modernizací přístavů a rozvojem námořní dopravy. Kdy předloží Komise návrh týkající se nutného finančního zajištění rozvoje transevropské dopravní infrastruktury?
