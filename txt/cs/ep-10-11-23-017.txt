<CHAPTER ID="017">
Opatření, která by umožnila osvobození nositele Nobelovy ceny míru Lioua Siao-poa (rozprava)
<SPEAKER ID="574" NAME="Předsedající">
Dalším bodem je prohlášení k opatřením, která by umožnila osvobození nositele Nobelovy ceny míru Liou Siao-poa.
<SPEAKER ID="575" NAME="Olivier Chastel" LANGUAGE="FR">
Paní předsedající, vážení poslanci - pokud jsem tentokrát dobře pochopil - mám tu čest ujmout se slova jménem lady Ashtonové, naší vysoké představitelky.
<P>
Evropská unie nadále každodenně sleduje prostřednictvím své delegace v Pekingu a svých bilaterálních velvyslanectví situaci týkající se pana Liou Siao-poa, nositele Nobelovy ceny za mír, jeho choti Liou Siay a stejně tak jejich přátel a právních zástupců. Jejich situaci věnujeme stálou pozornost. Domácí vězení uvalené od 8. října na paní Liou Siau a mnoho obránců lidských práv v Číně nás znepokojuje a stejně tak je pro nás zklamáním a odsuzujeme ho.
<P>
Jak víte, Evropská unie nečekala, až pan Liou Siao-po dostane toto prestižní ocenění, aby čínské vládě připomněla její mezinárodní závazky ohledně dodržování svobody projevu. V tomto konkrétním případě se Evropská unie vždy domnívala, že Charta 08 je mírovým manifestem, který vyzývá k většímu dodržování lidských práv v Číně. Od prosince 2008 Unie navíc zveřejnila čtyři veřejná prohlášení, v nichž vyzývá k propuštění Liou Siao-poa.
<P>
Náš postoj nemohl být jiný, když komise pro Nobelovu cenu dne 8. října vyhlásila své rozhodnutí; musím zdůraznit, že tak učinila zcela nezávisle. Panu Liou Siao-povi jsme blahopřáli prostřednictvím vysoké představitelky Unie, lady Ashtonové, a prostřednictvím předsedy Evropské komise, Josého Manuela Barrosa, a zdůraznili jsme, jak významné je pro nás jeho propuštění. Litujeme, že čínské orgány nevěnují pozornost výzvám, které mezinárodní společenství horlivě prosazuje.
<P>
Je politováníhodné, že Evropská unie opět a se znepokojením zaznamenává případy zastrašování a domácího vězení, jež bylo uvaleno na choť Liou Siao-poa, paní Liou Siau, v posledních šesti týdnech. Stejně tak hluboce litujeme hrozeb, sledování a zákazu opustit zemi a zatčení mnoha příbuzných a přátel Liou Siao-poa od doby, kdy mu byla udělena Nobelova cena.
<P>
Paní předsedající, Evropská unie bude nadále důsledně a odhodlaně vyvíjet úsilí, které nyní vydává téměř již po dva roky, aby byl Liou Siao-po osvobozen a mohl plně vykovávat svá práva a účastnit se, pokud si to bude přát, na veřejné diskusi, kterou zahájil v Číně na základě Charty 08. Stále doufáme, že si 10. prosince bude moci převzít Nobelovu cenu za mír osobně. Vyzýváme Čínu, aby zrušila omezení svobody pohybu a svobody projevu, jimž podléhá jeho choť Liou Sia a mnoho z jeho přátel.
<SPEAKER ID="576" NAME="Dacian Cioloş" LANGUAGE="FR">
Paní předsedající, pane ministře, vážení poslanci, Komise plně podporuje prohlášení belgického předsednictví. Evropská unie opakovaně potvrdila, že Chartu 08 považuje za legitimní způsob výkonu svobody projevu, a jak předsednictví právě uvedlo, Evropská komise několikrát zopakovala vážné obavy, jež má v souvislosti se zatčením, procesem a uvězněním Liou Siao-poa.
<P>
Jak předseda Barroso, tak místopředsedkyně Komise a vysoká představitelka EU, Cathy Ashtonová, uvítali udělení Nobelovy ceny za mír Liou Siao-povi, k němuž došlo dne 8. října. Komise však lituje skutečnosti, že čínské orgány reagovaly tak, že uvalily domácí vězení na jeho choť, paní Liou Siau, a omezily svobodu pohybu pro mnoho jeho přátel.
<P>
Komise znovu vyzývá Čínu, aby okamžitě propustila Liou Siao-poa z vězení a zrušila příkaz, kterým je uvaleno domácí vězení na jeho choť, a dále zrušila všechna omezení svobody pohybu uvalená na jeho přátele. Jak uvedla ve svém prohlášení místopředsedkyně Komise a vysoká představitelka EU, Cathy Ashtonová, Komise doufá, že Liou Siao-po bude moci převzít v Oslu Nobelovu cenu za mír za rok 2010 osobně.
<SPEAKER ID="577" NAME="Cristian Dan Preda" LANGUAGE="RO">
Paní předsedající, před deseti měsíci jsem v této sněmovně říkal, že 11 let vězení, k nimž byl odsouzen Liou Siao-po čínskou vládou pouze za vyjádření svých názorů, naznačuje, že čínské orgány stupňují svoji kampaň zaměřenou proti obráncům lidských práv.
<P>
V této chvíli jsem přesvědčen, že udělení Nobelovy ceny Liou Siao-povi je aktem vhodným ke zdůraznění toho, žer ačkoli Čína dosáhla velkého pokroku v hospodářských a v některých případech také sociálních záležitostech, skutečným znamením pokroku je dodržování lidských práv. Tato země může být obdivována za své hospodářské úspěchy. Nezíská si však respekt ostatních zemí, jestliže svobodu omezuje namísto toho, aby ji chránila.
<P>
Jednání čínské vlády, jímž se pokouší zastrašit země pozvané na slavnostní předání, považuji za mimořádně znepokojivé. Stejně tak znepokojivé je to, že některé země tomuto vydírání podlehly.
<P>
Zabýváme se nepřijatelnou situací, protože země ve svých mezinárodních vztazích zaujímá postoj proti jednomu ze svých občanů. Čína by ve skutečnosti, jak jsem řekl, získala respekt ostatních zemí, kdyby nyní Liou Siao-povi umožnila převzít v Oslu jeho cenu namísto toho, aby zastrašovala ostatní země.
<P>
Zdá se však, že postoj čínských orgánů je v současnosti mnohem pevnější, než tomu bylo u Sovětského svazu, protože do Osla nemůže odjet ani rodinný příslušník Liou Siao-poa ani jeho právní zástupce. Proto vítám iniciativu, kterou předložil Lech Wałęsa a která se týká symbolického zastupování tohoto čínského disidenta v Oslu. Doufám však, že čínské orgány se na poslední chvíli rozhodnou, že Liou Siao-poa propustí.
<SPEAKER ID="578" NAME="Richard Howitt">
jménem skupiny S&D. - Paní předsedající, dnes večer naše skupina socialistů a demokratů plně podporuje požadavek Evropského parlamentu, aby bylo Liou Siao-povi umožněno odjet do Osla a aby nezískal jinou cenu, a to jako první laureát nebo jeho zástupce, který se ve stoleté historii Nobelovy ceny nemohl zúčastnit předání a převzít Nobelovu cenu za mír. Liou Siao-po byl zatčen za účast na demonstracích, bylo mu zakázáno vyučovat, byl poslán na převýchovu a nyní je uvězněn za to, že usiloval o uplatnění svobody projevu, Číňané ho nazývají zločincem, zatímco zbytek světa mu vzdává poctu za šíření míru.
<P>
Čínu jsem jménem tohoto Parlamentu osobně navštívil a viděl jsem, že jsou tam lidé, kteří jsou ochotní zapojit se s námi do dialogu o otázkách práv pracovníků a sociální odpovědnosti podniků. Skutečností ale zůstává, že když podvýbor pro lidská práva Parlamentu žádal Čínu o víza, nebylo mu vůbec odpovězeno; a když EU naléhala, aby byla uspořádána schůzka o našem dialogu s Čínou týkajícím se lidských práv, Číňané záměrně navrhli datum mezi letošními Vánoci a Novým rokem. Nyní je téměř jisté, že v rámci tohoto předsednictví ke schůzce nedojde.
<P>
Toto není seriózní. Všichni, kteří si dnes večer přejí vyjádřit solidaritu s Liouem, jeho chotí Liou Siaou a všemi vězni svědomí v Číně, by měli uznat, že zbytek světa příliš často upřednostňuje obchodní zájmy s Čínou před našimi vzájemnými závazky v oblasti lidských práv. To dokládá britský předseda vlády, David Cameron, který tento měsíc odjel s velmi silnou obchodní delegací do Pekingu, ale nedokázal s sebou vzít někoho, kdo by zastupoval tyto zájmy nebo se zabýval snižováním chudoby, zhoršováním životního prostředí či právy pracovníků.
<P>
Pravdou je, že pět sociálně uvědomělých osob, které tvoří komisi pro Nobelovu cenu v Norsku, pravděpodobně odvedlo více práce než Evropská unie, USA či zbytek mezinárodního společenství, aby vyvinulo nátlak na čínskou vládu za účelem její reformy. Vzpomeňme si, že Andrej Sacharov, Lech Wałęsa a Nelson Mandela jsou všichni nositeli Nobelovy ceny, kteří žili v represivních zemích, jež se nakonec transformovaly, a vyjádřeme dnes večer svou naději, že Liou Siao-po se bude moci připojit na tento seznam nejen v dnešní Číně, ale v Číně, kde v budoucnosti budou plně dodržována lidská práva.
<SPEAKER ID="579" NAME="Edward McMillan-Scott">
jménem skupiny ALDE. - Paní předsedající, tato rozprava v určitém smyslu katalyzuje několikaleté úsilí mnoha zde přítomných i dalších poslanců o to, aby se zaměřila pozornost na skutečnou Čínu. Smysl pro jednotu, který ukazuje Rada i Komise a diplomatičtí zástupci v Oslu, pokud jde o slavnostní předání, k němuž má dojít dne 10. prosince, je povzbudivý. Samozřejmě doufáme, že Liou Siao-po bude přítomen, nicméně je to nepravděpodobné.
<P>
To, čeho jsme byli svědky v několika posledních týdnech, je z diplomatického hlediska katastrofou, již zorganizoval Peking. Je to jedna z nejničivějších a nejvíce netaktních epizod v historii diplomacie. V jádru této situace však leží střet mezi svobodným světem a přetrvávající diktaturou.
<P>
Při mé poslední návštěvě Pekingu všichni lidé, s nimiž jsem se setkal, byli opakovaně zatčeni, vězněni a v několika případech mučeni. V Číně je vězněno mezi sedmi až osmi miliony lidí, ročně tam dochází k minimálně 5 000 popravám. Viděl jsem seznam více než 3 400 lidí, kteří v tomto režimu za posledních 10 let zemřeli na následky mučení kvůli svému náboženskému přesvědčení.
<P>
Stručně řečeno se jedná o stát teroru. Chceme poblahopřát komisi pro Nobelovu cenu míru za její odvahu při udělení tohoto ocenění. Doufám, že pokud se 10. prosince v Oslu slavnostní předání uskuteční, budeme zde mít za Evropskou unii nejsilnější účast a budeme prosazovat priority zahraniční politiky v oblasti lidských práv a demokracie. Nejlidnatější země světa je hodna stejných podmínek, jaké požíváme v Evropě.
<SPEAKER ID="580" NAME="Reinhard Bütikofer" LANGUAGE="DE">
Paní předsedající, Liou Siao-povi byla udělena Nobelova cena za mír a nás to velmi těší, protože je to ukázka univerzálnosti lidských práv, která se nachází v jádru našeho politického sebepoznání. Rovněž jsme rádi, že naši radost sdílí mnoho zemí po celém světě a také mnoho lidí v Číně.
<P>
Čínská vláda reagovala na udělení Nobelovy ceny za mír tvrdě. Reagovala příliš tvrdě jak na vnitřní, tak na vnější úrovni. Domnívám se, že je to politováníhodné. Nepovažuji za dobrou myšlenku připustit tuto negativní reakci, mohu-li to takto vyjádřit, karikováním stávajícího postavení Číny. Se vší náležitou úctou musím vyjasnit, ačkoli souhlasím s předchozím řečníkem v podpoře výzvy k propuštění Liou Siao-poa, že je nejen špatné, ale také škodlivé popisovat současnou Čínu jako teroristický stát. Podle mého názoru to není pravda, ani to nepomáhá k pozitivním vztahům s Čínou, které jsou pro nás důležité.
<P>
Čína bude muset připustit, že podporujeme univerzální lidská práva, protože tak budeme činit i nadále. Nesmíme to však zaměňovat se strategií konfrontace. Nikdo by z toho neměl prospěch a nejméně ze všeho pak zastánci lidských práv v Číně.
<P>
Již jsem uvedl a ve stručnosti uvedu znovu, že Čína reagovala na udělení Nobelovy ceny za mír příliš tvrdě. Pokouší se vyvíjet diplomatický nátlak na ostatní země, aby se neúčastnily slavnostního předání v Oslu. To je jednoduše nepřijatelné. Parlament to nebude akceptovat, a proto mě těší, že předseda již souhlasil, že Evropský parlament bude v Oslu zastoupen.
<SPEAKER ID="581" NAME="Marek Henryk Migalski" LANGUAGE="PL">
Paní předsedající, pocházím ze země, ve které před pouhými 20 lety vládla komunistická diktatura. Měl jsem tu smůlu žít v takovém systému a vím, jak situace v takové zemi vypadá. Pamatuji si, jak důležitý pro nás v té době byl hlas takzvaného svobodného světa. Myslím tím hlas, který přicházel odsud - ze západní Evropy a Spojených států. Pamatuji si, jak jsme kvůli němu v té době získávali pocit, že to co děláme - boj za svobodu a demokracii - má smysl.
<P>
Myslím si, že dnes máme povinnost pomáhat lidem, jako je Liou Siao-po. Tento muž se navíc vědomě odvolává na zkušenost demokracie a na ty, kteří za demokracii bojovali ve střední Evropě. Název Charta 08 je konec konců vědomým odkazem na Chartu 77. Domnívám se, že všichni z nás mohou mít rozdílné ekonomické či politické názory, ale v otázkách lidských práv bychom měli být naprosto jednotní. Doufám, že zde v Parlamentu budeme právě takoví.
<SPEAKER ID="582" NAME="Rui Tavares" LANGUAGE="PT">
Paní předsedající, poté, co byla propuštěna Aun Schan Su Ťij, je nyní Liou Siao-po jediným nositelem Nobelovy ceny, který je uvězněn. Na základě projevů, které jsme vyslechli od Rady a zde v Parlamentu, všichni z nás doufají, že bude moci dostat Nobelovu cenu na svobodě nebo že bude co nejdříve osvobozen. Tím by byla vzdána čest člověku, jakým je: člověku oddanému myšlence pokojné transformace Číny; literárnímu kritikovi, učiteli a autorovi, který vždy usiloval o zavedení svobody projevu a demokracie v Číně prostřednictvím světa myšlenek a slov. Dokument Charta 08, za niž byl Liou Siao-po uvězněn, je, jak nám již připomněl pan Chastel, konstruktivním a mírovým dokumentem, který zapříčinil uvěznění Liou Siao-poa.
<P>
Víme, co nyní musíme učinit: pracovat na propuštění Liou Siao-poa a všech čínských politických vězňů. Musíme rovněž usilovat o propuštění Liou Siay, choti Liou Siao-poa, jíž je přikázáno domácí vězení, a o ukončení obtěžování jejich rodiny, přátel a právních zástupců. Aby bylo možné toho dosáhnout, Čína si musí položit otázku, proč například reagovala na nedávné propuštění Aun Schan Su Ťij tím, že ji nazvala významnou politickou osobností, přestože neuznává, že mnoho lidí po celém světě věří, že Liou Siao-po je také významnou politickou osobností. Především si však Čína musí uvědomit, jak smutnou a děsivou image si vytváří svým nevlídným celosvětovým diplomatickým útokem, jehož cílem je zabránit vysokým světovým diplomatickým představitelům zúčastnit se slavnostního předání Nobelovy ceny v Oslu. Vůdcové Číny samozřejmě chtějí žít ve světě fantazie a my chápeme, proč chtějí žít ve světě fantazie, kde není žádná opozice. Nemohou nás však chtít nutit, abychom žili podle pravidel takového světa fantazie. Domnívám se, že to je v podstatě náš hlavní problém. Pro nás v tomto Parlamentu je snadné sdělit čínským orgánům naše rozhořčení a všechny naše stížnosti, ale myslím, že nejprve bychom se měli podívat na evropské orgány a začít s našimi vlastními vládami. Když moje země, Portugalsko, nedávno přijímala návštěvu vysokých čínských hodnostářů, vláda přesunula demonstraci organizace Amnesty International konanou v místě, kudy měla skupina účastníků projíždět, o několik set metrů jinam; totéž se stalo ve Francii, kde byla demonstrace přesunuta k Eiffelově věži. Jak jsme navíc již viděli, David Cameron nedávno odcestoval do Číny s velkým zájmem o obchodování s touto zemí, ale zapomněl alespoň jednou silně upozornit na lidská práva.
<P>
Víme, že zde v Evropě existuje dvojí standard. Řekneme několik zběžných slov o Liou Siao-povi, ale naše vlády se zajímají o obchodování. Musíme si proto ze všeho nejdříve zamést před vlastním prahem.
<SPEAKER ID="583" NAME="Gerard Batten">
jménem skupiny EFD. - Paní předsedající, je pro náš těžké představit si ryzí fyzickou a morální statečnost, již musí mít pan Liou, aby se postavil vražedné tyranii Komunistické strany Číny. Ti z nás, kteří požívají nejzákladnějších svobod - svobody slova a svobody shromažďování - a mají demokratické zájmy, mají i povinnost otevřeně mluvit ve prospěch pana Lioua a jemu podobných. Pan Liou nechce pro Čínu nic víc než tyto základní svobody a občanská práva, která považujeme za samozřejmost.
<P>
Hodnoty, které zastává, jsou pro Čínu i svět nejlepší nadějí pro svobodu, mír a demokracii a je správné, že mu byla udělena Nobelova cena za mír, čímž se uznává jeho úsilí a jeho obětování. Nechce nic víc než demokratické reformy a konec vlády jedné, komunistické strany v Číně. Nikoho by nemělo překvapovat, že Komunistická strana Číny brání jemu a jeho rodinným příslušníkům v převzetí ocenění.
<P>
Čínská komunistická strana je stranou vražedných zločinců, která nemá jiný účel než pokračování vlastní existence. Čína je velkou a mocnou zemí a je nevyhnutelné, aby s ní naše vlády udržovaly politické, diplomatické a obchodní vztahy. Komunistická strana Číny vyzývá zahraniční vlády, aby se neúčastnily slavnostního předání. Naše vlády by měly vyslat své zástupce a ukázat jejich a naši podporu ohledně pana Lioua a čínského demokratického hnutí jako celku. V Londýně zastupuji mnoho čínských emigrantů a s potěšením nabídnu jakkoli malou podporu tím, že budu otevřeně hovořit ve prospěch pana Lioua a jejich demokratického úsilí.
<SPEAKER ID="584" NAME="Róża Gräfin von Thun und Hohenstein" AFFILIATION="PPE">
(PL) Paní předsedající, je opravdu velmi správné, že se Parlament a Komise rozhodly, že je situaci Liou Siao-poa nutné prodiskutovat na plenárním zasedání Evropského parlamentu. Je škoda, že se nás zde této rozpravy účastní tak malý počet. Konec konců mezinárodní společenství, jehož jsme jedním z nejvýznamnějších členů, by v takových situacích mělo být jednotné a mělo by společně podporovat boj za dodržování lidských práv, protože solidarita je v této rozpravě klíčovým slovem.
<P>
V roce 1989, kdy moje země konečně porazila komunistickou diktaturu, Liou Siao-po protestoval na náměstí Nebeského klidu a požadoval tytéž demokratické svobody, kterých měla zakrátko požívat téměř celá Evropa. Své úsilí nevzdal navzdory tomu, že strávil roky ve vězení; podepsal výzvu k demokratizaci země, za což byl odsouzen k dalším 11 letům vězení. Stejně jako Liou i náš vůdce, Lech Wałęsa, usiloval o pokojnou změnu a svobodu. Těšili jsme se podpoře demokratických zemí. Také Wałęsa si nemohl převzít Nobelovu cenu za mír osobně, ale i tak byla tato cena pro nás Poláky nadějí na svobodu. Tato Nobelova cena se stala katalyzátorem změny.
<P>
Nyní nastal správný čas zaměřit pozornost světového veřejného mínění na lidi, jako je právě Liou Siao-po. Nesmíme zapomínat, že kromě takových vedoucích osobností, jako je on, je zde mnoho dalších, o nichž se nemluví, například obránkyně lidských práv Mao Hengfeng, která je nyní v převýchovném/pracovním táboře právě kvůli tomu, že protestovala proti uvěznění Liou Siao-poa. Evropská unie by při svých stycích s Čínou měla přikládat největší význam otázce lidských práv. To by mělo být prioritou při setkáních, jako je summit Evropské unie a Číny, který se konal 6. října. Chci vyjádřit své zklamání nad tím, že tato zásadní otázka se opomíjí. Musíme ukázat, že vůči lidským právům nejsme lhostejní, a příležitostí, jak to učinit, bude slavnostní předávání Nobelovy ceny v Oslu, jehož se zúčastní, jak doufám, celý svět a všichni velvyslanci.
<SPEAKER ID="585" NAME="Ana Gomes" AFFILIATION="S&amp;D">
(PT) Paní předsedající, nositel Nobelovy ceny Liou Siao-po je důsledným a odvážným obhájcem lidských práv od doby masakru na náměstí Nebeského klidu. Parlament se proto připojuje k baronce Ashtonové a Komisi, pokud jde o žádost o jeho okamžité propuštění, aby mohl v Oslu v prosinci převzít Nobelovu cenu, a žádá svobodu pohybu pro jeho choť, rodinu a přátele, kteří jsou od vyhlášení Nobelovy ceny, k němuž došlo dne 8. října, obzvláště omezováni.
<P>
Hrozby a zastrašující chování čínských orgánů, které mají zabránit slavnostnímu předání v Oslu, jsou ostudné. Žádná vláda, jež by podlehla tomuto opovrženíhodnému vydírání, by nebyla hodna úcty. Čína je stálým členem Rady bezpečnosti OSN a podle Charty OSN má zvláštní povinnosti, pokud jde o dodržování lidských práv a prosazování jejich dodržování jak na domácí úrovni, tak v zahraničí. Čína již dosáhla značného pokroku, co se týče některých ekonomických, sociálních a kulturních práv milionů Číňanů, které uchránila před chudobou a bídou, ale zde se nemůže zastavit. Musí dodržovat občanská a politická práva svých občanů a jejich dodržování prosazovat: pokud tak neučiní, může bránit svému vlastnímu vývoji.
<P>
Liou Siao-po není zločinec: je to statečný a oddaný občan, který po celém světě šíří věhlas Číny a čínského lidu a na nějž by měli být Číňané jedině hrdí. Peking musí osvobodit Liou Siao-poa, jeho choť a jeho přátele; musí osvobodit nositele Sacharovovy ceny, Chu Ťia, a všechny ostatní statečné čínské občany, kteří se odvážili bojovat za demokracii, svobodu a svá nejzákladnější práva. Nebudou-li osvobozeni, Čína ztratí svůj věhlas. Právě čínský režim ukazuje, že není schopný udělat ze své země úctyhodnou a vlivnou velmoc na mezinárodní úrovni.
<P>
Nepřestaneme se dožadovat propuštění Liou Siao-poa a všech, kteří bojují za svobodu v Číně.
<SPEAKER ID="586" NAME="Heidi Hautala" AFFILIATION="Verts/ALE">
Paní předsedající, udělení Nobelovy ceny za mír za rok 2010 Liou Siao-povi je svědectvím o osobní ceně zaplacené za obhajování lidských práv v současné Číně. Je naléhavě nutné, aby byl okamžitě propuštěn on i všichni ostatní obránci lidských práv v Číně. Jsou zde další nevyřešené případy. Nadále si bolestně uvědomuji situaci Dhondup Wangchena, tibetského filmaře, který trpí hepatitidou B a ve vězení naléhavě potřebuje lékařskou péči.
<P>
Rozhodnutí udělit Nobelovu cenu za mír Liou Siao-povi je třeba považovat za silnou podporu boje za svobodu projevu v Číně. Mezinárodnímu společenství to však rovněž připomíná nutnost provádět v Číně reformy. Dokonce i čínský předseda vlády, Wen Jiabao, varoval, že Čína může ztratit to, čeho již dosáhla prostřednictvím hospodářské restrukturalizace, jestliže nedojde k následné politické restrukturalizaci - a, vážení kolegové, čínská média ho ostře kritizovala.
<P>
Odkládání takových reforem přináší hrozné lidské náklady. Nátlak na země, aby se neúčastnily slavnostního předání Nobelovy ceny za mír, navíc ukazuje, že Čína ještě nedozrála k tomu, aby mohla být mezinárodním aktérem. Čína je supervelmocí a jako supervelmoc by se měla začít chovat odpovědně. Se vší skromností bych chtěla říci, že jsem byla na slavnostní předání pozvána jako jedna z 50 osob, které budou Liou Siao-poa na tomto slavnostním předání zastupovat.
<SPEAKER ID="587" NAME="Roberta Angelilli" AFFILIATION="PPE">
(IT) Paní předsedající, dámy a pánové, Alfred Nobel, zakladatel ceny za mír, ve své poslední vůli napsal, že lidská práva jsou předpokladem pro bratrství mezi národy a že cena tohoto významu by měla být udělena někomu, kdo bojoval a přinášel oběti ve jménu svobody, demokracie a lidských práv.
<P>
Liou Siao-po, čínský disident, který získal Nobelovu cenu za mír, je velkým zastáncem uplatňování těchto hodnot v průběhu celého svého života. Během svého dlouhého a nenásilného boje vždy zdůrazňoval, jak jsou tato práva v Číně trvale porušována násilnými represivními metodami. Má bezprostřední zkušenost s odsouzením k nucenému uvěznění bez možnosti na spravedlivý proces nebo bez možnosti komunikovat s vnějším světem.
<P>
Právě z tohoto důvodu musíme jakožto evropské instituce udělat vše, co je v našich silách, abychom zajistily jeho svobodu. Přednost mají práva, až poté následují hospodářské a obchodní vztahy, jinak se jako Evropané také musíme považovat za poražené.
<SPEAKER ID="588" NAME="Ulrike Lunacek" AFFILIATION="Verts/ALE">
(DE) Paní předsedající, vztah mezi Evropskou unií a Čínou není vždy jednoduchý. Především je tomu tak kvůli skutečnosti, že odlišně chápeme význam lidských práv, svobody a svobody projevu. Evropská unie přijala odpovědnost za prosazování těchto hodnot po celém světě, a proto podporuje obránce lidských práv v ostatních státech, jako je Liou Siao-po v Číně, aby mohli dosáhnout změn v situaci svých zemí. Z tohoto důvodu se domnívám, že je velmi důležité, aby se Parlament, ale také Rada a Komise jasně zavázaly k účasti na slavnostním předání Nobelovy ceny za mír. Heidi Hautalaová se ho zúčastní jako jednotlivec, ale velmi doufám, že evropské vlády, Rada, belgické předsednictví a Komise budou zastoupeny na nejvyšší úrovni. Je to jediný způsob, jak můžeme jasně vyjádřit, že naše argumenty jsou racionální a že naše výzva k dodržování lidských práv po celém světě je věrohodná.
<SPEAKER ID="589" NAME="Olivier Chastel" LANGUAGE="FR">
Paní předsedající, vážené poslankyně a poslanci, na závěr této významné rozpravy a s cílem zodpovědět otázky, které vzneslo několik poslanců, bych rád řekl dvě věci.
<P>
Zaprvé, Evropská unie bude samozřejmě na předání Nobelovy ceny za mír panu Liou Siao-povi v Oslu dne 10. prosince zastoupena jako celek, jak tomu je každý rok, minimálně s toutéž účastní jako loni - to znamená všechny diplomatické delegace Unie. To byla první věc, o níž jsem se s vámi chtěl podělit.
<P>
Zadruhé, Evropská unie vede s Čínou pravidelný dialog o otázkách lidských práv již po dobu 15 let, a přestože v tomto ohledu lze vždy učinit více, přikládáme velký význam tomuto úkolu, který se nám zdá více než kdy jindy patřičný v době, kdy lidé v Číně o lidských právech otevřeně hovoří a vyzývají, aby byl rozsah lidských práv rozšířen. Inspirováni vzájemnou úctou a hlubokým pochopením čínských politických souvislostí budeme nadále před čínskými orgány vznášet obecné otázky týkající se lidských práv, zejména případ pana Liou Siao-poa, nositele Nobelovy ceny za mír.
<SPEAKER ID="590" NAME="Předsedající">
Rozprava je ukončena.
