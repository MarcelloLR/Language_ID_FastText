<CHAPTER ID="016-03">
3. Bělorusko (rozprava) 
<SPEAKER ID="337" NAME="Předsedající">
Dalším bodem je rozprava o šesti návrzích usnesení o Bělorusku.
<SPEAKER ID="338" NAME="Jiří Maštálka" LANGUAGE="CS">
Pane předsedající, při hodnocení nesmíme zapomínat, že stejně jako se snažíme o objektivní hodnocení situace ve vlastních zemích, zaslouží si i naši partneři či sousedi naprosto stejný přístup.
<P>
Jako lékař chci připomenout, že násilí zůstává násilím, ať se děje kdekoliv. Je v rozporu s našimi společnými hodnotami. Měli bychom se snažit, aby těm, kteří se v součastné době nacházejí ve vězení, byly zajištěny odpovídající podmínky z hlediska zdravotního a důstojného zacházení, a to kdekoliv na světě.
<P>
Nově ustanovené shromáždění Euronest by mělo sloužit jako nástroj výměny a spolupráce. V případě Běloruska, díky přijatým opatřením, není možné naplňovat tento záměr v plném rozsahu. Celkový výsledek rozhodnutí znamená porušení Pražské deklarace a zpomalení možných pozitivních změn ve vzájemné spolupráci.
<P>
Naše úsilí je zaměřeno na vytvoření jednotné Evropy, kterou si zaslouží především mladí lidé, a to i v Bělorusku. Proto bychom měli přehodnotit svůj postoj, zda restrikce jsou správným nástrojem k tomu, aby nás občanská společnost v Bělorusku vnímala jako skutečné přátele.
<P>
V souvislosti s 25. výročím katastrofy v Černobylu vás chci požádat, abychom se pokusili nahlížet na Bělorusko jako na stát, který toho tolik vytrpěl, jinou optikou. Tato katastrofa postihla především běloruský národ a znemožnění účasti na oficiálním pietním aktu Bělorusům považuji za urážku tohoto národa.
<P>
Ještě jednu poznámku ke kolegovi Tannockovi. Já vím, že je těžké mluvit rychle v angličtině. Mám rád angličtinu jako jazyk Shakespeara. Zkuste příště mluvit rychle v jazyce Johanna von Goetheho, možná Vám budeme rozumět lépe. Říkám to jako Čech.
<SPEAKER ID="339" NAME="Justas Vincas Paleckis" LANGUAGE="LT">
Pane předsedající, během pěti měsíců, kteří uplynuly od 19. prosince, se politická atmosféra v Bělorusku dramaticky zhoršila. Dochází ke stále větším represím proti demokratické opozici, svobodnému tisku a občanské společnosti. Bělorusko také porušuje mezinárodní úmluvy. Já jsem byl vždy pro dialog s Minskem, ale za současných podmínek je to velmi obtížné, ne-li nemožné. Obzvláště proto, že z Minsku přicházejí rovněž svévolná obvinění, dokonce urážlivé výroky, na adresu Evropské unie. Usnesení požaduje nová opatření pro pomoc běloruské občanské společnosti a opozici, a to je správné. Možná je to jen má představa, ale domnívám se, že pomoci by mohly i Moskva a Kyjev, pokud by si s Minskem promluvily o propuštění politických vězňů.
<SPEAKER ID="340" NAME="Cristian Dan Preda" LANGUAGE="RO">
Pane předsedající, v předchozí rozpravě jsem se i já, spolu s několika dalšími poslanci, zmínil o zasedání evropského parlamentního shromáždění, které se konalo minulý týden a na než se, jak víte, běloruští poslanci nedostavili. Jejich nepřítomnost je omluvitelná, protože poslanci v Minsku nejsou voleni svobodně. Navíc situace v oblasti lidských práv je v této zemi více než kritická.
<P>
Jsem přesvědčen, že nás všechny zděsila represivní opatření přijatá v prosinci vůči protestujícím. V tuto chvíli je šest ze sedmi kandidátů, kteří se postavili proti prezidentu Lukašenkovi, stále souzeno a pronásledováno. Mnoho dalších lidí, včetně štábu těchto kandidátů, je ve vězení pouze pro to, že se podíleli na kampani.
<P>
Domnívám se, že je třeba udělat dvě důležité věci:
<P>
1. musí proběhnout nezávislé vyšetřování těchto represivních opatření;
<P>
2. domnívám se, že musí být rozšířeny ekonomické sankce vůči Bělorusku vztahující se na státní podniky v této zemi, jež mají důležitou úlohu z hlediska utváření podmínek regionu,.
<SPEAKER ID="341" NAME="Kristiina Ojuland">
autorka. - Pane předsedající, o situaci v Bělorusku diskutujeme letos již počtvrté, avšak k propuštění politických vězňů, kteří byli zatčeni v prosinci, přesto dosud nedošlo.
<P>
Jsme vděční Radě, že znovu zavedla vízové sankce a zmrazení majetku pro vysoké běloruské představitele, což ukázalo, že náš hluboký zájem o běloruský lid není jen prázdné řečnění. Možná jsme se nevyjádřili zcela jasně. Proto vyzýváme Evropskou unii, aby rozšířila restriktivní opatření proti Lukašenkovu režimu. Uvážlivé, cílené ekonomické sankce vůči státem vlastněným podnikům budou mít dopad, který běloruské úřady nebudou moci přehlížet.
<P>
Lukašenkův zločinný režim velmi spoléhá na příjem z vývozu chemikálií, těžkého průmyslu a textilního průmyslu, které ovládají státem vlastněné podniky. Odříznutím evropského trhu můžeme demonstrovat své odhodlání svrhnout Lukašenkův režim. Je v našich silách to změnit. Běloruský lid zoufale potřebuje změnu režimu. Neměli bychom jim upírat svobodu, na kterou tak dlouho čekají.
<SPEAKER ID="342" NAME="Michał Tomasz Kamiński" LANGUAGE="PL">
Pane předsedající, hovoříme o politice a lidských právech v kontextu Běloruska. Já bych dnes rád zaujal jaksi nekonvenční přístup a připomněl jména dvou lidí, kteří jsou s tímto tématem spojeni. Jedním z nich je můj přítel Anatol Lyabedzka, skvělý Bělorus a Evropan, který byl teprve nedávno propuštěn z vězení, po více než 100 dnech strávených ve vazbě, což podle mého hlubokého přesvědčení bylo nezákonné. Dnes bych mu rád odtud z Parlamentu vyjádřil solidaritu - jsem si jistý, že i za většinu poslanců -, protože on si ji rozhodně zaslouží.
<P>
Druhou osobou, kterou bych chtěl zmínit, je Andrzej Poczobut, novinář, který píše pro Gazeta Wyborcza, jedny z nejvýznamnějších polských novin. Já a stovky tisíc Poláků bychom chtěli vyzvat k jeho propuštění. Také on je momentálně ve vazbě a také on je pronásledován jen proto, že Lukašenkův režim se bojí svobody slova, která je základem každé demokracie. Domnívám se, že my Evropané, kteří jsme se dnes sešli zde v Parlamentu, nemáme jinou možnost než říci své velmi hlasité: "Ano" svobodnému Bělorusku, "ano" demokracii v Bělorusku a "ano" běloruskému národu v Evropě.
<P>
(Potlesk)
<SPEAKER ID="343" NAME="Raül Romeva i Rueda">
autor. - Pane předsedající, znovu odsuzuji přetrvávající atmosféru strachu a zastrašování politických oponentů v Bělorusku a pokračující obtěžování a pronásledování členů opozice od prezidentských voleb v prosinci 2010.
<P>
Zadruhé ostře odsuzuji veškerá odsouzení na základě obžalob za masové nepokoje a považuji je za politicky motivovaná a pochybná. Rád bych zdůraznil, že procesy se odehrávaly za zavřenými dveřmi. Zadrženým byla odepřena možnost zavolat svědkům a za řádných podmínek a pravidelně se setkávat se svými právními zástupci. Právníci obviněných dostali několik varování z ministerstva spravedlnosti a někteří z nich byli vyloučeni ze stavu advokátů. Takové vedení soudních řízení nepovažuji za nestranné.
<P>
A konečně též odsuzuji nedostatek úcty běloruských orgánů k základním právům na svobodu shromažďování a projevu a žádám okamžité a bezpodmínečné propuštění zbývajících protestujících, kteří jsou ještě zadržování, a stažení veškerých obvinění proti nim.
<SPEAKER ID="344" NAME="Jacek Protasiewicz" LANGUAGE="PL">
Pane předsedající, situace v Bělorusku se zhoršuje doslova den ode dne, a to jak po politické, tak po ekonomické stránce. Z politického hlediska a co se týče občanských svobod, jsme svědky zahajování procesů proti hlavním oponentům Alexandra Lukašenka v posledních prezidentských volbách a vidíme, jak skandální postup je v těchto procesech uplatňován. Jsme rovněž svědky represí proti nezávislým médiím, včetně toho, že již řadu týdnů je ve vazbě Andrzej Poczobut. Ekonomický úpadek se odráží ve změně denominace rublu, finanční krizi a problémech s běžnými platbami. Kromě toho Alexander Lukašenko ztrácí kontrolu, a to nejen nad situací v zemi, ale také nad vlastním chováním, což je vidět na jeho podivných, šokujících a urážlivých prohlášeních na adresu prezidenta Ukrajiny a pana Barrosa.
<P>
Dámy a pánové, vážená Komise a Rado, je čas přestat se slovy a výzvami - je čas jednat. V odstavci 8 našeho usnesení se říká jasně: Je čas zavést ekonomické sankce, protože to je jediný jazyk, kterému Lukašenko rozumí. Pokud dnes zavedeme ekonomické sankce, můžeme očekávat, že skandální procesy a skandální represe konečně ustanou, protože to je jediný jazyk, kterému Lukašenko rozumí. Proto je čas postoupit do další, ráznější fáze reakce na to, co se děje v Bělorusku.
<SPEAKER ID="345" NAME="Mitro Repo" LANGUAGE="FI">
Pane předsedající, ne nadarmo se o Bělorusku mluví jako o poslední diktatuře v Evropě. V Bělorusku můžete jít do vězení za projevení názoru ve volbách nebo za veřejné vyjádření názoru.
<P>
Poslední prezidentské volby nebyly demokratické. Běloruské zákony navíc nepovolují svobodu shromažďování, o svobodě slova ani nemluvě. Vleklým problémem se v zemi stalo pronásledování opozice a nezávislých skupin pro lidská práva. Fungování demokracie závisí na aktivním zapojení opozice a občanské společnosti do politické diskuse. Lidská práva jsou univerzální, nezadatelná a vzájemně provázaná. Bělorusko má povinnost ochraňovat lidská práva svých občanů a respektovat je.
<P>
V rámci východního partnerství EU musíme Bělorusko podporovat všemi možnými způsoby v rozvoji fungující demokracie a lidských práv. Je třeba, aby EU uvažovala o cílených sankcích a jejich využití, protože vzhledem k současné situaci v Bělorusku by neměla být penalizována občanská společnost.
<SPEAKER ID="346" NAME="Leonidas Donskis">
jménem skupiny ALDE. - Pane předsedající, nic nenasvědčuje tomu, že by se běloruský režim v následujících měsících nebo letech sám od sebe změnil. Změnu můžeme čekat jedině pod velmi silným tlakem ze strany EU.
<P>
Bělorusko stále porušuje všechna základní práva a občanské svobody. Za poslední měsíc běloruské úřady opakovaně prokázaly své pohrdání základními právy na svobodu shromažďování a projevu.
<P>
Mohli bychom tu hovořit o tom, jak je Lukašenko a jeho režim nezměnitelný, ale nesmíme skončit takto pesimisticky. Měli bychom chápat, že odpovídajícím způsobem bychom reagovali tím, že bychom dali signál Bělorusům - běloruskému národu -, že jsou v Evropě vítaní, a zároveň vyvíjeli tlak na režim a zásadově se vyjadřovali k jejich porušování lidských práv.
<P>
Nesmíme se nechat zmást Lukašenkovou příležitostnou náklonností k Evropské unii, kterou projevuje jen proto, aby rozzuřil Rusko, nebo naopak. To je nepřijatelné. To, co se děje v Bělorusku, musí být velmi přísně zhodnoceno a musí být vyvinut větší tlak.
<SPEAKER ID="347" NAME="Tomasz Piotr Poręba" LANGUAGE="PL">
Pane předsedající, od začátku roku zde v Parlamentu hovoříme o událostech v Bělorusku v průměru jednou za dva měsíce - dnes je to potřetí. Mluvili jsme o případech porušování lidských práv, zmínili jsme jména opozičních aktivistů, kteří byli uvězněni, a diskutovali jsme o tom, jak je omezována možnost fungování mnoha občanských a nevládních organizací. Všechny tyto záležitosti bychom samozřejmě měli odsoudit a vehementně proti nim protestovat. Domnívám se však, že stejně důležité, a možná důležitější, je, aby se EU zapojila do budování občanské společnosti, poskytovala finanční podporu nevládním organizacím a svobodným médiím a také aby na Bělorusko uvalila ekonomické sankce. Pokud jde o ekonomické sankce, domnívám se, že přišla správná chvíle a že bychom je měli zavést co nejrychleji.
<P>
Dnes budeme hlasovat o usnesení, jehož cílem je poskytnout běloruské společnosti morální podporu. Podle mého názoru by měla následovat konkrétní opatření a ekonomické sankce, jež by umožnily obnovení svobody a demokracie v Bělorusku.
<SPEAKER ID="348" NAME="Krisztina Morvai" AFFILIATION="NI">
(HU) Pane předsedající, dámy a pánové, během diskuse o situaci v oblasti lidských práv v Bělorusku mě napadly dvě otázky. První: co byste dělali, kdybyste za rok nebo dva viděli jednoho ze členů současné Lukašenkovy vlády zde v Evropském parlamentu, rovnou na místě místopředsedy Výboru pro občanské svobody, spravedlnost a vnitřní věci (LIBE), a byl by odpovědný za občanské svobody a lidská práva? A má druhá otázka: kdy při těchto čtvrtečních odpoledních diskusích uvidím na programu mezi zeměmi mimo EU například Spojené státy nebo Izrael, obzvlášť když často diskutujeme o jejich situaci v oblasti lidských práv?
<P>
Dovolte, abych ve zbývajících dvou minutách zmínila několik dalších detailů ohledně těchto dvou otázek: byl zde případ člena Lukašenkovy vlády. Dámy a pánové, Kinga Gönczová, členka vlády maďarského Lukašenka, Ference Gyurcsányho předsedá v křesle místopředsedy výboru LIBE a dělá přednášky zástupcům Itálie, Francie a ostatních demokracií o lidských právech.
<P>
Co vlastně tohoto maďarského Lukašenka, Ference Gyurcsányho, proslavilo? Do jisté míry totéž, co tato zpráva připisuje Lukašenkovi a Bělorusku, proti kterému protestujete, čímž Lukašenkovi a Bělorusku, zemi mimo EU, nastavujete laťku výrazně výše než Maďarsku, včetně skutečnosti, že maďarský Lukašenko násilně přerušil každý významný protivládní protest. Mně osobně se nyní dostalo kompenzace a omluvy od policie za to, že mně, kandidátce do Evropského parlamentu, nastříkali přímo do obličeje slzný plyn. Nejvíce zarážející je, že někteří lidé, kteří byli vůdčími postavami protivládních protestů, jsou ve vězeních ještě dnes, někteří z nich si odpykávají konec trestu a jiní jsou v předběžné vazbě.
<P>
Má druhá otázka se týká Spojených států. Tam také mají trest smrti a mučení prováděné na Guantánamu je stejné jako v Bělorusku, proti němuž vystupujete. Je možné, že má někdo zálusk na národní bohatství Běloruska? Není tohle ten důvod, proč je zrovna tato země namátkou vybrána, obzvláště ve světle toho, že hrozíte, že uplatníte sankce vůči jeho národnímu bohatství a společnostem vlastněným státem?
<SPEAKER ID="349" NAME="Bernd Posselt" AFFILIATION="PPE">
(DE) Pane předsedající, nebývám často stejného názoru jako pan Maštálka, ale dnes jsem. Zaprvé bych rád řekl, že je třeba, aby všechny strany bojovaly za to, aby v Bělorusko konečně zvítězila demokracie a právní řád. Zadruhé bych se rád zastal mnohojazyčnosti. Stejně jako on pocházím z mini-Evropy, bývalé habsburské monarchie, která v mnoha ohledech nebyla špatná, ale rozpadla se kvůli tomu, že největší jazyková skupina - konkrétně má, německy mluvící lidé - vždy trvala na tom, aby všichni mluvili německy. To znamenalo konec mnohonárodního společenství. Charlesi, velmi si tě vážím, ale jsme tu kvůli mnohojazyčnosti a právě kvůli právům menších jazyků.
<P>
Když se vrátím k Bělorusku, chci říci, že před 20 lety se z Chorvatska a Slovinska staly svobodné země - byl jsem u toho - a v srpnu je následovaly baltské státy, Rusko a Ukrajina. Nikdo by si tenkrát nepomyslel, že za 20 let bude v Evropě stále ještě diktatura. A bohužel, není jediná. Je zde Bělorusko, sklon k diktatuře je v Rusku, na Ukrajině a problémy jsou v Moldavsku a v Podněstří. Musíme tedy uznat, že všem našim východním sousedům v různé míře hrozí ztráta svobody. Proto je třeba se vyjadřovat velmi jasně, myslet strategicky a učinit ze svobody a právního řádu měřítko našich vztahů se všemi východními sousedy, a zejména pokud jde o Bělorusko.
<SPEAKER ID="350" NAME="Marek Henryk Migalski" AFFILIATION="ECR">
(PL) Pane předsedající, začnu osobním tónem. Organizace Libereco - Partnerství pro lidská práva mě požádala, abych se ujal kmotrovství nad opozičním aktivistou uvězněným v Bělorusku. Požádali mě, abych adoptoval Dmitryje Bandarenku. Rád bych navrhl, abyste vy všichni, kdo jste v těchto záležitostech angažovaní, požádali tuto organizaci, aby vám umožnila převzít osobní patronát nad utlačovanými Bělorusy a jejich rodinami - byl by to druh reakce na problém, co můžeme dělat pro lidi, kteří ve skutečnosti nejsou nijak daleko - v zemi, která má společnou hranici s Evropskou unií.
<P>
Jsem si nicméně jist, že všichni podporujeme rázné a jasné kroky. Již zde zaznělo, že musíme zavést sankce a musíme používat ráznější slova, protože s Lukašenkem se musíme bavit jedině jazykem, kterému rozumí - a on rozumí jazyku vlastních zájmů a jazyku síly. Abychom zachránili lidská práva a demokracii, musíme používat jazyk, kterému rozumí v Minsku.
<P>
Mám dojem, že i když jsme o tom zde v Parlamentu hovořili mnohokrát, moc toho z našich slov nevzešlo. To je samozřejmě apel na Parlament a na všechny orgány a instituce EU, ale také je to výzva, kterou byste si měli odvézt s sebou do svých zemí a vnitrostátních vlád, protože jejich moc přesvědčit Lukašenka, aby zavedl v Bělorusku demokracii a svobodu, je přinejmenším stejně velká jako ta naše coby zástupců EU.
<SPEAKER ID="351" NAME="Eija-Riitta Korhola" AFFILIATION="PPE">
FI) Pane předsedající, po prosincových volbách v Bělorusku začal prezident Lukašenko záměrně drtit už tak slabou politickou opozici a nezávislá média.
<P>
Asi 40 lidí, kteří se účastnili povolebních demonstrací, bylo obviněno z podněcování občanských nepokojů, což může znamenat trest až 15 let vězení. Antidemokratická moc v Bělorusku se soustřeďuje především v osobě prezidenta.
<P>
Lukašenko tráví ve svém úřadu nyní již čtvrté volební období a za 16 let dokázal, že jeho kroky k demokracii jsou jen velmi cynickou hrou. Takže restrikce, které EU na Bělorusko uvalila, jsou naprosto oprávněné a měly by být ještě posíleny.
<P>
Důrazně podporuji výzvu, kterou včera vydal Parlament pro Mezinárodní hokejovou federaci, aby Bělorusko přišlo o právo hostit světový šampionát v roce 2014, pokud nepropustí své politické vězně. EU by měla také uvalit cílené ekonomické sankce a posílit podporu pro nevládní organizace v Bělorusku.
<SPEAKER ID="352" NAME="Vasilica Viorica Dăncilă" AFFILIATION="S&amp;D">
(RO) Pane předsedající, mezinárodní společenství, které zahrnuje i Evropskou unii, již dlouho vyzývá běloruské úřady, aby respektovaly mezinárodní závazky, které na sebe vzaly, aby zastavily represivní opatření proti zástupcům pozice, aby propustily protestující osoby, které byly zatčeny během různých demonstrací, aby zastavily represivní opatření vůči svobodnému tisku, občanské společnosti a aktivistům za lidská práva a aby umožnily spravedlivé, transparentní procesy. Běloruské úřady musí pochopit, že pokud nebudou respektovat lidská práva a právní řád v souladu se společným prohlášením ze summitu východního partnerství konaného dne 7. května 2009, jehož je běloruská vláda také signatářem, EU mu nebude moci přislíbit žádnou podporu.
<SPEAKER ID="353" NAME="Ulrike Lunacek">
autorka. - Pane předsedající, přihlásila jsem se o slovo, protože jsem se chtěla vyjádřit k tomu, co řekla paní Morvaiová. Kinga Gönczová není z mé strany, ale jsem zděšena tím, jak paní Morvaiová využila rozpravy o poslední diktatuře v Evropě - Bělorusku pod vládou pana Lukašenka -, aby zdiskreditovala poslankyni tohoto Parlamentu tím, že ji nazve maďarským Lukašenkem.
<P>
(Potlesk)
<P>
To není v souladu s hodnotami našeho společného Evropského parlamentu, do něhož jsme byli zvoleni.
<SPEAKER ID="354" NAME="Krisztina Morvai" AFFILIATION="NI">
Pane předsedající, nevím, jestli mě paní Lunaceková slyšela, když jsem říkala, že paní Gönczová je členkou vlády maďarského Lukašenka - pana Gyurcsányho.
<P>
Odpovězte, prosím, na mou otázku, paní Lunaceková. Co víte o hromadném porušování lidských práv páchaném v Maďarsku v roce 2006? Prosím, shrňte to. Nebyla o nic méně závažná a o nic méně četná než ta Lukašenkova a jako právnička v oblasti lidských práv důrazně odsuzuji oboje - stříkání slzného plynu do očí a svévolné uvězňování i Lukašenovo porušování lidských práv. Obojí je nepřípustné a vy, jako poslanci Parlamentu, byste měli proti obojímu bojovat.
<SPEAKER ID="355" NAME="Ulrike Lunacek">
autorka. - Pane předsedající, předpokládám, že předchozí řečnice jen směšuje fakta. V Maďarsku není žádná Lukašenkova strana. Já nejsem z Maďarska a nejsem ze Sociálně demokratické strany nebo skupiny, ale odmítám přistoupit na to, aby poslanec Parlamentu kritizoval někoho jiného z tohoto parlamentu jako člena diktátorské strany v některé jiné zemi, která není členem EU.
<P>
(Potlesk)
<SPEAKER ID="356" NAME="Martin Schulz" AFFILIATION="S&amp;D">
(DE) Pane předsedající, paní Gönczová je poslankyní EP ve stejné skupině jako já. Můžete být proti Ferenci Gyurcsánymu nebo pro něj. Můžete odsuzovat paní Gönczovou nebo ji můžete podporovat. To záleží na každém jedinci, jak se rozhodne, svobodně a nezávisle, jestli je pro, nebo proti politickému přesvědčení dané osoby.
<P>
Rozprava, kterou vedeme, se týká poslední diktatury v Evropě. Vedeme rozpravu o jednom z nejbrutálnějších a nejkrvavějších diktátorů na evropském kontinentu. Považuji za naprosto nepřijatelné, aby svobodně zvolený demokratický poslanec z mé skupiny byl srovnáván s krvežíznivým diktátorem. Myslím, že takové srovnání musí rázně odmítnout i Parlament, zejména pokud je provádí zástupce strany, pro kterou je typická nenávist a perzekuce vůči romské menšině v Maďarsku, jež nemá v Evropě obdoby. Jestli je zde někdo, která nemá právo kritizovat paní Gönczovou, pak je to paní Morvaiová.
<P>
(Potlesk)
<SPEAKER ID="357" NAME="Charles Tannock">
autor. - Pane předsedající, já budu hovořit o Bělorusku, nikoli o maďarské domácí politice. Uplynulo 20 let od rozpadu Sovětského svazu, ale pro běloruského prezidenta Lukašenka jako by se vůbec nic nezměnilo. Politické represe jsou tu běžné jako za sovětských časů a Lukašenkova tajná policie - provokativně nazývaná stále KGB - je využívána jako jejich vymahač.
<P>
Jak si pamatujeme z povolebních protestů z loňského prosince, Lukašenko nesouhlas netoleruje a zdá se, že používat násilí a zastrašování proti prodemokratickým aktivistům mu působí potěšení. Jak názorně dokládá dnešní usnesení, Lukašenko zesílil svou kampaň za pronásledování těch, kteří si dovolí vyzvat jeho vládu železné pěsti. Vyzýváme ho, aby s těmito marnými zákroky skončil, aby propustil všechny politické vězně a vrátil Bělorusko zpět na cestu ke skutečné pluralistické demokracii.
<P>
Na ustavující schůzce parlamentního shromáždění Euronest minulý týden zástupci Běloruska chyběli právem. Bělorusko je chybějící kus demokratické skládačky Evropy a já doufám, že přijde den, kdy se k evropské rodině znovu vrátí.
<SPEAKER ID="358" NAME="Alfreds Rubiks" AFFILIATION="GUE/NGL">
(LV) Pane předsedající, plně podporuji požadavek Evropského parlamentu a přítomných poslanců, aby lidská práva byla ctěna jako základní práva, a to nejen v EU, ale na celém světě. Obecně však nepodporuji, aby země (aniž bych jmenoval konkrétní příklady), její vůdce nebo všichni její občané platili za zločiny, které nespáchali. Hovoříme-li o tom, že někdo v opozici (a nejen z opozice, ale i jiní) je po jistých událostech zatčen a vidíme v té věci nějakou diktaturu, jaký je pak účel soudů v demokratickém systému? Nechme soudy, ať se zabývají tím, co se stalo a kdo byl právem a kdo neprávem odsouzen nebo zatčen. Skutečnost, že patříte k opozici, ještě není důvod nechat vás dělat, co vás napadne. Žádám o velmi tolerantní a vyvážený přístup ke každému.
<SPEAKER ID="359" NAME="László Andor">
člen Komise. - Pane předsedající, Komise je hluboce znepokojena situací v Bělorusku a zejména vývojem po porušení volebních norem, k němuž došlo při prezidentských volbách dne 19. prosince 2010.
<P>
Tvrdý postup se nyní ještě zostřuje, v souvislosti s řadou probíhajících soudních procesů proti bývalým prezidentským kandidátům a většině zbývajících zadržených aktivistů. Zároveň probíhají řízení, která by mohla vyústit v uzavření dvou zbývajících nezávislých novin - Naša Niva a Narodnaja Volja -, a pronásledování politické opozice, občanské společnosti a nezávislých médií pokračuje.
<P>
Místopředsedkyně/vysoká představitelka Ashtonová učinila řadu obecných i konkrétních prohlášení o situaci v Bělorusku. Zhoršující se situaci jsme jednoznačně odsoudili a opakovaně jsme vyzvali Bělorusko k ukončení tvrdých zásahů proti politické opozici a občanské společnosti, propuštění všech politických vězňů a přerušení politicky motivovaných soudních procesů. Vyjádřili jsme také vážné znepokojení nad zprávami o mučení a dalších formách špatného zacházení, zastrašování a nekalých soudních praktik.
<P>
Dovolte mi také připomenout, že v lednu Rada přijala restriktivní opatření zahrnující zákaz cestování a zmrazení majetku. Seznam nyní tvoří 175 osob - měl by být porovnán se 40 jmény, pro které byl po volbách v roce 2006 podán návrh na zmrazení majetku a zákaz udělení víz - a jsme připraveni zahrnout do něj další jména, podle vývoje situace. Navíc zvažujeme možnosti dalších případných opatření, včetně opatření ekonomických.
<P>
V našich vzkazech jsme dali jasně najevo, že chceme pokračovat ve vztazích s běloruským lidem a občanskou společností. Jsme na cestě k vyřešení problému zjednodušení víz. Rada 28. února přijala směrnice pro jednání o zjednodušení víz a dohody o zpětném přebírání osob a členské státy vybízíme k tomu, aby vhodně využívaly stávající možnosti, které skýtá vízový kodex, zejména odpuštění a snížení poplatků za víza u některých kategorií občanů. Pokud jde o asistenci, Komise zečtyřnásobuje svou asistenci pro běloruské obyvatele a občanskou společnost.
<P>
Zůstáváme věrní politice kritického přijetí Běloruska. To jsme dali jasně najevo v závěrech Rady pro zahraniční věci ze 31. ledna. Zároveň je jasné, že jakékoli prohloubení oboustranných vztahů bude záležet na tom, zda Bělorusko prokáže ochotu respektovat zásady demokracie, právní řád a lidská práva.
<P>
Závěrem mi dovolte říci, že situace v Bělorusku zůstává v našem programu mezi prioritami. Těší mě, že většina zde v Parlamentu se nenechá zviklat a chce pokračovat ve vážné diskusi o tomto tématu. Budeme vývoj nadále bedlivě sledovat a jsme připraveni náležitým způsobem reagovat.
<SPEAKER ID="360" NAME="Předsedající">
Rozprava je ukončena.
<P>
Hlasování se bude konat zanedlouho.
<P>
Písemná prohlášení (Článek 149)
<SPEAKER ID="360" NAME="Jacek Olgierd Kurski" LANGUAGE="PL">
Dlouhou dobu jsme byli svědky politické neschopnosti EU tváří v tvář tragické situaci v Bělorusku. Postupně vydávané apely a usnesení se míjely účinkem. Tvrdá vláda Alexandra Lukašenka umlčuje opozici, odsuzuje její vůdce a posílá je do vězení a do míst, kterým se říká "trestné kolonie". V této souvislosti stačí zmínit jména opozičních prezidentských kandidátů - Andrei Sannikau, jehož proces začal před měsícem, a Mikalai Statkevič, kterého drží ve vazbě KGB. Co udělala Unie pro zajištění jejich propuštění? Klíčem k úspěšné revoluci v Bělorusku je Rusko, které vždy bylo spojencem režimu. Na příštím setkání s vůdci Kremlu by proto bylo dobré přestat hovořit o společné zóně evropské bezpečnosti od Atlantiku po Ural, kterou si přejí představitelé Francie a Německa, a věnovat se skutečným problémům, které leží hned za naší hranicí. Hospodářská krize v Bělorusku je nejlepší doba na změnu. Veškerá mezinárodní pomoc by měla být podmíněna demokratickou změnou v Bělorusku.
