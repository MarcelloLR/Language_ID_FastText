<CHAPTER ID="011">
Souhrnný rozpočet na rok 2009 (oddíl III) - Návrh souhrnného rozpočtu na rok 2009 (oddíly I, II, IV, V, VI, VII, VIII a IX), (rozprava)
<SPEAKER ID="272" NAME="Předsedající">
Dále je na programu společná rozprava o:
<P>
zprávě Jutty Haugové jménem Rozpočtového výboru o návrhu souhrnného rozpočtu Evropské unie na finanční rok 2009 (C6-0309/2008 - a návrhu na změnu č. 1/2009 k předběžnému návrhu rozpočtu Evropské unie na rok 2009, oddíl III - Komise (SEC (2008)2435));
<P>
zprávě Janusze Lewandowského jménem Rozpočtového výboru o návrhu souhrnného rozpočtu Evropské unie na finanční rok 2009
<P>
Oddíl I, Evropský parlament Oddíl II, Rada Oddíl IV, Soudní dvůr Oddíl V, Účetní dvůr Oddíl VI, Evropský hospodářský a sociální výbor Oddíl VII, Výbor regionů Oddíl VIII, Evropský veřejný ochránce práv Oddíl IX, Evropský inspektor ochrany údajů (C6-0310/2008 -.
<SPEAKER ID="273" NAME="Jutta Haug">
zpravodajka. - (DE) Paní předsedající, pane úřadující předsedo Rady, paní komisařko, dámy a pánové, přípravy na první čtení evropského rozpočtu na rok 2009 jsou u konce. Proto bych ráda zahájila dnešní rozpravu vřelým poděkováním jak členům Rozpočtového výboru, tak i všem členům odborných výborů, kteří se mnou úzce spolupracovali, za spolupráci a všechen čas, které takto investovali.
<P>
Již na počátku rozpočtového procesu 2009 jsem řekla, a ráda to zopakuji, že rozpočtový zpravodaj je jen tak dobrý, jako celý jeho tým spolupracovníků. Takže jsem vám velice vděčná.
<P>
Také bych ráda poděkovala sekretariátu Rozpočtového výboru: bez soustavně výborných pracovních výkonů zaměstnanců sekretariátu bychom my, členové Parlamentu, při nejlepší vůli nebyli ničím! Proto děkuji! Ano, souhlasím, pořádný potlesk by byl na místě.
<P>
(Potlesk)
<P>
Můj dík patří i mé osobní asistentce a spolupracovníkům a spolupracovnicím politických skupin: pořádný výkon vyžaduje mnoho hlav a mnoho rukou.
<P>
Přípravy na první čtení našeho rozpočtu, během kterých jsme museli přečíst, pochopit a zhodnotit 1 400 pozměňovacích návrhů, byly ovlivněny finanční krizí. Ačkoli se náš rozpočet ve výši okolo 130 miliard EUR může zdát směšně malý v porovnání s několika sty miliardami, které členské státy v samostatném či společném úsilí rozprostřely jako ochranný deštník nad bankami a reálnou ekonomií, byly naše přípravy na první čtení ovlivněny diskusními příspěvky ze všech zúčastněných frakcí k tomuto tématu. V podstatě jsme již předvídali reakce Rady na naše rozpočtové požadavky.
<P>
Co tedy požadujeme? Zaprvé jsou to platby. Již v červenci jsme poukázali na to, že nemůžeme souhlasit se schodkem ve výši 15 % mezi vyhrazenými závazky a platbami, se kterým Komise přišla v rozpočtovém návrhu, a který Rada ještě navýšila. Podle našeho názoru to není v souladu se zásadami rozpočtové správnosti a jasnosti. I když srovnáme tento schodek ve třetím roce současného finančního výhledu se schodkem ve třetím roce minulého finančního výhledu, který dosáhl pouze 3 procenta, nenalezneme pro tak vysoký schodek ospravedlnění. Z těchto důvodů jsme navýšili platby: nemohli jsme sice odbourat schodek zcela, ale podařilo se nám ho zmenšit na polovinu na nynějších 8 procent.
<P>
Platby jsme nenavýšili ani na základě aklamace, ani náhodně, ale u těch položek rozpočtu, které slouží k financování parlamentních priorit: opatření proti změně klimatu, sociální dimenzi ve smyslu navyšování počtu pracovních míst, formování globalizace, podpora pro malé a střední podniky, dále jsme navýšili položky, které přispívají ke zvýšení bezpečnosti občanů. Celkově došlo k navýšení plateb ze 0,89 % hrubého domácího produktu - což byla hodnota navržená Radou - na zaokrouhleně 0,96 % hrubého domácího produktu.
<P>
Zadruhé jsme se rozhodli plně využít možností, které nám nabízí finanční výhled. V podkapitolách 1a a 3b chceme rozdělit peníze na ty rozpočtové položky, které jsou pro nás důležité, a to beze zbytku. Chceme, aby název podkapitoly 1a - "Konkurenceschopností k růstu a zaměstnanosti" - nebyl jen pouhou rétorikou, ale aby se pod ním skrývala konkrétní opatření. Stejně tak nechceme, aby byl název podkapitoly 3b - "Občanství" - pouhou frází. Chceme do něho vnést život jako do pojmu, který v sobě zahrnuje opatření, která se přímo dotýkají občanů na regionální úrovni, a která tak Evropskou unii zvláště reprezentují.
<P>
Za třetí jsme prodiskutovali s politickými skupinami a předali Komisi k ohodnocení balík pilotních projektů a přípravných opatření pro řadu podnětů na nová politická témata, nové činnost společnosti a snad i nová zákonodárná opatření.
<P>
Za čtvrté jsme jednali v souladu s naším politickým přesvědčením. Dobrou administrativní práci, ať od Komise nebo od decentralizovaných agentur, můžeme očekávat pouze tehdy, je-li jejím zaměstnancům poskytnut dostatečný rozpočet. Z tohoto důvodu nemůžeme přijmout škrty Komise. Zde jsme se vrátili k původnímu návrhu rozpočtu. Za tento krok by nám Komise měla nejen poděkovat, ale i se za nás postavit při jednáních s Radou.
<P>
Za páté bych ráda zmínila náš největší problém, a sice položku 4 se vznešeným názvem "EU jako globální aktér". Tato položka byla zřízena již v rámci jednání o finančním výhledu, a již tehdy byla zoufale podfinancovaná. Z toho důvodu jsme v každoročních diskusích o rozpočtu zdůrazňovali totéž: jak je možné poskytnout finance na vše, co si je vyžaduje, a zároveň si nechat rezervu na nepředvídatelné výdaje během hospodářského roku?
<P>
Ráda bych předem poznamenala, že neexistovalo a neexistuje uspokojivé řešení. Pro naši účast v Kosovu, Afghánistánu, Palestině a nyní i Gruzii potřebujeme dlouhodobé finanční programy namísto tohoto přežívání ze dne na den.
<P>
Není žádnou novinkou, že nás Komise postavila před nový problém: s ohledem na celosvětový nárůst cen potravin navrhla zřízení potravinové pomoci pro méně rozvinuté státy ve finanční hodnotě 1 miliardy EUR na léta 2008 a 2009.
<P>
Pokud by Komise byla pečlivá, navrhla by okamžitě přesunutí potřebných zdrojů z kapitoly 2 do kapitoly 4. Komise tak neudělala nejen proto, že není pečlivá, ale i proto, že se obávala. Obávala se nesouhlasu Rady. Pro nás tím vyvstal problém. Potřebujeme přesvědčit Radu o tom, že je třeba přestat vést pouze plané řeči o potřebě pomoci těm nejchudším. Je třeba přimět ji, aby nám pomohla s hledáním zdrojů tak, abychom mohli uskutečnit přímou potravinovou pomoc, zakoupit osivo a hnojiva.
<P>
V Rozpočtovém výboru je celkem zřejmé, že nebudeme schopni nalézt potřebné finance v rozpočtových liniích v položce 4, a proto jsme vytvořili to, co je známé pod názvem "hvězdičkový dodatek", obsahující 250 milionů EUR na potravinovou pomoc, 40 milionů pro Kosovo, 80 milionů pro Palestinu a 20 milionů pro Afghánistán. Tento hvězdičkový dodatek, který naznačuje naši vůli investovat nad rámec finančního výhledu, by měl být chápán jako výzva Radě.
<P>
Doufejme, že bude náš odkaz skutečně Radou interpretován jako výzva nebo požadavek, a že s námi bez prodlení zahájí jednání. Nemůžeme si dovolit ztrácet čas - nesmíme vše nechat na poslední chvíli. Pane úřadující předsedo Rady, teď je řada na vás.
<P>
(Potlesk)
<SPEAKER ID="274" NAME="Janusz Lewandowski" LANGUAGE="PL">
Paní předsedající, paní komisařko Grybauskaitėová, která rozumíte polsky, ale pravděpodobně nebudete mít zájem o mou část rozpočtového procesu.
<P>
Dostáváme se na konec procesu, který nazýváme "pilotním". Je vhodná příležitost pro zdůraznění dobré spolupráce s předsednictvem a vytrvalé budování vzájemné důvěry Rozpočtovým výborem a předsednictvem, což je mimo jiné výsledkem úsilí generálního sekretáře Rømera. Nicméně "nikdo není dokonalý", a proto existují názorové rozdíly, které odráží především oblast rezerv, které jsme stanovili na rok 2009. Nicméně, nikdo není dokonalý, a jisté neshody přetrvávají, což je patrné například v oblasti rezerv, které jsme stanovili na rok 2009. Rozpočet na rok 2009 musí čelit řadě zvláštních výzev. Jedná se o volební rok, který si žádá zvláštní přístup, především co se týče komunikace s veřejností, kterou je třeba dotovat. V tomto roce bude poslancům Evropského parlamentu zároveň uznán nový status, což se neobejde bez finančních důsledků. Dále bych rád zdůraznil nové zásady v systému zaměstnávání a vyplácení asistentů, který se stane transparentnějším v souladu s našimi již dříve zmíněnými potřebami a rušením penzijních fondů v jejich předešlé podobě. Mimo to jsme v druhé polovině roku 2008 stáli před úkolem restrukturalizace rozpočtu s ohledem na pravděpodobný scénář, že Lisabonská smlouva, měnící kompetence Parlamentu, nebude ratifikována, a my budeme muset fungovat na základě starých Smluv.
<P>
Podařilo se nám udržet rozpočet pod úrovní hranice, kterou jsme si sami stanovili, tj. 20% hranice u administrativních výdajů orgánů Evropské unie. Měli bychom přijmout tuto výši jak v administrativě, tak v politických skupinách, protože podmiňují lepší fungování zákonodárné činnosti, čímž ulehčují život poslanců Evropského parlamentu a přinášejí zlepšení do nového způsobu projednávání ve výborech, které má nastat v roce 2009.
<P>
Příslušné rezervy bychom rádi použili na postupné odstranění některých nepoměrů, které vykrystalizovaly během dlouhého období v různých sekcích administrativy Parlamentu. Zdroje by měly být poskytovány přednostně na ty služby, které jsou přímo spojeny s prací parlamentních výborů. Jsme si vědomi dalších iniciativ, které by mohly přispět ke zlepšení práce Parlamentu, konkrétně systém zpracování informací a poznatků v parlamentní knihovně. Bereme na vědomí, že do voleb nebude bohužel otevřeno nové návštěvnické centrum . Bylo oznámeno, že bude otevřeno, ale otevřeno nebude. Můžeme počítat s tím, že bude zprovozněno do konce roku 2009, což jsme také zohlednili v rezervách určených pro zaměstnance.
<P>
Dodržování rozpočtu je filozofií Parlamentu i dalších orgánů, přičemž bychom se měli obzvláště během volebního roku vyhnout prezentování evropských institucí jako příliš náročných, co se týká nákladů pro evropského daňového poplatníka. Totéž platí i pro další orgány, kde jsme zvážili výše zmíněné, všechna rozhodnutí Rady, a zohlednili to v našem vyhodnocení potřeb orgánů. Rád bych zdůraznil dva naše počiny: pro Evropský soudní dvůr máme 39 položek spojených s novým postupem agentur, pro Evropský účetní dvůr máme tři nové položky, které zvyšují potenciál organizace, ale zároveň umožňují financovat jeho nové sídlo formou předfinancování.
<P>
To zvěstuje hladký a rychlý průběh zítřejšího hlasování, což je výsledkem výborné spolupráce s koordinátory politických skupin, navrhovateli stanoviska výboru, a v neposlední řadě řízení výboru panem Raimerem Bögem. Můj zvláštní dík patří lidem, kteří mi pomáhali, konkrétně Richardu Westerovi a Marrianně Pariové.
<SPEAKER ID="275" NAME="Dalia Grybauskaitė">
komisařka. - Paní předsedající, velmi mě těší, jak rychle a účinně dokončil Parlament své první čtení, a že je připraven k zítřejšímu hlasování. Tento obrovský kus práce byl odveden Rozpočtovým výborem, jeho vedením a koordinátory, a samozřejmě politickými skupinami. Tento největší díl odvedené práce se nyní stane předmětem jednání. V příštích dvou měsících zahájíme spolupráci mezi dvěma křídly rozpočtového orgánu a Komisí.
<P>
Komise obecně velice oceňuje a sdílí politické priority, na základě kterých Evropský parlament navrhuje posílení rozpočtu a jeho vyrovnání. Co se týče plateb, má Evropský parlament v úmyslu vylepšit úroveň vyplácení plateb do určitého stropu. Nicméně, nás to dostatečně nepřesvědčilo, protože jsme toho názoru, že předběžný návrh rozpočtu lépe odpovídá současné schopnosti absorpce, zejména v členských státech. Tento týden pošlu informace ohledně provádění rozpočtu, a vidíte, že naše výpočty mají velmi seriózní základ.
<P>
Komise z velké části souhlasí s novým postupem ohledně pilotních projektů a přípravnými opatřeními navrhovanými Parlamentem. Při této příležitosti bych ráda zdůraznila, že oceňuji výbornou spolupráci mezi našimi orgány, což je výsledkem nového úspěšného přístupu zastávaného generální zpravodajkou, paní Haugovou. Poprvé za dobu našeho vyjednávání jsme tak byli schopni přijmout a odsouhlasit širokou paletu těchto pilotních projektů ještě před létem.
<P>
Ráda bych upozornila na řadu záležitostí, které stále - při prvním čtení - vzbuzují závažné pochybnosti Komise.
<P>
První a nejdůležitější z nich se týká položky 5. Oceňujeme, že Parlament obnovil částky požadované Komisí na platy zaměstnanců. Nicméně zároveň bylo 37 milionů EUR převedeno do rezerv, jejichž uvolnění je vázáno splněním určitých podmínek.
<P>
Navíc byla vyčleněna dodatečná rezerva ve výši 16 milionů EUR na dvě určité oblasti politiky, konkrétně na dopravu a životní prostředí. Pro Komisi bude samozřejmě velmi obtížné na to reagovat, obzvláště na posledně zmíněné, protože v rámci Komise existuje jen jeden zaměstnavatel, a tím je Komise sama, a není možné pozastavit platby například jen u jednoho nebo dvou generálních ředitelství a pokračovat ve vyplácení ostatních.
<P>
Tyto rezervy - v celkové výši okolo 50 milionů EUR - by znamenaly zastavení náboru na 250 pracovních míst zřízených v souvislosti s rozšířením a od ledna by nebylo možné nahrazovat zaměstnance, kteří odcházejí do důchodu. Samozřejmě chápeme, že co nejdříve po prvním čtení vstoupí do hry naše vyjednávací a vysvětlovací schopnosti tváří v tvář vašim lidem. Pokusíme se poskytnout všechna potřebná vysvětlení a splnit všechny podmínky stanovené pro tyto rezervy.
<P>
Co se týče administrativní podpory operačních programů, tento rok Parlament následoval Rada a potvrdil škrty. Chápu, že bude třeba doplňujících technických vysvětlení, a pokusíme se situaci řešit v rámci jednání o těchto liniích obecně.
<P>
Další problém, který vidíme, je skutečnost, že Parlament neobnovil platby požadované pro vydávání oznámení o výběrových řízeních na veřejné zakázky. To, podle našeho názoru, znemožňuje Komisi plnit své závazky pramenící ze směrnic o udělování veřejných zakázek, obzvláště pak v současné situaci. Snažíme se řešit a pomoci s řešením státní pomoci a dalších problémů v členských státech v souvislosti s kolísavou hospodářskou situací. Takto Komise riskuje soudní žalobu
<P>
Shrneme-li výše zmíněné, podrobí Komise detailní analýze každý pozměňovací návrh přijatý Parlamentem a předloží své reakce na počátku listopadu v "dopisu o proveditelnosti" - tak jako každý rok - kde vysvětlí všechny potřebné detaily. Před dohodovacím řízením v listopadu a před druhým čtením se budeme snažit, jak jen to bude možné, vyřešit všechny ostatní body, které považujeme v prvním čtení za problematické
<P>
Komise se jako obvykle bude snažit být čestným makléřem mezi dvěma rozpočtovými orgány, obzvláště při jednáních o problémech, které se objevily v položkách 4 a 5 a při stanovování horní hranice pro vyplácení plateb v rozpočtu. Budeme se snažit být nápomocní při hledání vhodných podmínek a správného rozpočtu pro celou Evropu, obzvláště v tomto těžkém období, kterému společně čelíme.
<SPEAKER ID="276" NAME="Jean-Pierre Jouyet">
úřadující předseda Rady. - (FR) Paní předsedající, paní Grybauskaitėová, dámy a pánové, nejprve bych chtěl omluvit nepřítomnost pana Woertha, který se ze závažných důvodů zdržel v Paříži, neboť i ve Francii je v současné době připravován rozpočet a jeho návrh je nyní předkládán parlamentu v rámci prvního programového účtu veřejných financí. Po diskusi s panem Bögem jsem si vědom závažnosti této rozpravy v Parlamentu, stejně jako jejího významu pro francouzské předsednictví. Proto bych také rád poděkoval svým asistentům a asistentům Rady a pana Woertha, kteří mi pomáhali s přípravou této důležité rozpravy.
<P>
Doposud jsme pracovali v atmosféře pozitivní spolupráce, a mohu vás ujistit o tom, že Rada je připravena pokračovat ve vysoce kvalitním dialogu s výhledem na zajištění dohody o rozpočtu na rok 2009, který je vyrovnaný a uspokojivý pro všechny. Pozorně jsem naslouchal projevům paní Haugové a pana Lewandowskiho, který obzvláště vyjadřoval ochotu ke komunikaci. V této souvislosti jsme dnes ráno dosáhli politické dohody ohledně plánu na komunikaci s Parlamentem a Komisí. Těší mě, že mohu poznamenat, že bez ohledu na rozdílné postoje sdílíme společný cíl, a sice zajištění financování politických priorit Evropské unie, ať již to je konkurenceschopnost, soudržnost nebo růst.
<P>
Zřejmě je třeba, jak již zdůraznila paní Grybauskaitėová, zajistit Evropě v současném mezinárodním prostředí takové zdroje, aby mohla dostát své roli na mezinárodním poli. Nicméně k tomu musí dojít v souladu s finančním rámcem ustanoveným pro období 2007-2013.
<P>
Z tohoto důvodu bych rád stručně zmínil tři mimořádně důležité oblasti: první se týká poskytování plateb a jejich výše; druhá pojednává pravidla rozpočtové kázně a řádného finančního řízení; třetí se týká potravinového nástroje.
<P>
Co se týče přidělování plateb, nebudu skrývat skutečnost, že se Rada ve zvýšené míře obává vysokého počtu plateb, které zamýšlí Evropský parlament schválit v prvním čtení, protože tento záměr daleko překračuje původní návrh Komise v předběžném rozpočtu. Přidělování plateb by mělo odpovídat skutečným požadavkům. Obzvláště bychom si měli vzít poučení z plnění minulého rozpočtu, abychom byli schopni určit naši skutečnou schopnost provádět odvětvovou politiku.
<P>
Od vypracování finančního výhledu, který jsem já po určitou dobu mohl sledovat z jiného úhlu pohledu, jsme mohli vidět, , že rozpočet Společenství byl vždy nedostatečně využit, a sice již od roku 1988. Opravný rozpočet z roku 2008 by měl ukázat, že tento rok byly potřeby při přidělování plateb opět podstatně nadhodnoceny, obzvláště co se týká tak zásadních politik, jako je politika soudržnosti. V tomto bodě se zdá, že rok 2009 se nebude nijak lišit.
<P>
Jak již zmínila paní Grybauskaitėová, a na její příkaz, byla v posledních letech provedena zlepšení, i přesto přetrvávají značné nejasnosti ohledně finančního roku 2009. K 1. říjnu byly provedeny předběžné platby pouze u dvou programů ze 433 programů v rámci politiky soudržnosti.. Jistě uznáte, že si v současné ekonomické a finanční situaci nemůžeme dovolit porovnávat rozpočet Evropské unie s věcmi, které jsou nesrovnatelné - především v kontextu kroků, které byly podniknuty k uchránění finančního systému pro spořitele a na ochranu evropských občanů. Musíme především podpořit zájmy daňových poplatníků a pokud možno se vyhnout tomu, abychom do rozpočtu zařadili položky, které nemohou být využity.
<P>
Druhým problémem je soulad s pravidly pro rozpočtovou kázeň a řádné finanční řízení. Rada se bude snažit beze zbytku naplnit interinstitucionální dohodu ze 17. května 2006. Výdaje se musí řídit limity stanovenými touto dohodou a musí být zachovány dostatečné rezervy pod stropem stanoveným pro různé oblasti. Těchto stropů, jak víme, nemusí být dosaženo. Jejich systematické naplňování není podle našeho názoru přijatelné, neboť tím zcela ohrožuje naši schopnost jednat při nepředvídaných událostech, které mohou nastat v průběhu rozpočtového roku 2009.
<P>
V tomto ohledu bych rád stručně zmínil položku 4, v souvislosti s nímž má Parlament hlasovat o pozměňovacím návrhu, který má podstatně přesáhnout strop stanovený ve finančním výhledu. Jsme si dobře vědomi napětí, které se týká tuto položku. Musíme nalézt logickou odpověď na rozdílné priority Unie na mezinárodním poli, vhodně sladit míru své intervence, obzvláště v rámci společné zahraniční a bezpečnostní politiky, přičemž jsme si vědomi toho, že v této oblasti se okolnosti mění velice rychle. Z tohoto důvodu bychom i zde měli ponechat dostatečné rezervy tak, abychom byli schopni reagovat na jakýkoli vývoj v této oblasti spojený s intervencemi v rámci SZBP.
<P>
Třetí problém se týká financování potravinového nástroje. To bude bezpochyby důležitý prvek v diskusích v Radě v nadcházejících týdnech. Evropská rada v červnu tohoto roku poskytla silnou politickou podporu tím, že přivítala přání Komise předložit svůj návrh, ale mandát Rady je jednoznačný: musíme najít takové finanční řešení, které je zcela v souladu se současným finančním výhledem. Jsem si vědom toho, že Parlament sdílí tento názor, nicméně Rada se snaží nalézt jakékoli vhodné finanční řešení tak, abychom mohli uvést do praxe politickou vůli, která byla vyjádřena i představiteli států a vlád a Evropskou komisí.
<P>
To, co jsem měl na mysli - abychom se vyhnuli případným chybám v překladu - je, že jsem si vědom toho, že Parlament nesdílí tento názor. Udělal jsem chybu, samozřejmě jsem se přeřekl. Nicméně bych rád zmínil i body, ve kterých se shodne Parlament s Radou v oblasti potravinového nástroje. Obzvláště se shodneme ohledně skutečnosti, že oba máme výhrady k návrhu Komise, podle kterého je třeba celý nástroj financovat z rezerv pod stropem stanoveným pro položku 2.
<P>
Jednoznačně si musíme klást za cíl - a Rada je si toho vědoma - nalézt vhodnou kombinaci finančních zdrojů tak, abychom mohli dosáhnout shody v rámci Rady a jejího listopadového dohodovacího řízení ohledně celkové výše částky, kterou navrhla Komise a které by bylo možné dosáhnout. Jsem přesvědčen o tom, že tyto tři orgány udělají, co bude v jejich silách, aby zajistily maximální možnou shodu ohledně rozpočtu na rok 2009, financování nových iniciativ, které jsem zmiňoval, během dohodovacího řízení mezi Radou a Parlamentem v listopadu. Tato shoda musí být tím nejlepším možným kompromisem pro Unii, její občany a orgány.
<P>
Ještě stručná zmínka o nařízení, jímž se zavádí rozhodování o vlastních zdrojích, o němž bude Parlament rozhodovat během tohoto jednání. Chtěl bych poděkovat - osobně i jménem Rady - Alainovi Lamassoureovi za jeho zprávu, stejně jako Parlamentu za jeho pracovitost a rychlost při projednávání této otázky. Co se nás týká, neměli bychom zamítat návrh Komise. Ratifikace rozhodování o vlastních zdrojích v různých členských státech probíhá dobře a doufáme, že budeme schopni dosáhnout našeho cíle, tedy celkového a jednotného vstupu v platnost k 1. lednu 2009. To je vše, co jsem si vám přál říci.
<SPEAKER ID="277" NAME="Ana Maria Gomes">
navrhovatelka stanoviska Výboru pro zahraniční věci. - Paní předsedající, chronický nedostatek financí pro položku 4 je věčným jablkem sváru. Brání nám to v plnění našich zahraničních závazků v krizových oblastech: v Kosovu, Palestině, Afghánistánu a Gruzii. Nejsme naprosto schopni vytvořit spolehlivou dlouhodobou společnou zahraniční a bezpečnostní politiku, dokud bude Komise a Rada pokračovat v rozpočtové strategii nedostatečného financování zahraničních vztahů a pouze ad hoc reakcí na aktuální krize, která si vyžádá všechny zdroje a všechnu pozornost, jako tomu dnes s Gruzií. Aktuální priorita zastíní prioritu minulou.
<P>
Aby se EU stala globálním hráčem, je třeba více financí v položce 4. Se současným finančním přídělem není možné uspokojit potřeby rozličných rozpočtových linií. Z tohoto důvodu Výbor pro zahraniční věci rozhodně podporuje strategii Výboru pro rozpočtovou kontrolu s cílem obnovení PNR ve všech rozpočtových položkách a navýšit tím rozpočtové linie pro Kosovo o 40 milionů EUR a pro Palestinu o 139 milionů EUR.
<P>
Taktéž podporujeme hvězdičkový dodatek. Jinými slovy, Rada a Parlament musí umožnit použití nástroje flexibility a všech dalších dostupných nástrojů stanovených v interinstitucionální dohodě, k přidělení 250 milionů EUR pro nástroj potravinové pomoci, 40 milionů EUR pro Kosovo, 80 milionů EUR pro Palestinu a 20 milionů pro Afghánistán.
<SPEAKER ID="278" NAME="Maria Martens">
navrhovatelka stanoviska Výboru pro rozvoj. - (NL) Budu mluvit jako členka Výboru pro rozvoj a jménem svého výboru bych ráda poznamenala tři skutečnosti. Zaprvé o potravinové krizi, zadruhé o systému vyhodnocování rozvojové politiky a zatřetí o nedostatku zdrojů v položce 4 - zahraniční výdaje, o nichž se již hovořilo.
<P>
Ráda bych začala potravinovou krizí, což je samozřejmě obrovský problém, protože ohrožuje životy milionů lidí, a je nezbytně nutné nalézt společný evropský přístup. Nicméně potřebujeme jiný přístup než ten, který Komise navrhla v prvním čtení. Musíme respektovat rozpočtové dohody, přičemž nesmějí být přehlíženy pravomoci Rady a Evropského parlamentu. Z tohoto důvodu mě těší, že Komise má v úmyslu revidovat první návrh - aby byly použity nevyužité zdroje z oblasti zemědělství.
<P>
Je třeba dosáhnout potravinové jistoty pro země, kterých se to týká. Není třeba zmiňovat, že potravinová pomoc je potřebná pro lidi, kteří jsou v bezprostředním ohrožení života, ale koneckonců z dlouhodobého hlediska by se výroba potravin měla vrátit do rozvojové agendy EU jako oblast, které má být věnována přednostní pozornost.
<P>
V této souvislosti je třeba projednat přehodnocení tematického programu potravinového zajištění. Budeme se muset zabývat zajištěním lepšího přístupu drobných zemědělců ke klíčovým výrobním faktorům. Proto vítáme, že se návrh setkal se souhlasem ke zkušebnímu projektu mikroúvěru, protože by to pravděpodobně mohlo usnadnit drobným zemědělcům financovat výrobu potravin.
<P>
Zadruhé, je třeba zlepšit systém na vyhodnocování rozvojové politiky. Vyhodnocování se až příliš soustředí na to, kam jsou investovány prostředky, a příliš málo na to, jaké jsou výsledky. Přejeme-li si, aby veřejnost i nadále podporovala rozvojovou spolupráci, budeme jí muset poskytnout lepší přehled o výsledcích naší práce.
<P>
Zatřetí, nedostatek zdrojů na zahraniční výdaje, položka 4, již byl projednán. To se týká nejen zdrojů na rozvojovou spolupráci, ale Kosova, Středního Východu a tak dále. Máme velké cíle. Oprávněně. Proto si tento bod zaslouží strukturální posílení.
<SPEAKER ID="279" NAME="Helmuth Markov" LANGUAGE="DE">
Paní předsedající, paní komisařko, pane úřadující předsedo Rady, rád bych upozornil na dva body v souvislosti se zprávou paní Haugové.
<P>
Zaprvé se na podnět Parlamentu podařilo vytvořit samostatnou rozpočtovoi linii v rámci položky "obchodní politika pro pomoc obchodního charakteru" - jinými slovy "podpora obchodu" - ve výši 1 miliardy EUR za rok. Naneštěstí nám Komise dosud nebyla schopna předložit žádné podrobné informace o tom, jak mají být tyto závazky v oblasti pomoci prováděny a jestli jsou funkční. Je povzbudivé, že Rozpočtový výbor zapracoval pozměňovací návrh předložený Výborem pro mezinárodní obchod, kterým se ruší návrh Rady na snížení položky určené k obchodní pomoci o 50 %.
<P>
Má druhá poznámka se týká podpory rozvojových zemí v transferu technologií souvisejících s léčivy a vytváření kapacit. V průběhu minulého roku podnikl Parlament zvláštní kroky na pomoc nejchudším zemím s dodávkou léčiv a součástí toho je i odpovídající finanční pomoc. Naneštěstí ani Komise ani Rada nesdílí tento názor a pokud tomu rozumím správně, Rozpočtový výbor bohužel také v této souvislosti nepřipojil pozměňovací návrh.
<P>
Co se týče zprávy pana Lewandowskiho, můj výbor poukázal na důležitý aspekt práce Evropského parlamentu v oblasti mezinárodních obchodních vztahů: jde o jeho angažovanost v rámci meziparlamentní unie při Světové obchodní organizaci v Ženevě. Jelikož je náš Parlament jedním z organizátorů jejích každoročních zasedání a protože budou důležité ministerské konference nepochybně na programu i v následujícím roce v souvislosti s kolem v Dohá, je třeba navýšit finanční podporu k zajištění vhodných možností infrastruktury naší účasti. Navíc máme obzvláštní zájem na podpoře zástupců zemí AKT v podobě hrazení jejich cestovních výdajů a diet v souvislosti s Parlamentní konferencí. Obě tyto součásti práce EP pomáhají zvyšovat průhlednost a posilovat dialog mezi parlamenty, vládami a širokou veřejností. Zároveň vedou k větší poctivosti a legitimitě při jednáních a rozhodování v rámci jednání ve WTO.
<SPEAKER ID="280" NAME="Pervenche Berès">
navrhovatelka stanoviska Hospodářského a měnového výboru. - (FR) Paní předsedající, paní Grybauskaitëová, pane Jouyete, ráda bych promluvila za Hospodářský a měnový výbor a vyjádřila spokojenost, lítost a naději.
<P>
Má spokojenost pramení ze skutečnosti, že Rozpočtový výbor souhlasil převzít náš návrh, konkrétně návrh, aby inspektoři, ať již v oblasti bankovnictví, pojišťovnictví nebo cenných papírů, potřebují více finančních prostředků, aby mohli lépe spolupracovat. To je samozřejmé a dokonce i ti, kdo nejsou členy Hospodářského a měnového výboru, budou souhlasit s tím, že je to nezbytně důležité.
<P>
Lituji, že v době současné krize, kdy je euro naším základním kamenem, naším skutečným základem, snížila Komise drasticky naše zdroje pro komunikační aktivity související s naší úžasnou měnou.
<P>
Doufám, že zítra si plénum uvědomí, že zdroje euroskupiny mají být bez ohledu na to, jaké výše by měly od nynějška dosahovat, navýšeny. Nesmí mít povrchní strukturu, bez obsahu. Stalo se to skutečností. Proto doufám, že bude zítra Parlament hlasovat ve prospěch zásady navýšení prostředků pro euroskupinu.
<SPEAKER ID="281" NAME="Karin Jöns" LANGUAGE="DE">
Paní předsedající, ráda bych nejprve poděkovala členům Rozpočtového výboru za to, že velkou měrou sdílejí přístup k rozpočtu s Výborem pro zaměstnanost a sociální věci.
<P>
Nicméně bych ještě jednou ráda uvedla přesvědčivé důvody pro odpovídající navýšení financí pro sociální dialog, jak jsme navrhovali. Není možné neustále hovořit o tom, že sociální dialog důležitým je pilířem evropského sociálního modelu, a na druhé straně právě v této oblasti snižovat finance.
<P>
V tomto bodě bych ráda apelovala na Radu, aby se s námi pokusila nalézt řešení problému s tímto poklesem. Je třeba zmínit obzvláště dramatický dopad na práci odborových organizací a neudržitelnost škrtů v dlouhodobém horizontu.
<P>
Ještě bych se ráda vyjádřila ke dvěma pilotním projektům výboru: existoval široký konsensus ohledně pilotního projektu týkajícího se vysílání pracovníků a jsem si jista tím, že výsledky tohoto projektu nám zprostředkují důležité poznatky jako podklad pro naše další politická rozhodnutí v souvislosti se směrnicí o vysílání pracovníků. Proto budeme zajisté dbát na to, aby se i Komise zaměřila na ty aspekty, které jsou pro nás v tomto projektu podstatné tak, abychom zabránili platovému a sociálnímu dumpingu.
<P>
Druhý projekt se týká násilí vůči starším občanům. Tento projekt se dotýká tabuizovaného tématu a to je mimořádně důležité.
<SPEAKER ID="282" NAME="Péter Olajos" LANGUAGE="HU">
Vřelý dík, paní předsedající, jako navrhovatel stanoviska Výboru pro životní prostředí, veřejné zdraví a bezpečnost potravin k rozpočtu EU 2009 bych rád vyjádřil svou spokojenost s nám předloženým materiálem. Jedna z nejvýznamnějších změn v příštím roce bude spočívat v tom, že bude o 10 % více dostupných zdrojů pro účely spojené s životním prostředím oproti roku 2008. Díku tomu budeme schopni přidělit 14 miliard EUR na životní prostředí.
<P>
Obzvláště vítám skutečnost, že jednou z priorit příštího roku bude změna klimatu. Evropa si musí zachovat své vůdčí postavení v rámci mezinárodního boje proti změně klimatu, jak včera zdůraznil i prezident Sarkozy. Rád bych také vyzdvihl, že bude o 9 % navýšen i rozpočet pro LIFE+. Dále vítám vynikající příležitost zahájit tzv. přípravné, neboli pilotní programy, díky nimž obdrží v tomto roce tři ze čtyř našich návrhů na ekologická témata a témata veřejného zdraví podporu Evropské komise ve výši 7,5 milionů EUR. Dosud nikdy nebylo během jednoho roku zahájeno tolik projektů zaměřených na změnu klimatu .
<P>
Co se týče agentur, myslím, že částky doporučené Komisí jsou v zásadě přijatelné, a jsem potěšen, že byl rozsah podpory pro lidské zdroje a nástroje navýšen; nicméně bych rád navrhl úpravu ve dvou bodech. Zaprvé v souvislosti s Evropským střediskem pro prevenci a kontrolu nemocí, pro které bychom doporučovali uvolnění rezervy ve výši 10 %, protože jen tak bude agentura schopná splnit svůj mandát. Druhý bod se týká Evropského úřadu pro bezpečnost potravin, kde se snažíme o pravý opak, a sice o umístění 10% zdrojů do oblasti rezerv do té doby, než agentura prokáže, že řádně plní své úkoly. Mé návrhy byly v tomto ohledu podpořeny i Výborem pro životní prostředí a Rozpočtovým výborem Parlamentu. Apeluji na své kolegy, aby mě taktéž podpořili svými hlasy v plenárním zasedání. Závěrem bych rád poděkoval paní Juttě Haugové, zpravodajce, a panu Lászlóvi Surjánovi, stínovému zpravodaji Evropské lidové strany, za jejich cennou podporu při mé práci. Velice Vám děkuji.
<SPEAKER ID="283" NAME="Gabriela Creţu">
navrhovatelka stanoviska Výboru pro vnitřní trh a ochranu spotřebitelů. - (RO) Rozpočet není politickou záležitostí; není ani technickým problémem, ale obzvláště závažný politickým problémem. Pomocí rozpočtu stanovíme, jakými prostředky máme dosáhnout svých cílů. Také stanovíme stupeň upřímnosti, s jakým budeme plnit naše závazky. Finanční rezervy vyhrazené pro vnitřní trh se zdají být přiměřené.
<P>
Rádi bychom poděkovali paní Haugové za její obrovské úsilí při koordinaci extrémně rozdílných požadavků, kladených na základě obecnějších politických cílů. Nicméně problémy navzdory tomuto úsilí přetrvávají. Finanční trh ukazuje svá omezení. Můžeme vidět nedostatky, které se skrývají za pravidly a kterým běžný občan jen s obtížemi porozumí. Stále je zde patrná jistá křehkost.
<P>
Předložený pozměňovací návrh, který požaduje investice do vzdělávání spotřebitelů ve finančních záležitostech, byl většinou Rozpočtového výboru zamítnut. Důvodem není snaha uspořit prostředky. Následně byla vyžádána větší částka pro blíže neurčený účel spojený s ochranou spotřebitelů. Chtěli bychom vyzvat výbor k přehodnocení použití peněz na relevantní oblast finančních vzdělávacích programů. Nedostatek informací některých občanů je úrodnou půdou pro spekulace na trhu a obohacování jiných. Nicméně není vhodná doba na odstranění ochrany. Preferovanou variantou jsou dobře informovaní občané, kteří se ochrání sami.
<SPEAKER ID="284" NAME="Miloš Koterec">
navrhovatel stanoviska Výboru pro regionální rozvoj. - (SK) Nejdříve bych rád poděkoval zpravodajce, paní Juttě Haugové, a koordinátorům za velice citlivý přístup k potřebám občanů Evropské unie a tím i k přijetí doporučení mého Výboru pro regionální rozvoj. Politika soudržnosti musí zůstat ve střednědobém horizontu jádrem rozpočtové politiky EU.
<P>
Když jsem jako zpravodaj Výboru pro regionální rozvoj připravoval jeho stanovisko ke zprávě EP k uvedenému rozpočtu, chtěl jsem také přispět k řešení problému, který se sice snaží členské státy v rámci svých rozpočtových programů řešit při neexistenci společného evropského přístupu. Jde o problematiku integrace romských společenství v Evropské unii. Mým cílem při návrhu pilotního programu, který by pomohl řešit tento problém na celoevropské úrovni, je posílení evropského povědomí při jeho řešení z pohledu regionálního rozvoje
<P>
Táto otázka je aktuální především v nových členských zemích, kde jsou malé enklávy romských komunit vážným rozvojovým a sociálním problémem. Součástí projektu by mělo být i vybudování adekvátních zdrojů v rámci evropských orgánů, bez kterých zůstane tento problém i nadále pouze otázkou členských států a miliony občanů romské národnosti se mohou stát obětmi nerovnoměrného hospodářského a sociálního rozvoje a velmi slabé integrace.
<SPEAKER ID="285" NAME="Kyösti Virrankoski">
navrhovatel stanoviska Výboru pro zemědělství a rozvoj venkova. - (FI) Paní předsedající, položka 2 v předběžném návrhu rozpočtu Komise, kde Rada opět provedla škrty, neodrážel priority Parlamentu. V tomto návrhu byly přímé zemědělské dotace a marketingové náklady příliš opatrně odhadnuty na 2 027 milionů EUR, což bylo pod strop víceletého finančního výhledu. Výbor pro zemědělství navrhl, aby Rozpočtový výbor přehodnotil odhadované výdaje, což se také stalo.
<P>
Novinkou rozpočtu je distribuce ovoce a zeleniny školním dětem a Strukturální fond pro obměnu mléčného průmyslu. Pro první zmíněné vyčlenil výbor 181 milionů EUR a pro druhý projekt bylo vyhrazeno 600 milionů EUR.
<P>
Protože existuje velké množství nezaplacených finančních závazků nebo splatných půjček v oblasti zemědělských vývojových programů o celkové výši 9 miliard EUR a protože se v návrhu Komise objevil rozdíl 30 % mezi pohledávkami a závazky, navýšila Komise platby o 898 milionů EUR.
<P>
Výbor doporučuje poskytnutí okamžité potravinové pomoci, která by měla být financována z položky 4 v závislosti na jejím charakteru. To znamená, že bude třeba vést interinstitucionální rozhovory.
<SPEAKER ID="286" NAME="Emanuel Jardim Fernandes" LANGUAGE="PT">
Rád bych začal gratulací zpravodajce, paní Haugové, za její úsilí při přípravě stanoviska Parlamentu. Při stanovení částky, která byla celkově vyhrazena na rybolov, musí být zohledněn negativní vývoj v rámci minulých rozpočtů, které představovaly minimum nutných prostředků nutných k provádění společné námořní politiky a politiky v oblasti rybolovu.
<P>
V důsledku zvyšujícího se vnějšího ekonomického tlaku v podobě cen paliva a stagnace a poklesu cen rybářských produktů, došlo v rybolovném průmyslu k podstatný ztrátám a ke kritickým sociálním problémům rybářů obecně.
<P>
Ačkoli Komise navrhuje restrukturalizaci odvětví rybolovu v souladu se současnou makroekonomickou situací, k tomu, aby odvětví přežilo, je třeba konkrétních opatření. Návrh rozpočtu a současný postoj Parlamentu počítá s podstatnými škrty, obzvláště v oblastech monitorování populací ryb, mezinárodní spolupráce, zaměstnanců v rybářském výzkumu a shromažďování údajů.
<P>
Na druhé straně vítám skutečnost, že současné stanovisko Parlamentu počítá s pilotním projektem, který jsem navrhoval pro sledování cen na rybářském trhu a nadále podporuje evropskou námořní politiku a všechny s ní související projekty navýšením výdajů na výzkum.
<SPEAKER ID="287" NAME="Helga Trüpel">
navrhovatelka stanoviska Výboru pro kulturu a vzdělávání. - (DE) Paní předsedající, dámy a pánové, již v roce 2004 prohlásil předseda Komise Barroso na velké kulturní konferenci v Berlíně, že cílem evropské kulturní politiky je poskytnout Evropě jednotnou duši. Ale při pohledu na rozpočet stanovený pro oblast kultury shledáváme, že tyto velké výzvy se setkaly jen s malým úspěchem. Sice se nám podařilo zahájit pilotní projekt a navýšit financování mobility umělců. Rádi bychom také zvýšili finanční podporu pro celoživotní vzdělávání a výměny mládeže. Ale vzhledem k tomu, že musíme evropské občany nadchnout k tomu, aby poznávali Evropu, do této oblasti neinvestujeme dost financí. Jak již zmínil pan Barroso, Evropany nenadchne vnitřní trh, chtějí lépe poznat evropské kulturní poklady.
<P>
Právě jsme udělili cenu Parlamentu v oblasti evropské kinematografie. Musíme také více investovat do produkce evropských filmů, protože je třeba přiblížit Evropanům evropský příběh a evropskou vizi evropské historie a budoucnosti.
<SPEAKER ID="288" NAME="Monica Frassoni">
navrhovatelka stanoviska Výboru pro právní záležitosti. - (IT) Paní předsedající, dámy a pánové, soudnictví, které je pomalé, těžko dostupné a nejasné je beznadějné. Věříme, že má být navýšen a posílen počet zaměstnanců Komise, Evropského parlamentu a Soudního dvora v oblastech právního managementu, monitorování uplatňování práva Společenství a v oblasti zlepšení předpisů obecně, protože současné postupy jsou příliš zdlouhavé a neprůhledné.
<P>
Máme pocit, že Komise dosud není schopná docenit potřebu investic do odpovídajících zaměstnanců v těchto oblastech. Zdá se zcela nevhodné, aby nás Komise i nadále nechávala v nevědomosti o počtu osob pracujících konkrétně na přestupkových řízeních a tvrdila, že vše probíhá hladce.
<P>
Co se týče Evropského parlamentu, ráda bych zdůraznila problém způsobený právní kvalitou našich textů a potřebu větších investic do práce právních jazykových odborníků. Totéž se týká problematiky vnitřní reorganizace s ohledem na monitorování uplatňování evropského práva. Závěrem vyzýváme Komisi, aby nás informovala a vyčíslila opatření, která mají být podniknuta k zvýšení ekologičnosti a udržitelnosti našich institucí - včetně ekonomického hlediska.
<SPEAKER ID="289" NAME="Bárbara Dührkop Dührkop" LANGUAGE="ES">
Paní předsedající, nejprve bych ráda poděkovala Rozpočtovému výboru za podporu našich pozměňovacích návrhů.
<P>
Vzhledem k časovému omezení se stručně vyjádřím ke dvěma bodům. První se týká tradičního pozměňovacího návrhu k rozpočtu agentury Frontex. Jak všichni víte, v důsledku nedostatku iniciativy Komise a obzvláště v důsledku nedůslednosti Rady musel Parlament vymezit působnost Frontexu prostřednictvím rozpočtového řízení.
<P>
Letos jsme souhlasili s navýšením jejího rozpočtu o 10 milionů EUR a shodli jsme se na snaze zajistit, aby její úkoly byly trvalého charakteru. Za tímto účelem je třeba nejen vyhradit finanční částku v rozpočtu, ale je také třeba, aby členské státy dostály v tomto ohledu svým povinnostem - to je apel především na úřadujícího předsedu Rady.
<P>
Má druhá poznámka se týká schválení pilotních prostředků na integraci Romů. Evropská konference organizovaná tento měsíc Komisí by tak mohla být nikoli koncem, ale začátkem promyšleného přístupu k integraci Romů do evropské společnosti.
<SPEAKER ID="290" NAME="Costas Botopoulos">
navrhovatel stanoviska Výboru pro ústavní záležitosti. - (FR) Paní předsedající, promluvím nejen jako zpravodaj Výboru pro ústavní záležitosti, ale i jako člen skupiny sociálních demokratů Rozpočtového výboru. I z tohoto důvodu mám dvě minuty na místo jedné.
<P>
(EL) Paní předsedající, dámy a pánové, ve Výboru pro ústavní záležitosti jsme bohužel došli k poznání, že v roce, kdy se v Irsku konalo referendum o Ústavní smlouvě, které kromě svého výsledku ukázalo, že je potřeba, aby politici komunikovali s občany Evropské unie , nám Irové vzkázali, že hlavním důvodem irského "ne" byl právě nedostatek komunikace. Do nadcházejících voleb tedy potřebujeme lepší komunikaci.
<P>
Většina našich návrhů byla přijata. Nicméně skutečnost, že naše návrhy na posílení dvou základních nových institucí, konkrétně evropských politických stran a evropských politických institucí, nebyly přijaty, je neuspokojivá. Snad příště.
<P>
Rád bych uvedl několik politických poznámek k aktuálnímu rozpočtu, který budeme schvalovat na tento rok. Říkám politických, protože je to konec konců politická role rozpočtu, která Evropské unii dovoluje pomocí rozpočtu dostát své roli. Jak se včera vyjádřil komisař Almunia, budu ho citovat ve francouzštině, protože se vyjádřil ve francouzštině, "Il faut commencer à imaginer le budget de l'Europe". Sotva jsme si stačili představit rozpočet, což je třeba udělat.
<P>
Takže co přináší tento rok? Rozpočet s nízkými platbámi, s velkým schodkem mezi závazky a pohledávkami a rozpočet poskytující neuspokojivou odpověď na aktuální politické priority Evropské unie. Ano, vyskytují se tam problémy, a ano, jak řekl ministr Jouyet, musíme ponechat rezervu, abychom mohli reagovat na krizi. Nicméně, aktuální politická rozhodnutí Evropské unie jsou důležitá. Například nevěřím, že ve volebním roce má být vyčleněno tak málo peněz na komunikaci a že v období geopolitické krize má být investováno tak málo peněz do zahraniční politiky.
<SPEAKER ID="292" NAME="Lidia Joanna Geringer de Oedenberg" LANGUAGE="PL">
S ohledem na ambiciózní cíle, které si Evropská unie vytyčila, jsou jakékoli další škrty v již tak nízkém rozpočtu na rok 2009 překvapivé. Tyto škrty povedou k větší nerovnováze mezi závazky a pohledávkami, což není v souladu se zásadou vyrovnaného rozpočtu.
<P>
Finanční objem schválený Radou - pouhých 0,89 % HDP - přidělený na uhrazení plateb neodpovídá množství politických priorit a závazků Evropské unie. Ve výsledku bude možné uskutečnit jen některé z důležitých pilotních projektů prospěšných pro občany.
<P>
Jako navrhovatelka stanoviska Výboru pro práva žen a rovnost pohlaví k rozpočtu na rok 2009 jsem znepokojena neuspokojivým stavem čerpání rozpočtu pro potřeby existujících programů, jako například programy Progress nebo Daphne. Evropská komise by měla při plánování rozpočtu podniknout rozhodné kroky za účelem uplatňování zásady rovnosti , stejně jako ho musí členské státy podporovat při čerpání prostředků ze strukturálních fondů a z Evropského sociálního fondu.
<SPEAKER ID="293" NAME="Mairead McGuinness">
navrhovatelka stanoviska Petičního výboru. - Paní předsedající, také bych ráda poděkovala zpravodajům za jejich pečlivou a vysoce efektivní práci při plnění tohoto složitého úkolu, konkrétně za navýšení rozpočtu úřadu Evropského veřejného ochránce práv o téměř 6 %. Považujeme to za přiměřené, přihlédneme-li k tomu, že by polovina z těchto prostředků nebyla třeba, pokud by nedošlo k aktuálním změnám v úřadu po volbách v roce 2009. Dále si myslím, že musíme uznat, že v úřadu Evropského veřejného ochránce práv byl odveden kus práce spojené s reorganizací zaměstnanců a zdrojů ke zvýšení efektivity.
<P>
Jako členka Výboru pro zemědělství bych ráda poznamenala, že problematika potravinové pomoci - a to říkám i směrem k veřejnosti, která se zde shromáždila - je něco, co se lidí skutečně hluboce dotýká. Myslím, že si veřejnost přeje, abychom poskytli štědrou potravinovou pomoc. Dokážu pochopit, že existují obavy o splnění rozpočtových pravidel, a to je správné. Zřejmě to něco vypovídá o práci, kterou odvádíme v pozadí, než se o ní zmíníme, takže děláme věci správně a vysíláme náležitou zprávu veřejnosti o tom, že podporujeme rozvojový svět a hladové a potřebné.
<P>
Ale za zmínku stojí i to, že se naše rozvojová pomoc v minulosti soustředila na zemědělství a výrobu potravin, jak již bylo zmíněno, a naneštěstí jsme v posledních letech přestali považovat zemědělskou produkci v rozvojovém světě za důležitou. Zřejmě to tak děláme i zde v rámci Evropské unie. Jestli tahle potravinová krize přinesla něco dobrého, pak je to skutečnost, že nás upozornila na zranitelnost výroby potravin a potřebu podporovat ji v rozvojovém světě.
<P>
Závěrem bych ráda dodala, že má kolegyně, Esther De Langeová, a já podporujeme pilotní projekt na propojení mladých farmářů v Evropě s rozvojovým světem. Myslím, že to může přinést dobré výsledky, protože oni potřebují naši pomoc a my potřebujeme pochopit jejich neutěšenou situaci.
<SPEAKER ID="294" NAME="László Surján" LANGUAGE="HU">
Paní předsedající, dámy a pánové, nejprve bych rád jménem své skupiny poděkoval zpravodaji, za jeho výkon a spolupráci. Rozpočet je společným úkolem a výsledek je v souladu s potřebami několika politických skupin. Poselství Skupiny evropské lidové strany je následující: lépe zabezpečit životy obyvatel EU. Bezpečnost znamená mnoho věcí, nejen ochranu hranic schengenského prostoru, předcházení nelegální imigraci, boj proto terorismu, ale především zachování pracovních míst pomocí zvýšené podpory malých a středních podniků, stejně jako výzkumu a vývoje. Dále sem patří zajištění potravinové bezpečnosti a jistoty. Co se týče bezpečnosti, potřebujeme zajistit několik na sobě nezávislých zdrojů energie. Všechna tato opatření vyžadují více prostředků, než kolik bylo předběžně vyčleněno Radou.
<P>
K zajištění bankovních operací bylo během několika dní vyčleněno 2 000 miliard EUR. Dobře. Nicméně bychom si měli uvědomit, že EU bude trvat 20 let, než tuto částku utratí. Parlament plánuje vyčlenit další fondy ve výši téměř 10 miliard EUR na programy v příštím roce, které podporují reálnou ekonomiku, což je stále o 1,5 miliardy méně než bylo plánováno v sedmiletém rámcovém rozpočtu. Proto by bylo příhodné, abychom v současné situaci namísto škrtů v rozpočtu vynaložili o 10 miliard více na růst, vytváření pracovních míst a bezpečnost našich občanů. Nejde jen o finanční krizi, ale i o hospodářskou. Rada by nám měla být partnerem při intenzivnějším ekonomickém vývoji. Úkolem členských států by mělo být odbourávání takových překážek - jako jsou nadměrné nároky na jejich vlastní podíl - čímž uměle ztěžují využívání podpory evropského rozvoje. EU musí poskytnout pomoc našim občanům, kteří se ocitli v tíživé situaci v důsledku celosvětové krize. Ukažme, že Evropská unie nedokáže pouze zabránit vypuknutí válek v Evropě, ale je i schopná překonat finanční a hospodářskou krizi ovlivňující Evropu. Děkuji za Vaši uctivou pozornost.
<SPEAKER ID="296" NAME="Catherine Guy-Quint" LANGUAGE="FR">
Pane předsedající, paní komisařko, pane úřadující předsedo Rady, rád bych začal poděkováním všem zpravodajům, obzvláště paní Haugové a panu Lewandowskimu, stejně jako celému rozpočtovému týmu, voleným zástupcům a administrátorům za jejich práci na tomto finančním dokumentu na rok 2009. Toto je třetí finanční výhled a dokazuje, jak se z každoročního rozpočtového procesu stalo nepřirozené a tak trochu bizardní cvičení konfrontované se situací v Evropě. Jde o procvičování se v žonglování s účty, které znemožňuje nalezení skutečného řešení pro problémy celého Společenství a naší společnosti.
<P>
Po skromném návrhu Komise nám Rada tradičně poslala omezený návrh, který jí neumožňuje splnit v průběhu roku žádný z daných slibů. Máte pravdu, pane Jouyete, když říkáte, že rozpočet nebyl od roku 1988 plně využit. Stejně jako ve sportu vede i zde pravidelný trénink k lepším výsledkům, a stejně jako atlet je i zmenšující se rozpočet EU méně efektivní a méně využívaný. Jde o začarovaný kruh, který vede k politickým katastrofám.
<P>
Připouštím, že nemůžeme utrácet bez předchozího odhadu těchto výdajů, ale s ohledem na tyto neustálé sliby to jsou vyhrazené závazky, nikoli platby, které bývají zaznamenány. To je počátek rozpočtového podvodu! Proto bychom měli vědět, zda Evropská unie chce dosáhnout svých cílů a zda jsou členské státy ochotny přispívat na společnou politiku.
<P>
Tváří v tvář tomuto neproveditelnému úkolu se Parlament ujal svých pravomocí v podobě práce našeho zpravodaje. Rozpočtový rámec je velice těsný a nedostatek iniciativy Komise vedl Parlament k založení nových rozpočtových položek SPA a APS na podporu budoucích inovací. Nicméně je nezbytně důležité, abychom v momentě, kdy se Evropa rozhoduje napumpovat 1 700 miliard EUR na pomoc bankovnímu sektoru eurozóny, byli schopní nalézt 250 milionů EUR na potravinový nástroj v roce 2009. Parlament velmi lpí na tomto fondu na poskytování potravinové pomoci.
<P>
Z tohoto důvodu bude 21. listopadu záležet na Radě. Parlament respektuje schválené postupy ve všech jejich formách: respekt vůči finančnímu výhledu, potřebu flexibility do stropu o výši 530 milionů EUR a potřebu vytvoření rezervy pro krizové účely, které jsou součástí finančního výhledu. Jednáme v rámci svých pravomocí, a proto očekáváme od Rady, že zaujme zodpovědný politický přístup podobný tomu našemu. To je klíčové pro zajištění důvěryhodnosti evropského úsilí v očích všech občanů.
<P>
Pane Jouyete, apeluji na Vás: politika je předvídavost; postavení Parlamentu nám umožňuje předvídat při respektování pravidel, k jejichž respektování se zavázaly všechny tři orgány. Dokažte, že dokážete dostát svým závazkům!
<SPEAKER ID="297" NAME="Anne E. Jensen" LANGUAGE="DA">
Pane předsedající, ráda bych začala poděkováním paní Haugové za její vynikající úsilí při zachování všech různých aspektů této rozpočtového postupu pohromadě. Skupina Aliance liberálů a demokratů pro Evropu podporuje výsledky hlasování Rozpočtového výboru. Pro skupinu ALDE byly důležitými prioritami pro rok 2009 energetická a klimatická politika, stejně jako výzkum a inovace. Sdílíme názor paní Haugové, že energetická a klimatická politika není odpovídajícím způsobem zohledněna v rozpočtu, a na jaře očekáváme předložení jasného návrhu Komise ohledně způsobu, jakým může být tato oblast podpořena v rozpočtu na úrovni EU. S ohledem na ruskou invazi do Gruzie je pro skupinu ALDE důležité zajištění pomoci při obnově Gruzie, tak i podpory výstavby plynovodu Nabucco, jehož cílem je zajištění dodávek plynu do Evropy mimo ruskou kontrolu. Těší nás, že se tyto priority těší většinové podpoře.
<P>
Současný návrh rozpočtu odstraňuje řadu úsporných opatření Rady a poskytuje mnohem realističtější odhad platebních potřeb v budoucích letech. Ve třech položkách dosáhneme stropu stanoveného ve finančním výhledu, a sice v položce 1a na výzkum, vzdělání a dopravu, v položce 3b na soudní politiku a v položce 4 překročíme strop ve výdajích na zahraniční politiku. Rozpočtový strop pro zahraniční politiku je i nadále velice restriktivní a každý rok se potýkáme s problémem, jak financovat nové priority. Je podivné sledovat, jak představitelé států vydávají účty za rozpočet EU, které jejich vlastní ministři financí neproplatí. Komise navrhla financování potravinového nástroje pro rozvojové státy z prostředků ušetřených z exportních náhrad EU. Tyto peníze byly samozřejmě ušetřeny v důsledku vysokých cen za potraviny, které naopak způsobují hladovění v chudých zemích. Myšlenka je správná, ale v záležitostech týkajících se rozpočtu musíme postupovat tak, abychom jednali v souladu s dohodami mezi institucemi. Z tohoto důvodu nyní navrhujeme, aby potravinový nástroj a zvláštní částky přidělené Palestině, Kosovu a Afghánistánu byly vyčleněny z rezerv, například z rezervy na flexibilitu. Není správné, aby tyto peníze byly získávány z prostředků na významné programy pro chudé země.
<P>
Skupina ALDE předložila návrh na umístění 12 % prostředků z programů strukturálních fondů do oblasti rezerv. Na pozadí tohoto návrhu byla naše snaha přimět Komisi, aby se vyvarovala chyb ohledně oněch 12 %, které se objevily v průběhu rozpravy o absolutoriu rozpočtu 2006. Zamýšleli jsme použít tuto rezervu jako nástroje následných kroků absolutoria rozpočtu 2006, ale nepodařilo se nám k prosazení tohoto kroku získat dostatečnou podporu, s čímž se budeme muset vyrovnat, ale doufám, že Komise bude v této záležitosti jednat.
<P>
Pan Lewandowski měl zajímavý úkol v podobě přípravy rozpočtu Parlamentu a dalších orgánů. Myslím, že se mu podařilo dosáhnout uspokojivého kompromisu, na základě kterého výdaje Parlamentu nepřekročí 20 % administrativních výdajů.
<SPEAKER ID="298" NAME="Helga Trüpel">
jménem skupiny Verts/ALE. - (DE) Pane předsedající, vážený pane úřadující předsedo Rady, vážená paní komisařko, milí kolegové a kolegyně, rozpočet Evropské unie na rok 2009 může sklidit jen malé úspěchy, protože se pohybujeme v korzetu finančního výhledu. Skupina Zelených a evropské svobodné aliance se vyslovila poměrně jasně, když jsme hlasovali, aby finanční výhled nijak neodrážel nové výzvy a úkoly, před nimiž stojíme.
<P>
Právě jsme slyšeli ve všech projevech, že zahraniční politika je v rozpočtu nedostatečně financovaná. Nicméně, ani s ohledem na výzvy spojené s globální změnou klimatu nám evropský rozpočet nedovoluje ani reagovat odpovídajícím způsobem.
<P>
Ráda bych Vám všem připomněla včerejší významný projev prezidenta Sarkozyho, ve kterém zdůraznil, co je s ohledem na hospodářskou a klimatickou katastrofu nutné změnit v Evropské unii. Rozpočet na rok 2009 to všechno odráží jen ve velmi omezené míře, což je náš společný problém: náš evropský rozpočet nemůže dostát současným výzvám. I v oblasti zemědělské politiky je nejvyšší čas pro zohlednění aktuálních ekologických cílů při výrobě energie. Dále musíme - což zmínil včera pan Barroso - udělat více pro výzkum a vývoj a především pro oblast vzdělávací politiky. Koneckonců jde o evropské přednosti. Musíme ustoupit od rozpočtu, který je nijaký, ve prospěch proaktivního rozpočtu a nové politické koncepce.
<P>
Závěrem bych chtěla říci, že se musíme více angažovat v potírání hladu: v Africe a subsaharském regionu je hlad opět na vzestupu a to nesmíme připustit. Dále se musíme zasadit o podporu spravedlivého obchodu tak, aby rozvojové země konečně dostaly rovnou šanci.
<P>
Tím se dostávám k politickému důsledku. Jak řekl včera pan Sarkozy, musíme znovu zavést kapitalismus v zelené podobě; potřebujeme "zelenou dohodu". Teprve pak bude možné znovu uvést evropský rozpočet na scénu.
<SPEAKER ID="299" NAME="Wiesław Stefan Kuc" LANGUAGE="PL">
Pane předsedající, paní komisařko, nejen, že návrh rozpočtu na rok 2009 - stejně jako minulé návrhy rozpočtů - neplní naše očekávání, ale - a to je mnohem důležitější - neplní očekávání našich voličů. Jeho hlavní selhání spočívá v nedostatečném množství přidělených plateb. Chceme-li splnit všechna očekávání, mělo by jich být dvakrát tolik.
<P>
Evropská rada omezila přidělování finančních prostředků, čímž bylo nutno snížit počet položek - tyto škrty se projevily především v oddílu III, který zahrnuje zemědělský a venkovský vývoj - ale také ovlivnily evropské agentury a zbývající oddíly. Je nepravděpodobné, že by byl nějaký výbor nebo politická skupiny v Evropském parlamentu spokojená s tímto rozpočtem.
<P>
Ačkoli byly stanoveny politické priority na rok 2009, nebylo možné udržet žádnou z nich na takové úrovni, jako kdyby se bývala dočkala finanční podpory. Rozpočet oficiálně zachovává všechny cíle vytyčené ve víceletém finančním rámci, ale všichni jsme očekávali, že bude vyšší. Z tohoto důvodu se při navrhování rozpočtu vracíme k původnímu návrhu, přičemž odstraňujeme škrty Evropské rady. Při hlasování o návrhu rozpočtu počítáme se snahou prosadit nárůst v oblasti redukovaných rozpočtových výdajů. Možná budeme úspěšní.
<SPEAKER ID="300" NAME="Esko Seppänen" LANGUAGE="FI">
Pane předsedající, paní komisařko, můžeme oprávněně tvrdit, že rozpočet na příští rok vykazuje rozpočtovou kázeň. Nízký národní příjem, který s sebou navrhuje, vnese do EU právo a pořádek.
<P>
Výdaje na vnější činnosti v položce 4 nejsou přiměřené z pohledu žádného z rozpočtových kriterií. Všichni jsme si vědomi toho, že není dostatek finančních prostředků pro vše, co Rada považuje za důležité, obzvláště když Parlament má své vlastní oprávněné preference ohledně využití těchto prostředků.
<P>
V naší skupině jsme velmi znepokojeni nárůstem vnějších výdajů jako takových. Neschvalujeme znovuvyzbrojení Gruzie po jejím útoku na civilní obyvatelstvo Jižní Osetie a ruské mírové jednotky a její pozdější politováníhodnou porážku. Nepodporujeme priority Rady, co se týče společné zahraniční a bezpečnostní politiky. Nesouhlasíme s názorem, že by se společná zahraniční a bezpečnostní politika měla vyvíjet směrem k evropské bezpečnostní a obranné politice, jako kdyby Lisabonská smlouva nebyla zamítnuta. Nechť se členské státy v tomto případě spokojí s Athénským mechanismem financování.
<P>
Nepodporujeme pomoc Iráku, Afghánistánu ani Gruzii pomocí mezinárodních organizací bez možnosti monitorování použití prostředků Unie. Samozřejmě jsme pro podporu utlačovaných národů, jako jsou Palestinci, zároveň poukazujeme na to, že Rada ukusuje z koláče rezerv určených na cíle, které Parlament považuje za důležité.
<P>
Všichni ti, kteří byli zapojeni do přípravy rozpočtu, si jsou vědomi toho, že strop stanovený pro vnější výdaje není udržitelný, a zhroutí se během rozpočtového procesu, stejně jako se zhroutil strop v této budově v srpnu minulého roku. Snažme se o udržení tohoto stropu. Činit tak pomocí čísel, která jsou v rozporu se správnou rozpočtovou praxí, je politická kultura, která není průhledná pro občany EU, kteří se musí ztotožňovat s celým rozpočtem.
<P>
Ačkoli naše skupina nevěří, že je mezi námi v oblasti vnějších akcí Unie dostatečná důvěra, přáli bychom si, aby tyto skutečnosti byly uznány. To je nyní úkolem Rady.
<SPEAKER ID="301" NAME="Nils Lundgren" LANGUAGE="SV">
Pane předsedající, jedná se v jistém smyslu o dobře vypracovaný návrh rozpočtu. Schopní a uvážliví zpravodajové si zaslouží veškeré ocenění za přínos k aktuálnímu rámci. To všechno je nicméně zcela chybné, ovšem - co by měla EU ve skutečnosti dělat? V tomto kontextu, jdou nejméně dvě třetiny peněz do zemědělství a strukturálních fondů, včetně odpadu a korupce. Oblasti, do kterých by měla EU investovat, což je výzkum ve velkém, jako například projekt fúze v Barceloně, nebo společná infrastruktura, jako například Galileo, nebo oddělování a skladování oxidu uhličitého atd. představují pouze drobné položky v rozpočtu.
<P>
V rámci Fondu pro přizpůsobení globalizaci bylo nyní vyčleněno 2,4 milionů EUR Portugalsku a 10 milionů EUR Španělsku. V obou těchto případech nás znepokojuje, že jde jen o promile hrubého národního produktu těchto zemí. V této souvislosti není důvod pro vyčlenění peněz těmto zemím z prostředků ostatních států. Z Fondu solidarity připadlo 13 milionů EUR Francii v důsledku pohromy způsobené hurikánem Dean v Martiniku a na Guadeloupe. Opět jde o zlomek francouzského hrubého národního produktu. Celá záležitost nemá žádný smysl. Hovoříme o bohatých zemích, které by neměly žádné obtíže při řešení těchto potíží, i bez toho, aby obdržely nepodstatné částky od jiných členských států.
<P>
Proč k tomu došlo? Řekl bych, že jde o PR peníze pro účely propagace EU. Neexistuje pro to žádný jiný zřejmý důvod. Příště půjdou peníze bezpochyby na odklízení sněhu. Opakuji: jsme na úplně špatné cestě. Projednáváme rozpočet, který je technicky dobře řešený, ale politicky pitomý.
<SPEAKER ID="302" NAME="Sergej Kozlík" AFFILIATION="NI">
(SK) Minulý rok jsme byli podobně šokováni nízkou úrovní rozpočtových výdajů EU na rok 2008. Co se týče podílu na hrubém domácím produktu, ten se vyšplhal na 0,95 %. Tehdy jsem přirovnal křivku meziročního poklesu výdajů k padajícímu listu. Domnívali jsme se, že nemohou už více klesnout. Mýlili jsme se.
<P>
Výdaje na rok 2009 představují 0,89 % HDP. Už nejde o křivku: je to volný pád. Koho zajímá, že výše výdajů neodpovídá politickým prioritám a závazkům Evropské unie? Koho znepokojuje, že se zvětšuje schodek mezi platebními závazky a pohledávkami? Celkový objem nezaplacených závazků dosáhl 139 miliard EUR, což je více než roční rozpočet Unie.
<P>
Vnitřní disharmonie v politice Evropské Rady je nepřehlédnutelná. Vlády většiny členských států nejsou schopny zajistit úplné snížení fondů EU v tomto roce. Výše zmíněný schodek se projevil v redukci výdajů v rozpočtu na příští rok. Zvyšuje se schodek mezi finančním rámcem na období 2007-2013 a skutečnými rozpočty - což je na újmu občanů a regionů, které nedostávají dostatečné zdroje, obzvláště ze strukturálního fondu a Fondu soudržnosti.
<P>
To je i slabé místo Evropského parlamentu. Nejsme schopni nalézt v našich vlastních zemích účinný způsob, jak přimět vlády, ministerstva a další orgány v rámci veřejné správy, aby směřovaly prostředky v odpovídající výši do těchto oblastí. Podporuji nárůst výdajů z rozpočtu EU, tak jak je navržen ve vynikající zprávě Jutty Haugové. Nicméně zároveň mě napadá, zda nejde o boj s větrnými mlýny.
<SPEAKER ID="303" NAME="Salvador Garriga Polledo" AFFILIATION="PPE-DE">
(ES) Pane předsedající, pane úřadující předsedo Rady, paní komisařko, zpravodajové, dámy a pánové, co je bezpodmínečným cílem - raison d'être - rozpočtu EU v roce skutečné a totální finanční krize?
<P>
Prvním cílem je zajištění, aby tento rozpočet nebyl další přítěží národních peněženek. Jinými slovy, musíme se vyhnout nadbytečným výdajům, ale je možné zajít pouze tam, kam členské státy nemohou nebo nesmí.
<P>
Druhým cílem je zajistit, aby to byl rozpočet, který přináší přidanou hodnotu. Programy, jejichž financování je schváleno, se musí dočkat odpovídající politické podpory - od Rady a Parlamentu - a technické podpory od výkonného orgánu, což je Komise.
<P>
Role Komise nikdy nebyla důležitější než v tomto období hluboké krize. Její zodpovědnost je větší než kdy jindy, protože musíme beze zbytku využít návratnosti každého eura investovaného evropskými daňovými poplatníky.
<P>
Za třetí musíme v době, kdy se liberálové stávají sociálními demokraty a sociální demokraté mají liberální tendence, zajistit, aby byl rozpočet efektivní a dokonce proticyklický.
<P>
Studie provedená španělským ekonomem, Rafaelem Floresem, prokázala, že jsou to výdaje na dopravní infrastrukturu a komunikace, které mají z veřejných výdajů největší dopad na veřejné investice a zaměstnanost. Co je dobré pro mou zemi, by mělo být dobré i pro Evropu jako celek.
<P>
Strukturální fondy EU a Fond soudržnosti jsou klíčovým nástrojem společenství pro znovuoživení evropské infrastruktury a následně zaměstnanosti. Z tohoto důvodu má skupina podporuje kromě jiného více prostředků na transevropské sítě, které Rada nezodpovědně opominula. Obzvláště bychom měli podporovat energetické sítě a platební závazky v kapitole konvergence.
<SPEAKER ID="304" NAME="Thijs Berman" AFFILIATION="PSE">
(NL) Pane předsedající, rozpočty ostatních institucí se mohou pochlubit dostatečnou rovnováhou mezi stále větší potřebou většího počtu zaměstnanců a téměř chronickou potřebou omezit výdaje.
<P>
Evropský parlament, jako obezřetný rozpočtový orgán, zůstává v rámci dohodnutých mantinelů (jedna pětina rozpočtu institucí), nicméně i přesto investuje do znalostí zvyšováním počtu zaměstnanců v rámci skupin a rozšiřováním kapacity knihovny. Je to nutné, protože záležitosti, kterým čelíme, jsou stále složitější a více spojené s globalizací a celosvětovými záležitostmi. Jsou položeny základy pro zavedení statutu poslanců a asistentů, což je otázka sociální spravedlnosti, jejíž vyřešení jsme byli po dlouhou dobu dlužni.
<P>
Bude narůstat kontakt mezi Evropským parlamentem a vnitrostátními parlamenty, což je velice důležité, i když se to bude týkat malého počtu zaměstnanců. Je to právě komunikace s vnitrostátními parlamenty, kterou je třeba zlepšit. Naše hlavní města se většinou potýkají s obrovským nedostatkem znalostí o bruselské agendě a otázkách spojených se subsidiaritou, zatímco evropští občané se staví k problematice rozdělení kompetencí mezi vnitrostátní a evropskou úrovní kriticky.
<P>
Co se týče dalších orgánů, rád bych poznamenal pouze následující: přístup občanů by měl být prvořadý. Z tohoto důvodu je důležité navýšit stav zaměstnanců ombudsmana, máme-li zmínit jen jeden ohled. Evropská unie se musí otevřít všem občanům, v neposlední řadě a obzvláště občanům majícím stížnosti.
<SPEAKER ID="305" NAME="Nathalie Griesbeck" AFFILIATION="ALDE">
(FR) Pane předsedající, dámy a pánové, nejprve bych rád a poděkovala dvěma naším kolegům z Rozpočtového výboru - panu Lewandowskimu a samozřejmě paní Haugové - kteří vykonávali nadšeně a efektivně dohled nad naší prací.
<P>
Nejprve bych ráda velmi stručně v čase, který je mi k dispozici, vyjádřila své potěšení ohledně množství pokynů, které byly zachovány v rámci rozpočtu, který je velmi napjatý, dokonce těsný, jak řekli někteří moji kolegové. Základní pokyny týkající se růstu, zaměstnanosti a změny klimatu byly zachovány, a dokonce jsme navýšili platby pro tyto priority, a to za jakoukoli cenu.
<P>
Přejdeme-li k druhému bodu, těší mě další velmi konkrétní věc: skutečnost, že se nám pomocí rozpočtového návrhu Komise podařilo stanovit mnohem srozumitelnější linii pro oblast výzkumu a inovace a všeho, co se týče strukturálních fondů, čímž poskytujeme občanům praktické odpovědi.
<P>
V současném období krize, jejíž míra a dopady jsou stresující a budou bohužel i dlouhodobé, bych ráda zdůraznila důležitost koordinovaného postupu Evropy. Tato potřeba sice není o nic zřejmější než dříve, ale je klíčovou, pokud jde o poskytování podpory investicím v hlavních projektech infrastruktury s cílem oživit evropskou ekonomiku.
<SPEAKER ID="306" NAME="Gérard Onesta" AFFILIATION="Verts/ALE">
(FR) Pane předsedající, je zřejmé, že Lisabonská smlouva bohužel nevstoupí příští rok v platnost, přesto budeme požadovat regulaci. Neschválením nové smlouvy nezmizí naše potřeby. Čelíme úkolům, které nejsou v souladu s institucionálním tempem. Stačí se podívat na aktuální vývoj, finanční a ekologickou krizi. Budeme potřebovat zdroje na naplánování dalšího postupu.
<P>
Rok 2009 je trochu zvláštní, protože se setkáme s velmi citlivým zvířátkem známým jako evropský občan v podobě voličstva. Z tohoto důvodu bychom neměli šetřit výdaji na komunikaci a spolupráci. V této souvislosti bychom měli sehnat dostatečné prostředky pro naši internetovou televizi, volební kampaň, návštěvnické centrum, občanská fóra atd.
<P>
Co se týče budov, vlastníme nyní téměř všechny naše budovy. Zde se odvolávám na naše tři hlavní pracoviště. Jediná budova, kterou ještě nevlastníme, je na našem pracovišti v Lucemburku, které čeká renovace v několika málo týdnech. Jde o obrovskou, velmi náročnou stavbu, kde se chystáme postavit jednu z největších budov na světě se zcela nezávislou dodávkou energie. Můžeme na to být hrdí, můžeme být hrdí na náš majetek, ale majetek vyžaduje údržbu, o čemž svědčí i tato místnost. Z tohoto důvodu, musíme nyní jako vlastníci najít zdroje pro to, abychom byli vlastníky vysoce kvalitního majetku.
<P>
Co se týče politiky životního prostředí, v roce 2008 jsme se stali jednou z prvních institucí, která obdržela certifikát EMAS - můžeme na to být velice pyšní. Před dvěma dny jsme obdrželi výsledky studie o naší uhlíkové stopě. Budova Parlamentu pohltí 200 000 tun CO2 ročně. Chceme-li dosáhnout hranice 30 % během 12 let, budeme potřebovat nějaké zdroje.
<P>
Závěrem bych rád pochválil kvalitní práci odvedenou mým přítelem, panem Lewandowskim, protože se zavedením nové metody dohodovacího řízení bylo velmi šťastné mít ho jako vedoucího.
<SPEAKER ID="307" NAME="Zbigniew Krzysztof Kuźmiuk" AFFILIATION="UEN">
(PL) Pane předsedající, paní komisařko, v rámci této rozpravy bych rád poukázal na čtyři záležitosti. Zaprvé: ačkoli je rozpočet ve výši 124 miliard EUR nejvyšším v historii Evropské unie, jde o nejnižší rozpočet, co se týče poměru k hrubému národnímu produktu 27 členských států. Je to mimochodem i úroveň navržená Rozpočtovým výborem Evropského parlamentu poté, co Evropská komise navrhla ještě nižší příděly a Rada učinila další škrty v již tak skromném rozpočtu.
<P>
Ve finančním výhledu na období 2007-2013 byla stanovena horní hranice pro přidělování plateb na 0,97 % hrubého národního produktu. Jinými slovy, jedná se o závažný nepoměr mezi tím, co jsme zamýšleli financovat před třemi lety a tím, co Unie zamýšlí financovat nyní. Začtvrté, takto nízký rozpočet neumožňuje rozšíření Evropy, ani prohloubení integrace. Evropská unie nemůže být dále spolehlivým globálním hráčem, protože jí hrozí neschopnost dostát svým závazkům v této oblasti.
<SPEAKER ID="308" NAME="Pedro Guerreiro" AFFILIATION="GUE/NGL">
(PT) Rozprava o rozpočtu Společenství na rok 2009 bude poznamenána rozhodnutími, která neučinila Evropská rada tento měsíc. Co rozhodně mělo být projednáno, byla naléhavá rozpočtová opatření potřebná k efektivní podpoře malého a rodinného zemědělského podnikání, rybářství, textilního průmyslu, stavby lodí, dále malých a středních podniků. Mimoto bezodkladně potřebujeme ochranu výrobního sektoru každého členského státu, soudržnosti zemí a zaměstnanosti při zajištění řádných odměn pro zaměstnance.
<P>
Nezbytně potřebujeme projednat změnu rozpočtové politiky Společenství. Tato politika podrývá ekonomickou politiku, což je jedna z příčin strukturální krize, se kterou se Evropská unie již tak dlouho potýká a která je i příčinou poklesu výrobního sektoru, nezaměstnanosti, pracovní nejistoty, nárůstu sociální nerovnosti a hlubokých rozdílů mezi členskými státy.
<SPEAKER ID="309" NAME="Ashley Mote" AFFILIATION="NI">
Pane předsedající, všiml jsem si, že miliony eur jsou stále přidělovány na sociální inženýrství a na nákup popularity EU v kandidátských zemích, členských zemích a jinde. Stále existují silnice a mosty, které nikam nevedou, a my vyměňujeme chodníky v městě Karínia před tureckými kasiny. Dotujeme elektřinu v Kosovu, kde následně mizí účtenky.
<P>
To jsou vysoce pochybné politické praktiky při využívání veřejných financí. Není divu, že roste odpor daňových poplatníků v zemích, které jsou čistými plátci, jako je ta moje, proti využívání prostředků EU v zemích s nízkým daňovým zatížením - často mnohem nižším - čímž účinně nahrazují tamní zdroje z daní.
<P>
Vzhledem k charakteru těchto výstředností jsem se nedávno obrátil na Evropský účetní dvůr s žádostí o objasnění oprávněnosti používání prostředků z veřejných fondů, které byly vymezené mezinárodními účetními standarty.
<SPEAKER ID="310" NAME="Esther de Lange" AFFILIATION="PPE-DE">
(NL) Pane předsedající, jedna z hlavních výhod toho, že se dostanete ke slovu později, spočívá v tom, že je možné vypustit podstatnou část věcí, které již byly zmíněny. Z tohoto důvodu mohu okamžitě přejít ke dvěma bodům, na kterých mi obzvláště záleží. Zaprvé, společnost musí - v souvislosti se vzrůstajícím počtem obézních dětí v Evropě - zvýšit investice do osvěty o zdravých stravovacích návycích.
<P>
Navýšení rozpočtu na školní mléko, které jsme navrhovali, je přesně v souladu s tímto záměrem. S dodatečnými 13 miliony EUR, které bychom chtěli vyčlenit, bychom chtěli navýšit počet škol i zdravých výrobků, kterých by se to týkalo. Naneštěstí reakce Komise na podobné iniciativy - jako například na program ovoce do škol - je podle mého názoru příliš pomalá.
<P>
Evropský parlament by byl měl rád finance na tento program k dispozici v roce 2008. Školy budou bezplatně zásobeny ovocem až v roce 2009, přičemž bylo vyčleněno pouhých 1,3 milionů EUR na vytvoření sítě a poskytování informací. To je podle mého názoru škoda. Ovoce do škol po letních prázdninách jednoduše nespadne z nebe. Bude třeba realizovat celou řadu předpokladů pro tento program, stejně jako přidělení finančních prostředků v příštím roce. Trochu více dynamiky by jistě nebylo na škodu.
<P>
Zadruhé bych ráda poukázala na navrhované znovuzavedení inspekcí do oblasti výnosů v řetězci výroby potravin. Byla jste si například, paní komisařko, vědoma toho, že výnos z tohoto jablka je 22 % pro váš supermarket, 23 % pro distribuční síť, zatímco původní producent tohoto jablka, bez kterého by se neobjevilo na trhu, v posledních letech zaznamenával prodělek ve výši -4 %?
<P>
Pomocí studie, kterou navrhujeme, bychom mohli sledovat postavení zemědělců na trhu. Koneckonců chceme-li obnovit zemědělskou výrobu v Evropě, musíme monitorovat postavení původních výrobců a soustředění moci v řetězcích, jako jsou velké supermarkety. Paní komisařko, doufám, že se společně s vaším kolegou na hospodářskou soutěž zakousnete do tohoto problému.
<SPEAKER ID="311" NAME="Göran Färm" AFFILIATION="PSE">
(SV) pane předsedající, jako zpravodaj Výboru pro průmysl, výzkum a energetiku bych rád poděkoval paní Haugové za pečlivost, s jakou sledovala naše priority, a která se opravdu projevila i v rozpočtu. K mému kolegovi, švédskému euroskeptikovi panu Lundgrenovi, který promluvil před chvílí a který charakterizoval rozpočet jako pitomý, bych pouze rád poznamenal, že se rozpočet nezlepší tím, že on sám bude navrhovat úplné zrušení některých z jeho nejlepších částí, vztahujících se například k námořní bezpečnosti nebo programu Mládež v akci.
<P>
Nicméně, rozpočet EU má nedostatky. Trojnásobná krize, kterou nyní prožíváme, ukazuje, čeho se týkají. Mluvím o klimatické krizi, potravinové krizi a finanční krizi. Výbor pro průmysl, výzkum a energetiku navrhuje navýšení provozních nákladů na klima a energetiku nejméně o 5 %, což je ovšem nadále pouhou kapkou v oceánu. Jako sociální demokrat uznávám potřebnost potravinové pomoci, ale rozprava o jejím financování ukazuje nedostatky v rozpočtovém systému. Poukazuje na to, jak složité je opakovaně podstatným způsobem přehodnocovat své priority. Prezident Sarkozy včera zdůraznil potřebu společného postupu v oblasti evropského obchodu a průmyslu v důsledku krize, ale k takovému postupu nejsou dostatečné zdroje v rozpočtu EU. Výbor pro průmysl, výzkum a energetiku, poukazuje na potřebu zvýšení finanční podpory malých a středních podniků, ale to také představuje kapku v oceánu.
<P>
Namísto toho jsme nuceni používat jeden dočasný nástroj za druhým. Máme nástroje flexibility, Fond pro přizpůsobení globalizaci, Fond solidarity, fond pro potravinovou pomoc a brzy bychom měli mít zvláštní mechanismus na dohled nad zdroji z budoucích dražebních a emisních práv. Myslím, že je na čase provést ctižádostivější na budoucnost orientovanou revizi dlouhodobého rozpočtu. Nyní, když máme příležitost provést střednědobou revizi, máme příležitost ujistit se, že je rozpočet lépe připravený na jednání s mnohem složitějšími skutečnostmi, ve kterých žijeme, a které si žádají radikální opatření. (rozprava)
<SPEAKER ID="312" NAME="Seán Ó Neachtain" AFFILIATION="UEN">
Pane předsedající, nejdůležitějším hlediskem tohoto rozpočtu je, jak pomáhá a podporuje hospodářství Evropy jako celku, stejně jako jak vyvíjí a posiluje hospodářství - tedy v současné době skutečně potřebné činnosti. Proto vítám podporu v rozpočtu pro výzkumné programy a vývoj nových technologií, protože bez vývoje těchto technologií nemá naše hospodářství naději na konkurenceschopnost.
<P>
Byl bych rád, kdyby tato podpora byla dostupná všem regionům v Evropě, nejen městským oblastem, ale i venkovským společenstvím. V následujících letech bych rád zaznamenal silnou podporu kontroly stavu reformy SZP s cílem zajištění dodávek zdravých lokálních potravin - místo závislosti na dovozu potravin ze vzdálených zemí.
<SPEAKER ID="313" NAME="Margaritis Schinas" AFFILIATION="PPE-DE">
(EL) Pane předsedající, ve volebním roce by měl mít rozpočet dva rozlišující znaky: zaprvé zdroje, které odrážejí ctižádost Evropské unie, a za druhé odpovědi a politické signály reagující na očekávání běžného občana, obzvláště v době současné ekonomické situace.
<P>
Máme-li ohodnotit návrh rozpočtu podle těchto kritérií, je částka, která odpovídá platbám ve výši 0,96 % HDP společenství, přiměřená, ale pouze pokud ji Rada dále nesníží během druhého čtení. Věřím, že tomu bude ministr věnovat obzvláštní pozornost.
<P>
Zaznamenali jsme zlepšení v oblasti politických poselství a cílů, kde jsme skutečně odpověděli na prvořadé potřeby společnosti. Rád bych zmínil jeden zvláště závažný problém, aniž bych zacházel do větších detailů, který se týká mé země a dalších zemí na jihu Evropské unie. Jde o problematiku nelegálního přistěhovalectví.
<P>
V současné době se shromažďují tisíce Iráčanů, Kurdů, Afghánců a obyvatel Gruzie v Turecku a snaží se hromadně dostat do Evropské unie. Řecko a další státy v jižní Evropě musí vynaložit obrovské úsilí při snaze kontrolovat nelegální přistěhovalectví pomocí skromných prostředků. Pouze v roce 2007 jsme v Řecku měli 110 000 nelegálních přistěhovalců a do září tohoto roku to bylo více než 80 000.
<P>
Proto mě těší, že Společenství má poprvé ve své historii zvláštní položku na solidaritu Evropské unie se členskými státy na jihu. Věřím, že je to dobrý začátek, a že se podobné snahy dlouhodobě udrží.
<SPEAKER ID="314" NAME="Brigitte Douay" AFFILIATION="PSE">
(FR) Pane předsedající, rozpočet na rok 2009 a rozpočet pro "Komunikaci institucí" projednáváme v tentýž den, kdy byla podepsána politická deklarace "Partnerství pro komunikaci o Evropě" podepsána Parlamentem, Komisí a Radou, přičemž tak Komise a Rada vyjádřily svou společnou vůli vylepšit a sjednotit informace o Evropské unii, které by byly určeny občanům.
<P>
Ve volebním roce a v době vzrůstajícího skepticismu ohledně Unie je klíčové zvyšovat povědomí občanů o evropských záležitostech. Doufáme ve vysokou účast ve volbách. Důležitým předpokladem pro ni jsou všechny iniciativy, jejichž cílem je osvětlit Evropu a její přidanou hodnotu pro potřeby každodenního života a příprav na budoucnost. Jejich součástí je chystané návštěvnické centrum v Bruselu, ale mám obavy, že určité dodatky přijaté ve výboru zpozdí jeho nedočkavě očekávané otevření.
<P>
Ráda bych jménem své skupiny zdůraznila naše nadšení z podstatných investic do všech komunikačních iniciativ týkajících se občanů a médií, obzvláště na lokální úrovni. Parlament a Komise musí být podporovány ve všech politikách, které mají zvýšit podporu obyvatel evropským projektům.
<SPEAKER ID="315" NAME="Michael Gahler" AFFILIATION="PPE-DE">
(DE) Pane předsedající, budu se soustředit na položku 4, která se vztahuje k vnějším aktivitám EU. Chceme dosáhnout zlepšení pro obyvatelstvo, mírový a humánní vývoj v oblastech současných nebo dřívějších konfliktních zón, jako je Gruzie, Kosovo, Palestina, Afghánistán nebo Pákistán.
<P>
Jelikož naše finanční plány neposkytly dostatek prostředků, potřebujeme v roce 2009 znovu získat na svou rozsáhlejší činnost dodatečné zdroje z členských států. Obzvláště se musíme vyvarovat škrtů v platebních závazcích v našem bezprostředním sousedství: je důležité, aby kandidátské země, naši východoevropští sousedé a středomořští partneři, viděli v EU spolehlivého partnera, se kterým mohou počítat.
<P>
Podíváme-li se na provádění rozpočtu 2008 - například, co se týče jen Palestiny - a velkého počtu dodatků, můžu již předem říci, že nakonec nastane podobná situace i v roce 2009. Proto bych rád apeloval na předsednictví Rady v souvislosti s dohodovacím řízením. Dne 21. listopadu společně zmobilizujeme nástroj flexibility, v souladu s našimi návrhy, což bude znamenat, že příští rok nebudeme ochotni tak lehce přistupovat na změny. Jak víme, blíží se volby, takže nemůžeme vědět, kdo tu bude sedět po volbách.
<P>
Dále klademe důraz na oblast zahraniční politiky, což je, myslím, pozitivní změna. Vyčlenili jsme dodatečné prostředky na vydávání evropských zpráv v jazyce "farsi", což je dorozumívací prostředek v Íránu a Afghánistánu. Věřím, že je důležité rozšiřovat naše politické názory v těchto oblastech tak, aby tamní lidé věděli, jaké stanovisko zaujímá Evropa.
<P>
V dalším bodě bych rád požádat Komisi o změnu její politiky. Jak jistě víte, v současné době existuje síť politických nadací, které zahrnují pět politických uskupení, a naneštěstí máme takovou zkušenost, že tato uskupení ve skutečnosti neuplatňují naši politiku a podporu demokracie. Doufám, že se tahle situace příští rok změní.
<SPEAKER ID="316" NAME="Vicente Miguel Garcés Ramón" AFFILIATION="PSE">
(ES) Pane předsedající, máme před sebou návrh souhrnného rozpočtu na rok 2009, jenž směřuje k posílení sociální dimenze a dimenze životního prostředí Evropské unie jako oblasti míru a pokroku.
<P>
Obzvláště musím zdůraznit, že do schvalovacího procesu jsou zahrnuty dva parlamentní návrhy díky své symbolické hodnotě. První se týká financí vyhrazených na evropský vesmírný výzkum zaměřený na globální monitorování životního prostředí, bezpečnosti občanů a Mezinárodní rok astronomie.
<P>
Druhý bod je pilotní projekt týkající se sociálního cestovního ruchu, který se bude snažit najít způsob, jak vyhovět požadavkům na nové formy trávení volného času. Je nám líto, že návrh rozpočtu nezahrnuje zvláštní fondy pro obnovu a rekonstrukci v zemích zasažených hurikány a tajfuny v karibské oblasti a Asii.
<P>
Nechceme, aby současná ekonomická a finanční krize rozšiřující se po zeměkouli nepříznivě ovlivnila rozpočet EU.
<SPEAKER ID="317" NAME="Vladimír Maňka" AFFILIATION="PSE">
(SK) V politické skupině sociálních demokratů zodpovídám za finanční přesuny v kategorii "Jiné orgány". Z této pozice mohu tvrdit, že se proces tvorby rozpočtu a efektivnost jeho využívání ubírá správným směrem. I zde existují rezervy, například v oblasti stálých aktiv. Výraznějších finančních úspor můžeme dosáhnout jen pomocí dlouhodobějších vizí a plánovacích opatření.
<P>
Další rezerva spočívá ve využití studií v oblasti energetické spotřeby budov. Nejnovější studie o uhlíkové stopě Evropského parlamentu zmiňuje ekvivalent oxidu uhličitého ve výši 114 tisíc tun ročně. Je třeba uplatnit sérii opatření na snížení emisí o 30 % do roku 2020. Největšími zdroji znečištění je topení a elektrická energie v samotných budovách a doprava osob mezi bydlištěm a zaměstnáním, stejně jako mezi třemi hlavními pracovišti.
<P>
Před koncem roku očekávám od generálního tajemníka Evropského parlamentu, že po analýzách předloží akční plán, abychom mohli co nejdříve podniknout kroky, které povedou k úsporám financí a čistšímu životnímu prostředí.
<SPEAKER ID="318" NAME="Ville Itälä" AFFILIATION="PPE-DE">
(FI) Pane předsedající, nejprve bych rád poděkoval oběma zpravodajům za jejich vynikající práci. Je zajímavé, že jsme byli v tomto období schopni dosáhnout konsensu, snad dokonce i politického, lépe než v minulých letech, ačkoli se blíží volby. To je výborné.
<P>
Rád bych zdůraznil jednu záležitost, totiž prezentování vlastní položky pro Baltskou strategii Rozpočtovým výborem. To je mimořádně důležité. Komise připravuje svou vlastní Baltskou strategii pro příští rok, ale žádná strategie nemá význam, dokud nemá finanční podporu, a financování by mělo být organizováno touto cestou.
<P>
Hlavním problémem v této oblasti je životní prostředí. Baltské moře je téměř mrtvé. V tomto smyslu jde o škraloup na mapě Evropy. Máme před sebou mnoho práce. Jde o naše vztahy s Ruskem, energetikou politiku, lodní dopravu, hospodářství: to všechno jsou důležité záležitosti a my můžeme touto rozpočtovou položkou pomoci zajistit, aby byly věci dány do pořádku.
<SPEAKER ID="319" NAME="Reimer Böge" AFFILIATION="PPE-DE">
(DE) Pane předsedající, rád bych nejprve poděkoval dvěma zpravodajům: panu Lewandowskimu, který pracoval na návrhu evropského rozpočtu s velkým odhodláním a soustředěním; a paní Haugové, která s obrovským zaujetím pracovala, aby nám mohla předložit velmi účinnou strategii pro tvorbu rozpočtu Společenství. Široká podpora, která bude, jak doufám, vyslovena během zítřejšího hlasování, vyšle velmi jasný politický signál, obzvláště pro dohodovací řízení konané 21. listopadu.
<P>
Je naprosto jasné, že obzvláště v současné situaci musí být takové oblasti, jako je růst, zaměstnanost, transevropské sítě, celoživotní vzdělávání, boj proti změně klimatu a bezpečnost vnějších hranic utvářeny tak, jak jsme si vytyčili. Platí to i pro oblast zahraniční politiky, neboť konsistentní politika sousedství, globální vývoj, krizový management a integrační koncept Evropské unie jsou důležitější než kdy dříve. Proto je tak důležitá otázka financování, paní komisařko. Na konci procesu bude výše plateb hodnocena odlišně v závislosti na kategorii. Zmínila jste problematiku rezerv a já jsem si všiml, že kromě tohoto bodu nemáte žádné námitky k prioritám a zájmům Parlamentu. To je dobré znamení pro nadcházející jednání.
<P>
Těší nás, že je zde dnes zástupce francouzského předsednictví, pan Jouyet, protože předsednictví nebylo vždy zastoupeno na říjnové rozpravě o rozpočtu. To je důkaz počátku dobré spolupráce. Samozřejmě jste se musel rozhovořit jako ministr financí: vše je až moc drahé, vše je moc vysoké. Pohybujeme se - včetně toho, o čem hlasujeme - hluboko pod stropem stanoveným víceletým finančním plánem.
<P>
Mezi řádky jsem však mohl vyčíst vaši ochotu vyjednávat, když jste prohlásil: potravinová pomoc, a já bych zdůraznil, že nejen ona, ale i jiné priority zahraniční politiky - SZBP, Kosovo, Palestina, Afghánistán a Gruzie - jsou předmětem jednání a hledání optimální kombinace nástrojů. Jsme připraveni to udělat s využitím nástrojů, které jsou nám k dispozici na základě interinstitucionální dohody o rozpočtových prioritách. V této souvislosti se těšíme na konstruktivní jednání.
<SPEAKER ID="320" NAME="Jan Olbrycht" AFFILIATION="PPE-DE">
(PL) Pane předsedající, paní komisařko, rok 2009 bude velmi zvláštním obdobím spojeným s realizací investic v souvislosti s politikou soudržnosti. Půjde o třetí rok v řadě založené na zásadě N+3. To znamená, že půjde o období, ve kterém nesázíme na uzavírání smluv, ale spíše na konečné uskutečnění velmi konkrétních závazků. To by mohlo být ohroženo jakýmkoli pokusem o krácení financí v oblasti kohezní politiky.
<P>
Rád bych upozornil na skutečnost, že v Evropském parlamentu zaznívají hlasy, které spojují výsledky auditu Evropského účetního dvora s rozpočtovým plánováním. Ve výsledku se některé dobře známé poznámky ohledně spousty neoprávněných výdajů dostávají na program rozpočtové rozpravy. Doufám, že ani Parlament, ani paní komisařka, nepřistoupí na podobné asociace a platby do rezerv.
<SPEAKER ID="321" NAME="Jean-Pierre Jouyet" LANGUAGE="FR">
Pane předsedající, paní komisařko, dámy a pánové, hovořil jsem již dlouze, ale tato rozprava byla skutečně fascinující. Rád bych řekl, že souhlasím s prioritami, které byly vyjádřeny vašimi zpravodaji a panem Bögem, a že máme skutečně zájem na velmi úzké spolupráci.
<P>
Lituji, že nemluvím jako ministr financí, pane Böge, ale v rámci tohoto předsednictví tomu tak je, rád bych zkrátka ujistil Parlament, že si přeji dosáhnout shody v rámci možností tohoto postupu.
<P>
Dále bych vás rád ujistil, že se Rada projeví - v rámci mezí, které jsem zmínil - konstruktivně. Konstruktivní přístup v rámci zmíněných priorit je to, k čemu směřujeme - hovořím ke Komisi i k Parlamentu. Všiml jsem si důrazu, který je obzvláště kladen na vnější záležitosti, komunikaci, a otázky vztahující se k finanční regulaci a euru. Zaznamenal jsem tyto různé body, stejně jako potřeby vaší instituce, které byly zdůrazněny, a to, že musíme v závěru rozpravy odlišit dva prvky.
<P>
Jedním z nich je diskuse o budoucnosti evropského rozpočtu. Vyslechl jsem pana Guy-Quinta a další, ale řadu postřehů by bylo třeba prodiskutovat v kontextu článku o přezkoumání finančního rámce. Jen v této souvislosti mohou Komise, Evropský parlament a členské státy zaujmout stanovisko a navrhnout budoucí víceletý finanční rámec. Mluvili jsme o tom s panem Bögem. Pod vlivem současných okolností jsme my, předsednictví, soustředili pozornost na jiné naléhavé záležitosti.
<P>
Druhou záležitostí jsou problémy v rámci rozpočtového postupu 2009. V tomto ohledu musíme vypracovat reálný a vyrovnaný rozpočet a nelézt řešení pro financování potravinového nástroje - říkám to do záznamu - protože jde o náš společný cíl. Jde o důležitou politickou prioritu všech institucí společenství v současné době, a doufáme, že se nám v této záležitosti podaří nalézt vhodnou kombinaci různých zdrojů.
<SPEAKER ID="322" NAME="Jutta Haug">
zpravodajka. - (DE) Pane předsedající, jsem vděčná všem, kteří se zapojili do diskuse. Vám, paní komisařko, bych ráda řekla, že Komise není nikdy obzvláště nadšená, když Parlament vytváří rezervy. Rozumíme tomu, protože vy cítíte ten tlak, ale letos bychom rádi - a o tom se přesvědčíme zítra - stanovili takové podmínky pro čerpání z rezerv, které sami můžete splnit.
<P>
Nebude se jednat o žádné nereálné podmínky, kdy byste byli při snaze získat prostředky odkázáni na doprošování se dalších osob - Parlament byl v tomto bodě velice rozumný. I při velkém množství žádostí budeme schopni uvolnit tyto rezervy relativně rychle, do druhého čtení, protože budete schopni splnit námi nastavené podmínky - o tom jsem pevně přesvědčena.
<P>
Pane Jouyete, uvědomuji si, že nám teď a tady nemůžete slíbit nic konkrétního, ale domnívám se, že jste hovořil vážně ohledně ocenění a ochoty nastolit atmosféru spolupráce. Ráda bych připojila poznámku k vaší prosbě ohledně zvážení kontextu finanční politiky, ve kterém se pohybujeme: domnívám se, že tento kontext je o jeden řád vyšší. Náš rozpočet se pohybuje těsně pod hranicí 130 miliard EUR; společně se nám nabízí manévrovací prostor ve výši několika set milionů. Můžeme se o tom dohadovat, ale nemá to vůbec žádnou spojitost se širším kontextem, který jste zmiňoval.
<P>
Ještě jednou chci říci, že jsem velmi zavázána svým kolegům. Věřím, že zítra nám dobře připravená rozprava projde relativně rychle.
<SPEAKER ID="323" NAME="Janusz Lewandowski" LANGUAGE="PL">
Pane předsedající, rád bych využil dodatečný čas a promluvil na podporu četných hlasů, které se ozvaly ohledně kritické situace v položce 4 rozpočtu, která slouží k financování mezinárodních cílů Unie. Dobře si pamatuji závěr jednání o finančním výhledu, a rozhodnutí Parlamentu bylo jednoznačné - že tato část není financována odpovídajícím způsobem. Od té doby uběhl jeden rok a pokaždé se v tomto bodě během jednání o rozpočtu zastavíme. Stává se to každý rok a pokaždé se objeví nové takové body, na nichž se zarazíme. Minulý rok jsme byli ve stejné situaci, kdy jsme měli obrovské závazky v oblasti potravinové pomoci, Kosova, Afghánistánu, Palestiny, které zde byly často zmiňovány, stejně jako Gruzie, kde nejde pouze o orientaci této země, ale i o zajištění dodávek alternativních energetických zdrojů. Odpovědí musí být shoda o interinstitucionální dohodě, nikoli každoroční přehodnocování finančních pravidel na poslední chvíli, když jsme zatlačeni ke zdi. Děkuji všem, kteří promluvili v záležitosti rozpočtu Parlamentu a dalších institucí.
<SPEAKER ID="324" NAME="Předsedající">
Rozprava je ukončena.
<P>
Hlasování se bude konat zítra, v úterý 23. října.
<P>
Písemná prohlášení (článek 142)
<SPEAKER ID="986" NAME="Louis Grech  " AFFILIATION="PSE">
písemně. - Otázka zní, zda má EU dostatek zdrojů a vytvoří dostatek fondů k odpovídajícímu provedení opatření k migraci, stabilizaci a úprav v oblasti emisí.
<P>
Rozpočet EU nemůže obecně ve své současné podobě pohotově a reagovat na aktuální výzvy spojené se změnou klimatu. Odhlédneme-li od řady iniciativ a programů, tak rozpočet EU neobsahuje jasnou a ucelenou strategii tak, aby se mohl zabývat problematikou změny klimatu.
<P>
Proto v tomto ohledu zastávám vytvoření zvláštního fondu pro změnu klimatu nebo pro tento účel vytvořené rozpočtové linie, která by mohla významně zlepšit schopnost EU řešit problémy spojené se změnou klimatu z hlediska rozpočtového a finančního výhledu.
<P>
Hlavní zdroj prostředků by měl pocházet z dražby emisních povolenek podle evropského systému pro obchodování s emisemi. Odhaduje se, že výnosy vygenerované tímto schématem by mohly ročně dosahovat miliard eur. Tímto schématem bude disponovat a za koordinaci zodpovídat EU, aby byla zajištěna regionální subjektivita.
<P>
Znečištění přesahující hranice jednoho státu se nejlépe řídí na nadnárodní úrovni, obzvláště v souvislosti s rozdělováním zdrojů a podpory, což by se mělo opírat o potřeby a dopad na země a regiony, jimž nebyly předem vyplaceny žádné prostředky..
