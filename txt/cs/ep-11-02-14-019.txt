<CHAPTER ID="019">
Jednominutové projevy (článek 150 jednacího řádu) 
<SPEAKER ID="204" NAME="Předsedající">
Dalším bodem jsou jednominutové projevy k důležitým politickým otázkám.
<SPEAKER ID="205" NAME="Damien Abad" AFFILIATION="PPE">
(FR) Pane předsedající, procházíme nejhorší celosvětovou finanční krizí od roku 1929, a proto Evropa nesmí nečinně přihlížet. Navíc regulace mezinárodního finančního systému není záležitostí pro pravici, ani pro levici, či dokonce střed: týká se každého na celém světě. Jsem pevně přesvědčen o tom, že Evropa musí sehrát vůdčí úlohu, jak to dokázala udělat loni v březnu, kdy vyzvala Komisi a členské státy, aby se zaměřily na otázku zdanění mezinárodních finančních operací.
<P>
Nyní, téměř o rok později, musíme zařadit vyšší rychlost a udělat maxim pro to, abychom zajistili, že se Evropa stane zdrojem inspirace a silou pro návrhy. Proto vyzývám Evropský parlament k přijetí společného, silného a výbojného postoje ve prospěch zavedení daně z finančních aktivit na mezinárodní úrovni.
<P>
S francouzským předsednictvím G20, které z mezinárodní finanční regulace učinilo prioritu, má Evropa jedinečnou příležitost propagovat humanistickou vizi tváří v tvář neustále se měnícímu světu. S takovou daní bychom měli praktický, užitečný a spravedlivý nástroj. Evropa se musí chopit této výzvy, a musí to udělat i Evropský parlament.
<SPEAKER ID="206" NAME="Marc Tarabella" AFFILIATION="S&amp;D">
(FR) Pane předsedající, dnes, 14. února, v den svatého Valentýna, bych rád upozornil na to, že každá pátá žena v Evropě je obětí domácího násilí.
<P>
40-50 % žen v Evropě někdy zažilo sexuální obtěžování na pracovišti. Žijeme ve 21. století a Evropa doposud nepřijala žádná legislativní opatření k vymýcení násilí páchaného na ženách. Evropský parlament to opakovaně požadoval, Rada to požadovala a Komise to slíbila, avšak kde je evropská strategie pro boj proti násilí na ženách?
<P>
Násilí páchané na ženách představuje nejzávažnější a nejrozšířenější porušování lidských práv v Evropě. Potřebujeme opatření na evropské úrovni k překonání těch obrovských rozdílů mezi našimi zeměmi, pokud jde o ochranu žen. Mám-li mluvit v číslech, násilí na ženách doma - zmíním-li pouze tento jeden, bohužel velice rozšířený, typ - nás dnes stojí 1 milion EUR každou půlhodinu. Pokud chceme modernější a demokratičtější Evropu, pak potřebujeme silnou strategii k boji proti násilí páchanému na ženách.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Pane předsedající, ETA již způsobila obrovské množství bolesti a musí nadobro zmizet. Baskická společnost její zločiny odmítá. Jediná politická možnost, která je neodsoudila, byla zakázána. Dne 7. února svou pozici napravili. Založili novou stranu, která splňuje požadavky stanovené ve španělských zákonech a soudních rozhodnutích. Vyslechli tedy to, co předtím po desetiletí požadovala baskická společnost, její instituce a její legitimní zástupci, kteří také pracují na zajištění toho, aby utrpení obětí bylo uznáno a odškodněno.
<P>
Mělo by však také být řečeno, že ona výjimečná trestní kritéria uplatňovaná ve Španělsku proti organizaci ETA již několikrát vyústila v závažná porušení základních práv. Ideologie a dokonce baskický jazyk byly ve jménu boje proti terorismu bezdůvodně kriminalizovány. Již jsem zde dříve mluvil o případu novin Egunkaria. Existují i další příklady, a neměly y se opakovat.
<P>
Z těchto důvodů musíme podpořit účast této nové strany v nadcházejících květnových volbách.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Pane předsedající, ve stejném duchu jako můj kolega poslanec pan Bilbao bych této sněmovně rád řekl, že před několika dny španělská vláda zastavila proces uznání nové baskické politické skupiny v registru politických stran. Nemáme pocit, že tento typ opatření je v souladu s osvědčenými evropskými postupy, a v ostatních členských státech bychom se s ním v podobných případech nesetkali.
<P>
Podle našeho názoru by mělo být řečeno, že španělský stát byl již při několika příležitostech kritizován mezinárodními organizacemi, jako je Amnesty International, za přetrvávající praktikování mučení. Rádi bychom také zdůraznili, že Evropský soud pro lidská práva toto používání mučení již při řadě příležitostí kritizoval, nebo přinejmenším skutečnost, že není dostatečně vyšetřováno.
<P>
Rádi bychom řekli, že skutečnost, že mnozí vězni ETA jsou drženi daleko od svých domovů, je jednoznačně v rozporu s obecnými právními zásadami, a že z toho důvodu cítíme, že je nezbytné, aby se Evropská unie zapojila do mírového procesu.
<SPEAKER ID="209" NAME="Marisa Matias" AFFILIATION="GUE/NGL">
(PT) Pane předsedající, ceny potravin dosáhly rekordní výše a nyní opět rostou, již posedmé v řadě. Existují různé faktory, které mohou tento růst vysvětlovat, první z nichž je faktorem krátkodobým. Souvisí s časovou shodou nepříznivého počasí v určitých zemích, jako jsou Rusko a Argentina.
<P>
Jsou zde však dva faktory, které jsou strukturální povahy, což je důvodem, proč zde tyto dva faktory předkládám. První souvisí se skutečností, že někteří výrobci a spotřebitelé potravin, kteří bývali vývozci, jsou nyní dovozci, jako je tomu v případě Číny. Druhý souvisí se skutečností, že vliv některých velkých nadnárodních společností jim umožňuje ovlivňovat ceny ve svůj prospěch. Velmi jasným příkladem jsou obiloviny: ovládá je šest velkých nadnárodních společností.
<P>
Tato situace proto nechává zemědělce ve velké nejistotě ohledně cen potravinářských výrobků. Evropa musí znovu začít dělat to, co před nějakou dobou dělat přestala, totiž chránit své výrobce a spotřebitele. Nemůžeme si dovolit být naivní ve světě, kde se každý uchyluje k nějakým formám ochrany a kde nadnárodní společnosti manipulují s cenami.
<SPEAKER ID="210" NAME="Slavi Binev" AFFILIATION="NI">
(BG) Pane předsedající, rád bych se ujal slova a vyjádřil své zklamání z jisté procedurální apatie na straně Komise, když se žádá o písemné odpovědi.
<P>
Již několikrát jsem obdržel odpověď na svoji otázku dlouho po uplynutí třítýdenní lhůty. Nejenže je takový postup nepřímý, ale odpovědi jsou vždy vágní, lakonické a typu "máte pravdu, avšak toto nespadá do mé kompetence".
<P>
Dámy a pánové, zastupuji zde zemi, kde si před dvaceti lety za jiného politického systému instituce s naprostou samozřejmostí přehazovaly odpovědnost a neodpovídaly, protože to bylo snazší. To není správný způsob komunikace. Je to špatný přístup a mě by zajímalo, jestliže je Komise takto povznesená vůči nám poslancům Evropského parlamentu, jaký je její postoj k běžným evropským občanům? A odpovědi se obávám.
<SPEAKER ID="211" NAME="Jim Higgins" AFFILIATION="PPE">
Pane předsedající, dnes není pouze den svatého Valentýna, ale také Evropský den epilepsie, neboť sám svatý Valentýn je znám tím, že údajně trpěl epilepsií.
<P>
Cílem Evropského dne epilepsie je vyvrátit mýty a zbavit se stigmat obklopujících onemocnění, jímž jen v Evropské unii trpí šest milionů lidí. V mé vlastní zemi, Irsku, což je malá země, s epilepsií každý den žije 37 000 lidí. Tato kampaň se zaměřuje na vytvoření větší otevřenosti a více znalostí o epilepsii a řešení otázek péče o lidi s epilepsií.
<P>
V současnosti se v mé zemi potýkáme s obrovským nedostatkem neurologů se specializací na epilepsii - nejhorším v celé Evropské unii - kde musíte čekat až dva roky, abyste se k lékaři s potřebnou specializací dostali. To je strašné. Napříč celou Evropskou unií existují šokující rozdíly ve standardech péče o epileptiky.
<P>
Potřebujeme výzkum a údaje: potřebujeme celoevropskou databanku, kde budeme moci skutečně sdílet osvědčené postupy a zlepšovat věci pro někoho, kdo se snaží vést normální život, avšak nemůže řídit auto, nemůže jezdit na motorce a nemůže příliš dobře vést obyčejný život, a přesto je naprosto inteligentní. Něco se již udělalo, ale zbývá toho udělat mnohem víc.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Pane předsedající, dnešek je také Evropským dnem sexuálního zdraví. Dámy a pánové, statistiky jsou znepokojující: Světová zdravotnická organizace odhaduje, že více než 300 milionů lidí se každý rok bezděčně nakazí pohlavně přenosnou nemocí.
<P>
V Evropě, jak varuje Evropské fórum sexuálního zdraví, došlo mezi teenagery ke znepokojujícímu nárůstu nechtěných těhotenství v důsledku závažného nedostatku vzdělávání a informací mezi našimi mladými lidmi. Jak říká Komise, existuje dokonce řada zřetelných nerovností, pokud jde o přístup ke zdravotnickým službám v oblasti sexuálního zdraví mezi jednotlivými členskými státy a uvnitř nich mezi různými příjmovými kategoriemi občanů.
<P>
Abychom s tímto vším mohli bojovat, potřebujeme evropskou strategii. Plány v této oblasti má pouze pět členských států, ale všem z nich se již podařilo snížit počet nechtěných těhotenství, počet infikovaných pohlavně přenosnými chorobami a také počet potratů.
<P>
Potřebujeme společnou strategii zaměřenou na prevenci prostřednictvím vzdělávání, která rozšíří informační politiky, posílí snahy v oblasti plánování rodičovství a usnadní přístup k antikoncepci. Potřebujeme průřezovou, ambiciózní strategii bez jakýchkoli tabu s cílem zaručit práva všech Evropanů na to nejlepší možné sexuální zdraví a bezpečnost.
<SPEAKER ID="213" NAME="Kristiina Ojuland" AFFILIATION="ALDE">
Pane předsedající, ráda bych evropské občany informovala o tom, že minulý týden mě zástupce stálého zástupce Ruské federace při Evropské unii varoval, že Evropský parlament by neměl tento týden ani mít rozpravu ani přijmout usnesení o právním státě v Rusku, a pokud by k tomu mělo dojít, vyvolalo by to silnou reakci Kremlu.
<P>
Kolegové, zajímalo by mě, zda jsem jediným poslancem, kterého se ruští diplomaté pokoušeli takovým způsobem ovlivnit. Jednání tohoto konkrétního ruského diplomata je upřímně řečeno šokující a není v souladu s osvědčenými diplomatickými postupy. Zní to spíše jako vyhrožování. Chtěla bych Vás ujistit, že my, poslanci tohoto svobodně a demokraticky zvoleného Parlamentu, se nemůžeme - a nebudeme - řídit diktáty Kremlu. Nenecháme se komandovat Putinem. Jsme Evropané, kteří hájí skutečné hodnoty a neustoupí před výhrůžkami od nikoho.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Pane předsedající, odbory, strany a aktéři v komunitě kyperských Turků na Kypru vedou zdlouhavou bitvu proti politice Ankary, která mezi jiným využívá politiku a migraci k tomu, aby z kyperských Turků udělala ohrožený druh.
<P>
Nejsmutnější částí celé této záležitosti jsou neuctivá a ponižující prohlášení tureckého premiéra Erdogana směrem ke kyperským Turkům; více či méně požadoval, aby kdokoli, kdo se vzepře proti politice uplatňované Ankarou v okupované části Kypru, byl odsouzen. Turecký premiér již nyní otevřeně a přímo přiznal, že Turecko má na Kypru strategické zájmy, a neúspěšně nařídil kyperským Turkům, aby byli zticha.
<P>
Stojíme při nich. Náš boj je jejich bojem. Jejich cíle jsou našimi cíli. Problémem nejsou kyperští Turkové, jak tvrdí někteří lidé. Problémem je neústupná a despotická politika Turecka.
<SPEAKER ID="215" NAME="Ágnes Hankiss" AFFILIATION="PPE">
(HU) Pane předsedající, abychom moli provést naši první bezpečnostní strategii a účinně bojovat proti terorismu a organizovanému zločinu, je nezbytná vysoce kvalitní odborná příprava v oblasti vymáhání práva v Evropské unii: odborná příprava v oblasti vymáhání práva, jež bude schopná harmonizovat a pozvednout na jednotnou úroveň velmi různorodé tradice v této oblasti a velmi rozdílné schopnosti jednotlivých členských států. Významná úloha čeká Evropskou policejní akademii (CEPOL), která bude muset splnit důležitý úkol. Je politováníhodné, že CEPOL zde v Evropském parlamentu vešla ve známost kvůli podezření na nelegální a korupční činnost jejího dřívějšího vedení. Současně však musí být řečeno - a možná je si toho vědomo méně lidí a zajímá to méně lidí než ony skandály - že jmenování nových vedoucích pracovníků v roce 2010 nastartovalo velice příznivé procesy ve fungování Evropské policejní akademie. Je tudíž důležité zabývat se nejen minulostí, ale také budoucností. Co se týče budoucích cílů, jen velmi stručně, jsou zapotřebí dvě věci: zajistit právní autonomii Evropské policejní akademie jakožto organizace a příležitosti rozvoje vyžadované pro její obnovený provoz. Pro toto bych ráda požádala o vaši podporu a pozornost.
<SPEAKER ID="216" NAME="Luigi de Magistris" AFFILIATION="ALDE">
(IT) Pane předsedající, dámy a pánové, dnes, 14. února, je Evropský den epilepsie. Jde o onemocnění, jímž trpí 6 milionů evropských občanů, z nichž přibližně 300 000 jsou Italové.
<P>
Je proto důležité, aby asociace, včetně Italské asociace pro epilepsii, věnující se zvyšování povědomí o tolik závažném onemocnění, které stále provází velká neznalost a nedostatek jasných informací a ohledně kterého zůstávají mnohé mimořádně citlivé aspekty neznámé, vytvářely během tohoto období příležitosti k setkávání.
<P>
Nějaké kroky vpřed již byly v posledních několika letech učiněny na evropské úrovni, zejména prostřednictvím směrnice z roku 2009, avšak stále toho zbývá hodně udělat, zejména s cílem zaručit plná občanská práva lidem trpícím touto nemocí ve světě práce a mobility či zajistit dostupnost léků během doby vyučování.
<P>
Považuji proto dny přemýšlení o tak zásadních aspektech těchto problémů za velice důležité.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Pane předsedající, v prosinci 2010 se nezaměstnanost v EU-27 vyšplhala na hodnotu 9,6 %, čímž dosáhla čísla 23 milionů nezaměstnaných. V porovnání se situací v loňském roce nezaměstnanost stoupla ve dvou třetinách členských států. Hospodářská krize nejtvrději dopadla na mladé lidi a ženy. Nezaměstnanost se u žen v EU-27 zvýšila na 9,6 % a nezaměstnanost mladých dosáhla 21 %. V některých zemích, například ve Španělsku, Slovinsku a Litvě, toto číslo dokonce překročilo 35 %. Podobně, pouze 50 % lidí starších 60 let stále pracuje. Pracovní místa jsou nadále hlavní starostí Evropských občanů.
<P>
Vyzývám Komisi a členské státy k přijetí nezbytných opatření k tomu, aby se sociální Evropa proměnila v realitu. Evropští občané hledají slušnou práci nabízející plat, z nějž mohou slušně vyžít, a také přístup ke kvalitním sociálním a zdravotnickým službám.
<P>
Naléhavě vyzývám Komisi a členské státy, aby přednostně přidělily finanční prostředky na opatření, která mohou vytvářet pracovní místa a podporovat průmyslový rozvoj napříč Evropskou unií.
<SPEAKER ID="218" NAME="Anna Záborská" AFFILIATION="PPE">
(SK) Pane předsedající, v listopadu 2008 byl občan Slovenské republiky a Evropské unie, čtyřletý Adam Azab, v Egyptě násilně odloučen od své matky. Slovenský i egyptský soud rozhodl o svěření dítěte do péče matky. Otec dítěte, egyptský státní občan, toto rozhodnutí ignoruje. Egyptská policie a ministerstvo vnitra nejsou schopny ani ochotny vypátrat místo pobytu malého Adama. Jeho matka, paní Katarína Azab, přímo v Egyptě dva a půl roku pátrala po svém synovi s pomocí slovenského velvyslanectví. Nepokoje v Egyptě přinutily matku k návratu na Slovensko, avšak bez syna. Nadále žije v obavách o život a zdraví svého dítěte. Vyzývám Komisi a Parlament, aby urychleně zasáhly a bránily základní práva svých občanů. Žádám o vaši pomoc při navrácení malého Adama jeho matce.
<SPEAKER ID="219" NAME="Martin Ehrenhauser" AFFILIATION="NI">
(DE) Pane předsedající, skutečně tomu není tak dlouho, co zde na plenárním zasedání stál zpravodaj pro dohodu SWIFT a ujišťoval nás, že se na údaje o převodech v rámci Evropy tato dohoda nebude vztahovat. To však nebyla pravda, jak nyní víme. Realita je ve skutečnosti taková, že z této dohody jsou vyloučeny pouze údaje o transakcích v rámci systému SEPA, zatímco standardní převody v rámci EU a dokonce expresní převody prostřednictvím služeb SWIFTNet FIN nikoli. Ukazuje se tudíž, že je tomu tak, že dohoda SWIFT povede k závažným únikům dat a že jeden z hlavních argumentů stoupenců dohody SWIFT se rozpadl.
<P>
A přesto, co nyní dělá Evropský parlament? Nic. Naprosto nic! Žádný bouřlivý protest, pouze snaha zamést tyto nové informace pod koberec. To je v příkrém rozporu s děním v německém parlamentu. V německém parlamentu již proběhla rozprava a dnes jsem také obdržel e-mail od Sociálně demokratické strany Německa, v němž se velmi jednoznačně tvrdilo, že Evropský parlament musí být v této oblasti aktivní. Přesně k tomu chci Parlament vyzvat. Jsem přesvědčen, že je pro nás velmi důležité zastavit toto masové převádění údajů a znovu zahájit jednání.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Pane předsedající, v době velkého sociálního napětí nemůžeme než srdečně přivítat významnou dohodu o sociálním dialogu ve Španělsku mezi vládou, odbory a zaměstnavateli.
<P>
Tato dohoda je pro Evropu modelem, protože takový milník zde nebyl již dlouho. Měli bychom také věnovat bedlivou pozornost myšlenkám Cándida Méndeze, jedné z hlavních postav této španělské dohody, který se zúčastnil schůze Ekonomické a sociální rady v úterý 8. února v Bruselu.
<P>
Na této schůzi pan Méndez zdůraznil potřebu rozšířit tento dialog na evropskou úroveň a potřebu toho, aby odbory měly svůj hlas a iniciativu v této naší Evropě.
<P>
Tak by to mělo být.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Pane předsedající, v návaznosti na naši nedávnou rozpravu o mezinárodní adopci bych ráda obrátila pozornost k institutu pěstounské rodiny. Je to alternativa k ústavní péči pro děti čekající na adopci či vyřešení problémů v jejich přirozených rodinách. Pěstounské rodiny jsou účinnou a potřebnou formou péče o děti a jsou zvláštní příležitostí pro sociálně nepřizpůsobené děti, jejichž šance na adopci jsou nejnižší.
<P>
Měli bychom vybízet členské státy k zavádění legislativních změn, které by zlepšily tradiční formy péče v pěstounských rodinách a stejně tak péči v pěstounských rodinách s mnoha dětmi nebo se specializovanými pečovateli, a také by zajistily, že bude zpřístupněna přiměřená finanční podpora. Organizace pěstounských rodin by se mohly zapojit do tvorby návrhů na právní opatření, která jsou v této oblasti skutečně potřebná. Náhradní rodiče navíc potřebují, aby se zakládaly skupiny složené z rodičů, pečovatelů, opatrovníků a sociálních pracovníků, které by účinně spolupracovaly a jejichž cílem by bylo poskytovat si vzájemnou pomoc a podporu pro rodičovství. O nic méně důležitá je všeobecná propagace myšlenky pěstounských rodin ve společnosti, aby jich bylo více a aby se jim dostávalo úcty a uznání, a aby jejich obrovské přispění k péči o děti bylo oceňováno.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Pane předsedající, situace národnostních menšin záleží především na konstruktivní spolupráci politických představitelů většinové společnosti a dané menšiny. Během posledních 20 let bylo prokázáno, že maďarské menšinové komunity mimo Maďarsko byly úspěšné tam, kde se ochota politického vedení menšiny spolupracovat setkala s konstruktivním přístupem na straně politického vedení většinové společnosti, které tuto menšinu považovalo za partnera, ať již se podílela na vládě, či nikoli. K této spolupráci neexistuje žádná alternativa. Velmi mě těší, že se současná slovenská vláda vydala na cestu, která nás jednoho dne možná dovede k historickému maďarsko-slovenskému usmíření. S nacionalistickým předváděním nacionalismu jedné země vyvolávajícím nacionalismus druhé země se musí skoncovat. Doufám, že formy spolupráce přátelské k menšinám budou v budoucnu v maďarsko-slovenských vztazích soutěžit jedna s druhou namísto nacionalismu. Věřím, že toto historické maďarsko-slovenské usmíření přinese významné výsledky, neboť pro tyto dvě země neexistuje jiná alternativa.
<SPEAKER ID="223" NAME="Georgios Toussas" AFFILIATION="GUE/NGL">
(EL) Pane předsedající, povstání mas obyčejných lidí proti barbarským represivním režimům plutokracie v zemích Unie pro Středomoří založené EU jsou důkazem neporažené síly lidu a současně odhalují pokrytectví imperialistů.
<P>
Evropská unie a Spojené státy americké se nyní bojovně zastávají svobod lidových mas a demokracie v Egyptě a dalších zemích. USA, NATO a EU roky podporovaly a s maximálním úsilím se snažily posilovat tyto barbarské režimy a rozšiřovat své obchodní, hospodářské, politické a vojenské vztahy s nimi, prostřednictvím velkých obchodů a svých politických mluvčích; tím vytvářely masovou chudobu, bídu, pronásledování a masivní vlny hospodářských migrantů a uprchlíků, kteří jsou pěchováni do koncentračních táborů v členských státech Evropské unie a drženi v nich.
<P>
Mubarak až do dnešního dne nadále zastává funkci spolupředsedy Unie pro Středomoří. Prohlášení Evropské unie a Spojených států amerických k lidem bouřícím se v této oblasti mají jediný cíl: dezorientovat lidi v jejich boji. Tito lidé by neměli být drženi v pasti zásahy ze strany Spojených států a jejich spojenců. Řecká komunistická strana vyzývá lidi, aby skutečně vyjádřili svoji solidaritu s lidmi vedoucími tento boj.
<SPEAKER ID="224" NAME="Antonello Antinoro" AFFILIATION="PPE">
(IT) Pane předsedající, dámy a pánové, záměrem tohoto mého projevu je vyjádřit obavy tisíců rybářských rodin z jižní Itálie, zejména z oblastí Kampánie a Sicílie, které představují polovinu celé naší malé rybářské flotily. Tito lidé trpí kvůli nespravedlivému a zbytečnému zákazu lovu rybího potěru; tento zákaz nemá naprosto žádný odborný základ a nedává ani nejmenší politický smysl. Takovým způsobem jednání bude Unie časem čím dál víc vnímána jako nepřítel našich rybářů, kteří provádějí činnost důležitou pro vnitrostátní i evropský hrubý domácí produkt (HDP).
<P>
Před dvěma či třemi dny jsme požádali některé poslance, z nichž někteří jsou dnes večer také zde v této sněmovně, o setkání s paní komisařkou Damanakiovou. Ačkoli nám to bylo slíbeno, od té doby jsme nedostali žádnou odpověď, třebaže paní komisařka se zavázala ke snaze nalézt lepší řešení pro celou tuto otázku a v té době prokázala velkou politickou citlivost.
<P>
Musíme však opět s politováním konstatovat, že bruselská byrokracie zvítězila nad politikou. Proto považuji za příhodné, aby se, díky Lisabonské smlouvě, tento Parlament jednou provždy prosadil s cílem porazit určité typy opotřebované a krátkozraké argumentace.
<P>
Žádáme proto paní komisařku, aby v této sněmovně promluvila o této otázce a diskutovala o ní zde v Parlamentu.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Pane předsedající, ačkoli Dohoda o partnerství v oblasti rybolovu mezi EU a Marokem byla obnovena na čtyři roky, protokol, kterým se stanoví rybolovná práva a výnosy, vyprší 28. února.
<P>
Existuje riziko, že činnosti loďstva EU provozujícího zejména drobný rybolov budou přerušeny, což bude mít významný dopad na evropské oblasti a města, která jsou silně postižena krizí. Je zde také riziko, že bude přerušen rozvoj udržitelného rybolovu v kontextu zmíněného protokolu a tok investic k obyvatelům této oblasti.
<P>
V pátek Komise požádala Radu o schválení zahájení jednání pro obnovení protokolu a v pondělí se sejde Rada ve složení pro zemědělství a rybolov.
<P>
Musíme jednat rychle. Žádám proto Radu, aby Komisi na tomto setkání dala mandát, a žádám Komisi, aby v nadcházejícím týdnu zahájila rozhovory s cílem zajistit nový protokol se všemi garancemi, a dosáhla prozatímního prodloužení činnosti, aby se zajistilo, že bude pokračovat po dostatečně dlouhou dobu jednoho či dvou let, s cílem dosáhnout finální, zcela uspokojivé dohody.
<SPEAKER ID="226" NAME="Jarosław Kalinowski" AFFILIATION="PPE">
(PL) Pane předsedající, přibližně miliarda lidí na světě je chronicky podvyživená nebo hladoví. V roce 2008 dramaticky vzrostly ceny potravin, což způsobilo nepokoje kvůli potravinám v přibližně 30 zemích na celém světě. Dnes se ceny potravin blíží cenám z roku 2008. Přispěla k tomu i všeobecná hospodářská krize, což znamená, že je ještě potřebnější vyvinout usilovné snahy o nalezení spravedlivých způsobů distribuce potravinářských výrobků v celosvětovém měřítku. V Evropské unii se však bohužel zapomíná na to, že cílem společné zemědělské politiky je především zabezpečit všem evropským spotřebitelům dodávky vysoce kvalitních potravin za dostupnou cenu. Nesmíme dovolit další odstraňování nástrojů, které regulují trh a udržují zásoby na dostatečně vysoké úrovni, a to včetně zásob obilovin. Je také zásadní odstranit spekulaci na tomto trhu - je hanebné a nemorální, že kapitálové skupiny v honbě za vyššími zisky deformují pravidla volného trhu a odsuzují miliony lidí na celém světě k tomu, aby trpěli hladem.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Pane předsedající, výsledky reprezentativní studie ukazují, že pouhá 4 % bulharských studentů se účastní studentských výměnných programů, jako je Erasmus. Hlavní důvod tohoto nízkého čísla souvisí s finančními omezeními.
<P>
Jediným způsobem, jak dosáhnout cíle 20 % mobility studentů do roku 2020, je přezkoumat mechanismy financování. K tomu mohou být navrženy dva typy opatření. Prvním jsou kredity za studentskou mobilitu. Studie, kterou provedla London School of Economics, navrhuje zřízení evropského nástroje pro udělování kreditů za studentské výměny, což povede k většímu zájmu ze strany studentů.
<P>
Druhý typ opatření souvisí s navyšováním grantů pro studentské výměny. Granty snižují sociální nerovnost a představují nejúčinnější investici do zvyšování vzdělávacích standardů a konkurenceschopnosti evropské ekonomiky. Z evropských i vnitrostátních rozpočtů je zapotřebí přidělit více prostředků, aby si studenti mohli dovolit účastnit se evropských programů mobility.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Pane předsedající, vítám občanská hnutí v Tunisku a Egyptě, která již úspěšně svrhla dva diktátorské režimy, které se v průběhu několika desetiletí pevně zakořenily. Navrch k obavám o budoucnost arabského světa, na jehož stabilitě je závislá rovnováha celosvětového uspořádání, musíme přidat ještě závažnější obavu o blaho občanů uvnitř i vně Evropské unie.
<P>
Od počátku této hospodářské krize bylo prioritami zachránit finanční a bankovní systém a vyvážit státní rozpočet. Nyní však stojíme před situací, v níž břímě recese způsobuje nepředvídatelné následky s významným geopolitickým dopadem. V Tunisku a Egyptě růst cen potravin a nezaměstnanosti posílil rozhořčení způsobené diktátorskými režimy. Nedostatek vyhlídek a čím dál tísnivější současné klima také mají dopad na náladu občanů v některých členských státech, zejména ve východních a jižních oblastech Evropské unie. Jsem přesvědčen, že je načase, aby se zaměřila větší pozornost na životní úroveň lidí. Jinak riskujeme, že uvidíme nečekané projevy nespokojenosti obyvatelstva, od nějž se neustále jen žádá, aby přinášelo oběti.
<SPEAKER ID="229" NAME="Mario Pirillo" AFFILIATION="S&amp;D">
(IT) Pane předsedající, dámy a pánové, rád bych popsal vážnou situaci, v níž se nacházejí italští rybáři, protože jim není dovoleno lovit sledě obecného. Tento zákaz způsobuje přímé ztráty tisícům rodin, které si touto činností vydělávají na živobytí.
<P>
Jediné období pro odlov tohoto druhu ryb, které trvá od začátku ledna do 31. března, nám právě nyní zbytečně utíká mezi prsty kvůli nečinnému přístupu komisařky Damanakiové a jejích úředníků.
<P>
1. února, společně s delegací čtyř dalších poslanců, včetně pana Antinora, který je zde ve sněmovně přítomen, jsem u paní komisařky osobně lobboval, aby naléhavě jednala, a ona slíbila, že nám za několik dní odpoví. Avšak k dnešnímu dni jsme žádnou odpověď neobdrželi, což dokazuje neschopnost paní komisařky reagovat na situaci, jež by si zasloužila okamžité jednání.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Pane předsedající, rád bych vyjádřil své znepokojení ohledně skutečnosti, že v Evropské radě byla přijata dohoda o novém modelu správy ekonomických záležitostí. Prvně, tento model je určen pouze pro členské státy eurozóny. Ostatní členské státy mají pouze právo asistovat při koordinaci tohoto modelu. To si říká o otázku, proč si pouze členské státy patřící do eurozóny zaslouží zvláštní hospodářská záchranná opatření, když členské státy nepatřící do eurozóny také čelí obrovským hospodářským a finančním obtížím a v budoucnu mohou také vyžadovat pomoc.
<P>
Mám pocit, že v tomto případě je v Evropské unii zakládán poněkud negativní precedens přinášející riziko vytvoření takzvané dvourychlostní Evropy. To může Evropu přivést k čím dál rozdílnějším mírám růstu a rozvoje, rozpustit myšlenku jednotné Evropské unie a zklamat naše občany.
<SPEAKER ID="231" NAME="Brian Crowley" AFFILIATION="ALDE">
Pane předsedající, skutečně jsem nežádal o řečnickou dobu, avšak děkuji vám, že jste mi umožnil vyjádřit soucit s rodinami lidí, kteří přišli o život při tragické letecké nehodě v mém rodném městě, irském Corku, minulý čtvrtek 10. února.
<P>
Nebýt pohotové reakce hasičské služby corkského letiště, která oheň v letadle uhasila, bylo by ztraceno i šest dalších životů. Vskutku, dva lidé byli schopni z místa havárie odejít, navzdory tomu, že se letadlo na ranveji dvakrát převrátilo.
<P>
Je důležité, abychom my zde v Parlamentu, protože sami pravidelně létáme, uznali a uvědomili si skutečnost, že protipožární služby na všech letištích napříč celou Unií je zapotřebí udržovat na nejvyšší možné úrovni připravenosti reagovat na tento typ tragédií.
<SPEAKER ID="232" NAME="Předsedající">
Tím je tento bod uzavřen.
