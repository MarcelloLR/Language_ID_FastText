<CHAPTER ID="019">
Soudržnost politik ve prospěch rozvoje a koncepce oficiální rozvojové pomoci plus (krátké přednesení) 
<SPEAKER ID="185" NAME="Předsedající">
Dalším bodem je krátké přednesení zprávy Franzisky Kellerové jménem Výboru pro rozvoj o soudržnosti politik ve prospěch rozvoje a koncepce oficiální rozvojové pomoci plus.
<SPEAKER ID="186" NAME="Franziska Keller" LANGUAGE="DE">
Pane předsedající, soudržnost politik ve prospěch rozvoje neznamená, že budeme jednou rukou dávat a druhou brát. Nedává žádný smysl, abychom například poskytovali finanční prostředky na podporu zemědělství v rozvojových zemích, jestliže současně ničíme tyto místní trhy prostřednictvím přímých či nepřímých vývozních dotací.
<P>
Stejně tak můžeme pokračovat v obrovském úsilí na podporu zdravotních opatření, a bránit současně obchodu s generickými léčivy či zvedat ceny léčiv na závratnou úroveň v důsledku rozšiřování patentové ochrany. Biopaliva snad mohou mírně snížit emise CO2 v EU, způsobují však odlesňování a zabírání půdy v rozvojových zemích a v důsledku vedou k větší změně klimatu - což je přesně to, čemu chceme zabránit, a to nemluvím o vysídlování původních obyvatel a o ubývání biologické rozmanitosti a zemědělské půdy pro pěstování potravin. V současné době nejsme - jako EU sama o sobě - příliš soudržní.
<P>
Evropská unie dlouho v teoretické rovině uznávala, že politická opatření nesmí být ve vzájemném rozporu. Soudržnost politik ve prospěch rozvoje je zakotvena v Lisabonské smlouvě. Článek 208 uvádí: Unie přihlíží k cílům rozvojové spolupráce při provádění politik, které by mohly mít vliv na rozvojové země. Posuďme sami sebe z hlediska tohoto požadavku.
<P>
Tento rok hodnotíme pokrok při plnění rozvojových cílů tisíciletí. Je zřejmé, že dokud nebudou naše politiky soudržné, nepodaří se nám dodržet své sliby. My všichni, kdo přijímáme a provádíme právní předpisy, si tuto odpovědnost musíme uvědomovat. Než o nějakém opatření rozhodneme, musíme posoudit jeho následky, abychom dokázali rozpoznat negativní dopady, jež budou mít evropské právní předpisy na situaci rozvojových zemí. Potřebujeme odborníky v Radě, v Komisi i v Parlamentu, kteří dokážou rozpoznat nesoudržné prvky. Pracovní plán Komise pro soudržnost politik je správným krokem tímto směrem. Nyní jde o to, jak bude tento plán prováděn.
<P>
Soudržnost politik ve prospěch rozvoje znamená, že při reformě rybářské politiky bude věnována větší pozornost zájmům místních lidí a nedovolíme, aby se tyto zájmy podřizovaly zájmům evropských rybářských koncernů. Znamená to, že musíme zastavit toky peněz z rozvojových zemí do daňových rájů. Znamená to, že nemůžeme přijmout obchodní dohodu proti padělání, pokud by existovalo podezření, že by tato dohoda mohla narušit dodávku léčiv nebo technologií do rozvojových zemí. Komise dosud takové podezření nebyla schopna vyloučit. Soudržnost politik zároveň znamená, že rozvojová politika musí zůstat silnou nezávislou politickou oblastí ve vytváření Evropské služby pro vnější činnost a že pravomoci komisaře pro rozvoj musí být rozšiřovány, nikoli omezovány. Patří sem také to, že je třeba umožnit městům a obcím, aby braly do úvahy fair trade například jako kritérium při zadávání veřejných zakázek, jak navrhuje paní Rühleová.
<P>
V mnoha případech musíme my, poslanci Parlamentu, Komisi a Radu pozorně sledovat, aby byly politiky soudržné. V řadě případů je to však na nás, poslancích Parlamentu, abychom soudržnost ve prospěch rozvoje zajistili. Potřebujeme, aby výbory postupovaly jednotněji, a potřebujeme stálého zpravodaje.
<P>
Zpráva, která byla jednomyslně přijata ve Výboru pro rozvoj, obsahuje řadu dobrých návrhů a je výrazným krokem vpřed. Chtěla bych poděkovat všem stínovým zpravodajům, veřejnému ochránci práv a nevládním organizacím za jejich spolupráci a pomoc a doufám, že se naši společnou zprávu podaří na zítřejším plenárním zasedání přijmout.
<SPEAKER ID="187" NAME="Mairead McGuinness" AFFILIATION="PPE">
Pane předsedající, mrzí mne, že musím hned v úvodu rozpravy na toto téma nesouhlasit, ráda bych však zmínila zejména bod odůvodnění I a body 44 a 45. Řadu věcí v této zprávě vítám, jsem však přesvědčena, že obsah těchto bodů zčásti vychází z historického pohledu na zemědělskou politiku a určitě se nezakládá na současné skutečné situaci.
<P>
Než se tím v krátkém čase, který mám k dispozici, budu zabývat podrobněji, ráda bych jen podotkla, že velmi významným bodem zprávy je bod 15 a možná by měl být rozebrán podrobněji. Uvádí, že pouhá čtyři procenta zámořské rozvojové pomoci jsou věnována na zemědělství. To je vcelku šokující údaj a já jsem to číslo uvedla ve zprávě, kterou jsem vytvořila v předchozím volebním období Parlamentu.
<P>
Podle mne zpráva poněkud nešťastně útočí na evropské zemědělce. To nepovažuji za vhodné. Z toho důvodu zprávu v žádném případě nepodpořím a mrzí mne to. Chtěla bych kolegy naléhavě vyzvat, aby si těchto bodů pozorně povšimli.
<SPEAKER ID="188" NAME="Enrique Guerrero Salom" AFFILIATION="S&amp;D">
(ES) Pane předsedající, zpráva, o níž dnes vedeme rozpravu, tedy zpráva paní Kellerové, zdůrazňuje otázku, která má klíčový význam pro rozvojové politiky. Soudržnost vždy plodí účinnost; pokud jde o rozvojové země, nesoudržnost se rovná neúčinnosti a rovněž nespravedlnosti.
<P>
Hovořím o rozvojové politice, nikoli o oficiální rozvojové pomoci. Soudržnost znamená, že všechny odvětvové politiky - obchodní politika, zemědělská politika, veškerá vnější činnost - se musí spojovat v jednu jednotnou politiku, politiku, která bude soudržná s globálními cíli, jež prosazujeme.
<P>
Jedině tak můžeme vytvářet synergie a jedině tak můžeme vydělat na výhodách globálních veřejných statků. Proto jsem podporoval a nadále podporuji požadavek vyjádřený ve zprávě paní Kellerové, aby Parlament jmenoval mluvčího, který bude hodnotit a sledovat rozvojové politiky, k nimž tato sněmovna vyjadřuje názor.
<SPEAKER ID="189" NAME="João Ferreira" AFFILIATION="GUE/NGL">
(PT) Politiky a opatření Evropské unie v jednotlivých oblastech jsou často v rozporu s deklarovanými cíli rozvojové pomoci. Liberalizace a deregulace světového obchodu, kterou Evropská unie obhajuje a prosazuje, ohrožuje ty nejslabší výrobní systémy rozvojových zemí. Nesmíme opomíjet skutečnost, že značná část zdrojů směřovaných do těchto zemí v podobě veřejné rozvojové pomoci se nakonec vrací do země původu ve formě získávání zboží nebo služeb.
<P>
Nemůžeme opomíjet závažnou překážku, již představují obrovské zahraniční dluhy; byly již splaceny několikrát a jejich smazání je tedy bezesporu nutné. Je nepřijatelné, aby byly mnohé rozvojové země vydírány podmiňováním veřejné pomoci podpisem takzvaných dohod o hospodářském partnerství přes odpor a obavy, které tyto země vyjádřily. Priority evropského rozvojového fondu nesmí být vnucovány, nýbrž revidovány, a to s přihlédnutím ke stanovisku, prioritám a skutečným potřebám rozvojových zemí.
<SPEAKER ID="190" NAME="Antonio Tajani">
místopředseda Komise. - (FR) Pane předsedající, dámy a pánové, Komise a především pan komisař Piebalgs, kterého dnes zastupuji, blahopřejí paní zpravodajce k jejímu návrhu usnesení o soudržnosti politik ve prospěch rozvoje, který je kvalitní a vyčerpávající.
<P>
Komise plně souhlasí s jejími názory ohledně významu tohoto ambiciózního úkolu a zcela podporuje jednotlivé návrhy, které jsou uvedeny v usnesení a jejichž cílem je posílit činnost Evropského parlamentu v této věci. Toto usnesení přichází v pravou chvíli. Jak víte, Komise navrhla dvanáctibodový akční plán na podporu rozvojových cílů tisíciletí. Soudržnost politik ve prospěch rozvoje je jednou z priorit tohoto plánu, který je v současnosti diskutován v Radě. Hlavní body uvedené v parlamentních návrzích usnesení se do značné míry shodují s prioritami uvedenými v pracovních plánech Komise pro budoucí soudržnost politik ve prospěch rozvoje, třebaže nesouhlasíme se všemi poznámkami, jež v rámci tohoto usnesení zazněly.
<P>
Tyto dva dokumenty poskytují pevné základy pro to, aby orgány EU učinily pokrok v této otázce a pracovaly na zajištění co možná největší soudržnosti mezi politikami EU a rozvojovými cíli. Politika soudržnosti není jen o zaznamenávání veškerých negativních dopadů, jež mohou politiky EU mít na rozvojové cíle. Je i o propojení naší práce a práce našich partnerů s cílem dosáhnout vítězství takových řešení, která opětovně obrátí pozornost politik EU na rozvojové cíle.
<P>
Z toho důvodu Komise přijala nový zdokonalený přístup k soudržnosti politik ve prospěch rozvoje. Tento přístup podporuje vytvoření vazeb mezi veškerými politikami EU v této věci a pěti mezinárodními výzvami. Nedochází k oslabení našeho úsilí. Vytváří se vazba mezi hodnocením všech oblastí politik a skutečnými strategickými cíli.
<P>
Tento pracovní plán je navíc založen na cílech a ukazatelích a k hodnocení soudržnosti politik budou spíše častěji než vůbec využívány studie dopadu.
<P>
Dovolte mi říci jednu věc k oficiální rozvojové pomoci - postoj Komise je v této věci zcela jednoznačný. Evropská unie i členské státy musí dostát svým závazkům v této oblasti.
<P>
Komise za tím účelem navrhla vytvoření mechanismu odpovědnosti v rámci Unie. Tento návrh je v současnosti posuzován členskými státy.
<P>
Zároveň budou rozvojovým zemím poskytovány i jiné veřejné finanční prostředky než oficiální rozvojová pomoc, které jim mimo jiné pomohou v boji proti změně klimatu. Proto musíme usilovně hledat způsob monitorování těchto zdrojů a zajistit, aby byly využívány pro rozvojové účely.
<P>
Máme-li prohloubit soudržnost našich politik, musíme zapojit naše partnery. Článek 12 dohody z Cotonou stanovuje komunikační prostředky - fórum, které by zemím AKT umožnilo vyjádřit své obavy ohledně politik EU. Tato možnost musí být využívána daleko systematičtěji. Musíme proto posílit náš dialog o soudržnosti politik ve prospěch rozvoje na půdě dalších mezinárodních orgánů, jako je euroasijská konference o rozvoji, která v současnosti probíhá, a zasedání OSN na vysoké úrovni o rozvojových cílích tisíciletí, které se bude konat v září.
<P>
Mám ještě jednu poznámku na závěr: pokud velmi pečlivě sledujeme jednotlivé dotčené strategické oblasti - obchod, zemědělství, rybolov a další - musíme dojít k závěru, že jen společné a kooperativní úsilí všech vlivných hospodářských subjektů, nejen Evropské unie, pomůže k vytvoření prostředí příznivého pro rozvoj. Soudržnost politik ve prospěch rozvoje musí být nyní i v budoucnu jednou z hlavních priorit na evropské i mezinárodní úrovni.
<SPEAKER ID="191" NAME="Předsedající">
Rozprava je skončena.
<P>
Hlasování se uskuteční zítra, v úterý 18. května 2010.
<P>
Písemná prohlášení (článek 149)
<SPEAKER ID="995" NAME="Elisabeth Köstinger  " LANGUAGE="DE">
Chtěla bych se podrobněji věnovat bodu odůvodnění I a bodům 44 a 45 předložené zprávy, jejichž znění je velmi nešťastné a neodráží současnou situaci. Zaprvé je třeba ujasnit, že náhrada za vývoz je nástrojem Evropské unie ke kontrole trhu, který Evropská komise používá velmi obezřetně a pouze v několika výjimečných případech. Náhrady za vývoz byly navrženy jako určitý druh záchranné sítě, to znamená, že na ně není možné klást zodpovědnost za významné poškození odvětví zemědělství v těchto rozvojových zemích, jak je v bodu odůvodnění uvedeno. Navíc je třeba zdůraznit, že EU je největším světovým dovozcem zemědělské produkce z rozvojových zemí. EU tedy rozvoj ani vybudování životaschopného zemědělství v rozvojových zemích nenarušuje, ba právě naopak. EU má nepochybně velkou odpovědnost v oblasti mezinárodního obchodu v odvětví zemědělství, zejména ve vztahu k rozvojovým zemím. To nikdo nezpochybňuje a Unie si toho je plně vědoma. S ohledem na to musím protestovat proti generalizujícím soudům, jež nemají nic společného s diferencovaným a objektivním přístupem. Jsem proti bodu odůvodnění I a bodům 44 a 45 a tedy proti zprávě jako celku.
<SPEAKER ID="994" NAME="Proinsias De Rossa  " AFFILIATION="S&amp;D">
písemně. - Podporuji toto usnesení o soudržnosti politik ve prospěch rozvoje. Jak výslovně uvádí Lisabonská smlouva, Evropská unie musí při provádění politik, které mohou mít dopad na rozvojové země, vzít v potaz cíle rozvojové spolupráce. V době, kdy naplnění rozvojových cílů tisíciletí vážně ohrožuje několik krizí, je tím důležitější, abychom zajistili, aby naše rozvojové politiky nebyly oslabovány některými kroky, které byly přijaty v rámci jiných oblastí politik. Odstranění chudoby je prvořadým cílem rozvojové politiky EU a přitom jej mnohé politické iniciativy podrývají. Vývozní dotace EU pro zemědělství vážně narušují zabezpečení potravin jinde, a musíme ještě posoudit ekologický a sociální dopad našich dohod o rybolovu s rozvojovými zeměmi. Soudržnost politik ve prospěch rozvoje nelze při jednání o dvoustranných dohodách a dohodách o regionálním obchodu odsouvat na druhou kolej, neboť má zásadní úlohu, máme-li zajistit, aby výsledek kola jednání z Dohá neměl škodlivý dopad na rozvoj. Vnější půjčky Evropské investiční banky rozvojovým zemím se musí zaměřovat na investice, které přispějí k odstranění chudoby, a musí skončit praxe poskytování těchto půjček společnostem, které mají sídlo v některém z daňových rájů. Jednání EU s rozvojovými zeměmi musí probíhat v souladu s lidskými právy, normami v oblasti práce a životního prostředí a správou v oblasti daní.
