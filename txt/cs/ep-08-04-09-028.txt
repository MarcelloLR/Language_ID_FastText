<CHAPTER ID="028">
Nástroje pro řízení rybolovu na základě rybolovných práv (rozprava) 
<SPEAKER ID="315" NAME="Předsedající">
Dalším bodem je zpráva, kterou předložila paní Attwoollová o nástrojích pro řízení rybolovu na základě rybolovných práv.
<SPEAKER ID="316" NAME="Elspeth Attwooll">
zpravodajka. - Madam President, děkuji stínovým zpravodajům a všem členům Výboru pro rybolov za přípravu velmi vyvážené zprávy o této velmi složité a v mnoha směrech citlivé otázce.
<P>
V některých veřejných debatách se řízení na základě rybolovných práv staví naroveň využívání jednotlivých převoditelných kvót. Zpráva uplatňuje daleko širší pohled, podle něhož tento termín zahrnuje kteroukoli z podob práva na lov ryb, vzhledem k tomu, že je považuje za společný veřejný statek. Při tomto pohledu je jasné, že v EU v současné době existuje celá řada těchto forem. Například rozsah práva lze určit odkazem na území, kde má být rybolov prováděn, množství ryb, které mohou být uloveny, povolenou intenzivní činnost nebo určitou kombinaci těchto kritérií. Podobně, ačkoli právo je implicitně převoditelné, existují v tomto ohledu určitá omezení. Například převod ze Společenství na členské státy je podmíněn zásadou relativní stability. Dále existuje zřejmě dosti značná škála takových omezení. Jednou z konkrétních forem rozdílů mezi členskými státy je to, do jaké míry je povolen převod za hospodářskou hodnotu, formálně či neformálně, a zda se tudíž rovná směnitelnému právu.
<P>
Ústřední otázkou pak je to, jak by se řízení rybolovu mělo uplatnit při vzniku práva lovu v zájmu nejlepšího dosažení cílů společné rybářské politiky. Sdělení Komise nastoluje otázku míry, do které lze zavést jednotný systém na úrovni Společenství nebo pomocí harmonizace postupů členských států. Zpráva Výboru pro rybolov specifikuje řadu obav týkajících se případných škodlivých dopadů určitých druhů řízení na základě rybolovných práv, rovněž se ale dotýká způsobu, jakým lze některým těmto dopadům předejít. Také naznačuje způsob, jakým by u určitých druhů řízení na základě rybolovných práv bylo možné dosáhnout kladných účinků, pokud by byly řádně navrženy.
<P>
Zpráva konstatuje řadu systémů řízení na základě rybolovných práv, které nyní existují, míru hybridnosti forem dotčeného práva a složitost souvisejících problémů. Rovněž je správně obezřetná v otázce možného přechodu na jediný systém. Vedle nutnosti chránit lodě drobných rybářů nastolujeme i otázku toho, zda by v obecnější rovině mohl být stejný systém vhodný pro rybolov zaměřený na jediný druh a rybolov zaměřený na více druhů. Končíme žádostí Komisi, aby se ve své studii zabývala řadou různých otázek a aby vzhledem k tomu, co vše je nutné zvážit, prodloužila období pro diskusi.
<P>
Závěrem bych se ráda hlouběji dotkla jednoho aspektu zprávy. Ačkoli je řízení na základě rybolovných práv svou podstatou právní pojem, mám dojem, že mnoho podnětů do této diskuse vyšlo od ekonomů.
<P>
Nemyslím si, že by zde kdokoli pochyboval o tom, že řízení rybolovu musí zohledňovat důsledná ekonomická pravidla. Zpráva skutečně uvádí některé kladné výsledky, ke kterým může ekonomická výnosnost vést.
<P>
Tuto výnosnost je však třeba brát jako prostředek. Jak zpráva uvádí, je cenná tehdy, slouží-li k dosahování cílů společné rybářské politiky. Osobně mám pochyby o tom, zda je ekonomická výnosnost sama o sobě dostačující k prosazování všech cílů v požadované míře, a mám podezření, že existují možnosti, kdy může výnosnost ve vztahu k některým jejich aspektům působit kontraproduktivně.
<P>
Proto žádám o další ujištění, že Komise uplatní skutečně komplexní přístup ve vztahu k obsahu i k výsledku studie.
<SPEAKER ID="317" NAME="Joe Borg">
člen Komise. - Madam President, nejprve mi dovolte poděkovat zpravodajce paní Attwoollové a všem členům Výboru pro rybolov za velmi důkladnou zprávu, s jejímž obsahem mohu téměř plně souhlasit.
<P>
Zpráva uznává, že hlavní výhodou systémů řízení na základě rybolovných práv je zvýšení ekonomických důvodů v rybolovné činnosti. To je zásadní otázka v současné situaci, kdy je špatná hospodářská výkonnost spíše pravidlem než výjimkou. Snaha o vyšší hospodářskou účinnost má obecně velmi kladný vliv na nadměrnou kapacitu a tedy na udržitelnost rybolovné činnosti.
<P>
Zpráva však rovněž přesně definuje možné škodlivé účinky. Podle mého názoru by tyto účinky bylo možné řešit, ne-li přímo vyloučit, zavedením omezení koncentrace práv, úpravou otázek přidělování a opatření na ochranu lodí pro drobný rybolov, jak navrhuje zpráva. Tato opatření jsou ve třetích zemích, kde jsou systémy řízení na základě rybolovných práv obecně a individuální převoditelné kvóty konkrétně zavedeny již po určitou dobu, řešena různými způsoby. Jak zpráva uvádí, tyto systémy jsou složité, ale s nimi spojené obtíže nejsou nepřekonatelné.
<P>
Na druhé straně se domnívám, že možné přínosy jsou vyšší než možné negativní vlivy. Ještě jednou bych však chtěl potvrdit, že Komise nemá v úmyslu navrhovat systémy řízení Společenství. Komise ani nemá v úmyslu prosazovat konkrétní a všeobecný systém řízení na základě rybolovných práv. Odlišné druhy rybolovu budou vyžadovat odlišné systémy. Rovněž jsem si plně vědom citlivosti tohoto problému ve vztahu k relativní stabilitě.
<P>
Komise bude na tomto problému nadále pracovat. V blízké době hodláme zvýšit obecné znalosti o systémech řízení na základě rybolovných práv a určit nejlepší postupy, abychom je sdíleli s národními nebo regionálními vládami a správami členských států s pravomocemi v oblasti rybolovu. Rovněž zvážíme vydání hlavních směrů nebo podobných podpůrných dokumentů v této věci.
<P>
V tomto procesu budou důležité vstupy představovat výsledky postupu konzultace - samozřejmě včetně zprávy Evropského parlamentu - a výsledky probíhající studie systémů řízení na základě rybolovných práv v členských států a zkušenosti třetích zemí.
<P>
Ve střednědobém výhledu se řízení na základě rybolovných práv stane jedním z hlavních témat našich úvah směřujících k reformě společné rybářské politiky.
<P>
Komise vás bude o tomto budoucím vývoji průběžně informovat a já se těším na další plodné diskuse s vámi věnované této důležité otázce.
<SPEAKER ID="318" NAME="Carmen Fraga Estévez">
jménem skupiny PPE-DE. - (ES) Paní předsedající, před více než 10 lety se Parlament zabýval možností zavést do společné rybářské politiky rybolovná práva v rámci zprávy z vlastního podnětu o budoucím přezkumu společné rybářské politiky.
<P>
Proto můžeme jen vyjádřit uspokojení nad rozhodnutím Komise konečně prozkoumat možnosti tohoto nástroje řízení rybolovu, ačkoli dle mého názoru příliš zjednodušeným a umělým způsobem, nepochybně v důsledku obav z rozpoutání zloby Rady ohledně těchto otázek.
<P>
Ti, kdo jsou největšími odpůrci změn a jsou nejméně podnikaví, jak v odvětví rybolovu, tak v Radě, se vždy obávali každé změny systémů řízení, i pokud by to byla změna k lepšímu. To neznamená, že tato odvětví a členské státy jsou v lepší situaci nebo dokonce ve stejné situaci jako před 30 lety, ale spíše že vedou dynamičtější odvětví do slepé uličky.
<P>
Je pravda, že řízení na základě přidělování rybolovných práv vyvolává otázky ohledně provádění, ale stejně tak je pravda, že země, ve kterých je rybolov důležitým odvětvím budoucnosti, byly schopny tyto problémy řešit a prokázaly, že přinejmenším u části lodí jsou schopny přejít k modernějšímu, účinnějšímu a udržitelnějšímu přístupu a výhody nového systému rozhodně nejsou zanedbatelné.
<P>
Proto vítáme zprávu paní Attwoollové, které se podařilo vedle problémů uvést i možné výhody, ke kterým patří případné zlepšení kontroly, omezení kapacity, snížení výmětů a menší závislost na veřejné podpoře.
<P>
Ráda bych paní Attwoollové řekla, že rybolov je skutečně hospodářská činnost, a to činnost, která musí být zisková, což se nyní přestává dařit, a proto možná potřebujeme v rybolovu více ekonomů než nyní, aby tyto otázky analyzovali podrobněji.
<P>
Tímto bych skončila a popřála Komisi velký úspěch v této rozpravě a doufám, že model řízení, který nebyl úspěšný, bude možné v budoucnosti změnit.
<SPEAKER ID="319" NAME="Luis Manuel Capoulas Santos">
jménem skupiny PSE. - (PT) Rád bych poděkoval paní Attwoollové za její usilovnou práci směřující k dosažení co největší shody ve věci její zprávy. Tato otázka je složitá a kontroverzní, je však mimořádně důležitá pro všechny, kdo se zajímají o udržitelnost zdrojů, což zahrnuje udržitelnost zdroje nejcennějšího pro všechny, kdo jsou součástí početných evropských společenství rybářů.
<P>
Proto si myslím, že zpráva dosahuje správné vyváženosti jednotlivých stanovisek. Má slova potvrzují výsledky hlasování ve Výboru pro rybolov - 21 hlasů pro zprávu z celkového počtu 24. Je důležité se této debatě nevyhýbat, ale stejně tak je důležité nerozhodovat se příliš ukvapeně. Jako poslanec zvolený za členský stát, ve kterém má velký význam drobný rybolov a rybolov zaměřený na více druhů, převažující na jihu Evropy, mám obavy ohledně zavedení systémů řízení zahrnujících obchodování rybolovnými právy, které by mohly přinést výhody vlastníkům lodí s větší kupní silou na úkor vlastníků malých plavidel.
<P>
Rovněž se obávám, že obecné přijetí takového systému by mohlo být kontraproduktivní a mohlo by i vést k vyšším úlovkům, které by vyvážily náklady na pořízení rybolovných práv. Proto opakuji, že podporuji celkové závěry zprávy v tom smyslu, že by neměla být přijímána žádná rozhodnutí, dokud nebudeme mít studie zahrnující všechny členské státy a jednotlivé druhy rybolovu a širokou debatu o všech proměnných spojených s touto otázkou.
<SPEAKER ID="320" NAME="Pedro Guerreiro">
jménem skupiny GUE/NGL. - (PT) Rád bych začal oceněním úsilí, které zpravodajka paní Attwoollová vynaložila při přípravě vyvážené zprávy o otázce tak zásadní, jakou je svrchovanost členských států při řízení jejich rybolovných zdrojů a vznik práv soukromého vlastnictví při přístupu a využívání tohoto veřejného statku.
<P>
Avšak ačkoli oceňujeme bod 11, zpráva obsahuje mnoho bodů, se kterými naprosto nesouhlasíme, například pojetí této rozpravy jako očekávání nutné úpravy stávající politiky řízení nebo zařazení bodů, které více či méně výslovně argumentují pro přijetí mechanismů řízení na základě rybolovných práv na úrovni Společenství.
<P>
Podle našeho názoru by měl být každý členský stát odpovědný za řízení svých mořských zdrojů, zvláště v rámci ochrany své potravinové nezávislosti. Proto odmítáme jakýkoli postupný proces, který by mohl v budoucnosti vést k zavedení systému řízení na základě rybolovných práv v odvětví rybolovu Společenství, využívajícího obchodování rybolovnými licencemi, dny na moři nebo kvóty, který by nevyhnutelně vedl k přivlastňování a koncentraci veřejného statku do soukromých rukou.
<SPEAKER ID="321" NAME="Jim Allister" AFFILIATION="NI">
Paní předsedající, jedná se o složitou oblast a já nepochybně chválím paní Attwoollovou za její zprávu a úsilí, které v této věci vynaložila.
<P>
Zastupuji region, jehož obecná zkušenost se společnou rybářskou politikou zdaleka není příznivá, a musím říci, že osobně nejsem nijak nakloněn zavádění jakéhokoli systémů řízení na úrovni EU. Jsem rozhodně pro to, aby členské státy mohly samy rozhodovat o tom, jaký systém řízení jim vyhovuje nejlépe.
<P>
Kromě toho se obávám, že by mohlo být závažně ohroženo udržení stability v odvětví, kdyby byly zavedeny neregulované převoditelní kvóty, které by ohrozily zejména samostatné a drobné subjekty. Podle mého názoru by bylo daleko nejlepší vrátit všechny reálné pravomoci v oblasti rybolovu členským státům a zaměřit se na zavedení proveditelných místních systémů řízení schopných budit důvěru příslušných jimi ovlivněných subjektů.
<P>
Rovněž se obávám, že tato nová studie se stane jen další výmluvou pro odkládání skutečné a užitečné změny. Doufám, že tomu tak nebude, ale v minulosti jsme toho již byli svědky.
<SPEAKER ID="322" NAME="Paulo Casaca" AFFILIATION="PSE">
(PT) Také bych chtěl blahopřát naší zpravodajce paní Attwoollové a říci, že dle mého názoru by přírodní mořské dědictví mělo být chráněno a využíváno udržitelným způsobem rybářskými komunitami, jejichž životy jsou s tímto prostředím tradičně spojeny, rybolov nelze považovat jen za další druh podnikání. Proto nesdílím pohled na mořské ekosystémy a s nimi spojené rybářské komunity jako na trh, na kterém lze volně obchodovat rybolovnými právy, možná dokonce jako na jakousi burzu, což by přirozeně vedlo k industrializaci rybolovu a ohrožení rovnováhy ekosystémů a rybářských komunit. Kromě toho se domnívám, že prostě nesmíme dopustit cokoli, co by ohrozilo zásadu relativní stability, a proto si myslím, že Komise by měla v této debatě co nejopatrnější.
<SPEAKER ID="323" NAME="Avril Doyle" AFFILIATION="PPE-DE">
Paní předsedající, chtěla bych poděkovat paní Attwoollové za její práci a přivítat tuto zprávu, protože vyvolala velmi potřebnou debatu o alternativních mechanismech řízení.
<P>
Naprosto souhlasím se zprávou v bodě, ve kterém poukazuje na to, že současné mechanismy řízení v EU, zvláště v oblasti celkových přípustných odlovů (TAC) a kvót, nedávají odpověď na naše problémy a že je nezbytné vést širokou diskusi.
<P>
Ve své Zelené knize o reformě společné rybářské politiky Komise uvádí, že: "alternativní mechanismy řízení mohou sehrávat důležitou doplňkovou úlohu při řízení rybolovu Společenství." Troufnu si však tvrdit, že alternativní mechanismy řízení by měly a musí hrát v budoucnosti povinnou úlohu, protože musíme zohlednit řadu činitelů včetně změny klimatu a aktuálního výzkumu moře a rybolovu na základě vědeckých poznatků.
<P>
Jak jsem poukázal ve svém nyní nadbytečném stanovisku Výboru pro rybolov ke zprávě Dočasného výboru pro změnu klimatu, vůbec nepochybuji, že změna klimatu bude mít dopad na předpisy pro rybolov v EU, protože rozdělování kvót na základě historických vzorců úlovků bude třeba revidovat v důsledku přesunu rozložení populací ryb. Kromě toho bude muset řízení rybolovu ve stále větší míře vycházet z adaptivních přístupů, protože historické údaje budou ztrácet svou cenu.
<P>
Protože změna klimatu a ostatní faktory mají na naše populace ryb stále větší dopad, naše řízení bude potřebovat větší flexibilitu na základě vědeckých a vzájemně ověřovaných poznatků, aby se přizpůsobilo novým podmínkám a zajistilo udržitelnost zdrojů.
<SPEAKER ID="324" NAME="Joe Borg">
člen Komise. - Paní předsedající, myslím, že máme všichni společný cíl: dosáhnout rovnováhy mezi hospodářskou výkonností takových systémů a současně ochranou drobného rybolovu.
<P>
Souhlasím s tím, co zpravodajka uvedla, jmenovitě s tím, že na rybolov nelze nahlížet jen z čistě ekonomického hlediska. Zde musím zdůraznit že toto téma zdaleka není jednoduché. Jistě souhlasím s tím, že takové systémy jsou složité. Jak jsem již řekl, musíme vzít v úvahu možné omezení koncentrace práv, řešení otázek přidělování a opatření na ochranu drobného rybolovu a musíme tuto záležitost řešit postupně.
<P>
V krátkodobém výhledu musíme zjistit víc, musíme určit nejlepší postupy a musíme zkoumat, zda systémy řízení na základě rybolovných práv v některých členských státech fungovaly úspěšně, a posoudit zkušenosti třetích zemí.
<P>
To vše bude jistě důležitou otázkou v diskusi v rámci příští reformy. Rozhodně se těším na přínos ze strany Výboru pro rybolov v této věci. Poznamenal jsem si všechny připomínky poslanců, kteří k tomuto tématu vystoupili.
<SPEAKER ID="325" NAME="Elspeth Attwooll">
zpravodajka. - Paní předsedající, nemohu říci, že by mě odpověď pana komisaře zcela uklidnila, protože se mi zdálo, že při svém vystoupení vlastně upřednostňoval jednu konkrétní formu řízení na základě rybolovných práv, zatímco zpráva usiluje o přezkum všech jednotlivých druhů, který by posoudil jejich výhody a nevýhody.
<P>
Myslím, že jsme se všichni shodli na to, že společná rybářská politika potřebuje reformu. Noviny v mém volebním obvodu, které převzaly tiskovou zprávu Evropského parlamentu o mé zprávě, uvádějí, že jsem v otázce reformy společné rybářské politiky opatrná. To jistě není pravda, má-li to znamenat, že mám jakékoli pochyby o potřebě reformy. Jsem opatrná jako asi my všichni, protože si chci být jista, že reforma jde správným směrem.
<P>
Při přípravě zprávy mě například napadlo, že je třeba se ptát, jak jsou jednotlivé způsoby definování rozsahu práva rybolovu vzájemně slučitelné. Nabyla jsem dojmu, že zatímco kvóty a omezení výkonu se dobře slučují s omezením teritoriálním, vzájemně se první dva způsoby dobře nekombinují. To mě pak vedlo k tomu, že jsem si uvědomila, že ačkoli se zpráva o řízení na základě rybolovných práv může na první pohled jevit jako technická, týká se její téma samé podstaty společné rybářské politiky.
<P>
Jakkoli obecně podporuji směr současné reformy, doufám, že by diskuse mohla podnítit ještě radikálnější posouzení námi využívaných nástrojů, abychom dosáhli co nejlepší rovnováhy mezi zlepšováním obživy osob provozujících rybolov, zajištěním udržitelné mořské ekologie chránící populace ryb a udržením životaschopnosti na rybolovu závislých komunit. Nechtěla bych si myslet, že před důkladnou studií byla již přijata určitá rozhodnutí ohledně způsobů, jakými se má dojít k nejlepší rovnováze.
<SPEAKER ID="326" NAME="Předsedající">
Rozprava je ukončena. Hlasování se bude konat zítra, ve čtvrtek.
