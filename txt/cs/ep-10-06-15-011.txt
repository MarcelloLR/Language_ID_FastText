<CHAPTER ID="011">
Doba vyhrazená pro otázky předsedovi Komise
<SPEAKER ID="386" NAME="Předseda">
Dalším bodem je doba vyhrazená pro otázky předsedovi Komise.
<SPEAKER ID="387" NAME="Manfred Weber" LANGUAGE="DE">
Pane předsedo, pane Barroso, dámy a pánové, na svém dnešním zasedání schválila Komise novou dohodu SWIFT, a to velkou většinou či dokonce jednomyslně.
<P>
Chtěl bych se zeptat předsedy Komise - neboť jsem si jist, že si je vědom toho, že mnoho našich občanů se zajímá o předávané údaje -, kde pozoruje výrazný pokrok a jak přesvědčíme naše občany o nezbytnosti této dohody.
<SPEAKER ID="388" NAME="José Manuel Barroso">
předseda Komise. - Je pravda, že revidovaný návrh dohody dnes Komise jednomyslně schválila. Jsme přesvědčeni, že je naprosto v souladu se zárukami ochrany soukromí a ochrany osobních údajů. Zajišťuje zásadu nezbytnosti a přiměřenosti a její účel je přísně omezen na prevenci, vyšetřování, odhalování či trestní stíhání terorismu a financování terorismu.
<P>
Dohoda ve schváleném znění respektuje základní práva a zachovává zásady uznávané především v Listině základních práv. Dohoda zajišťuje významné zabezpečení údajů zpracovávaných poskytovatelem. Zajišťuje rovněž transparentní používání údajů a dostupný způsob domáhání se soudní nápravy.
<P>
Komise se proto domnívá, že tento návrh je slučitelný s respektováním základních práv a poskytne odpovídající odpovědi na obavy Parlamentu, které zazněly v reakci na odhlasování usnesení o prozatímní páté dohodě v březnu 2010.
<SPEAKER ID="389" NAME="Manfred Weber" LANGUAGE="DE">
Pane předsedo, mám jen stručnou doplňující otázku. Týká se obsahu dohody, o níž jste právě hovořil. Chtěl bych zopakovat svoji předchozí otázku. Jaké důsledky má tato dohoda pro transatlantické vztahy? Jak důležitá je pro ostatní aktuální témata, o kterých je třeba jednat se Spojenými státy? Kdybyste nám k tomu mohl něco říci, uvítal bych to.
<SPEAKER ID="390" NAME="José Manuel Barroso">
předseda Komise. - Je to skutečně velmi důležité. Mohu vám říci, že naši američtí partneři to v současných jednáních s Evropskou unií považují pravděpodobně za jednu ze svých hlavních priorit, ne-li za tu nejhlavnější. Tato dohoda je pro vztahy Evropské unie se Spojenými státy klíčová. Americká vláda už od 1. ledna 2010 nedostává významné množství dat, které měla dříve k dispozici, což jí způsobuje problémy v programu. A proto si myslíme, že i toto bychom měli řešit, a mít přitom na paměti důležitost transatlantických vztahů. Tyto transatlantické vztahy jsou samozřejmě navýsost důležité, ale to neznamená, že bychom měli upustit od svých zásad ohledně soukromí a ochrany údajů.
<P>
Zároveň si myslím, že jsme nyní dosáhli opravdu velice dobré dohody a že paní komisařka Malmströmová odvedla velmi důležitou práci. Také si myslím, že i z širšího politického hlediska je důležité, že v této věci dospíváme s našimi americkými partnery k dohodě.
<SPEAKER ID="391" NAME="Martin Schulz" LANGUAGE="DE">
Pane předsedo, pane Barroso, navážu na otázky, které položil můj kolega pan Weber: informovala paní komisařka Malmströmová kolegium o tom, že současný stav jednání vyvolává v této sněmovně velké obavy?
<P>
Je si Komise vědoma toho, že její dnešní rozhodnutí Parlament rozhodně nepovažuje za dostatečný pokrok? Uvědomujete si, pane předsedo, že to, co jste dnes přijali, pokud to bude prováděno tímto způsobem, povede k tomu, že lidé budou zaměstnáváni soukromými společnostmi, jako je například Swift, které mají větší práva kontroly než úředníci Evropské unie? Vysvětlila vám to paní Malmströmová? Pokud ano, tak jak jste mohli takto rozhodnout? Pokud ne, proč vás o tom paní Malmströmová neinformovala?
<SPEAKER ID="392" NAME="José Manuel Barroso">
předseda Komise. - Kolegium samozřejmě bylo komisařkou odpovědnou za průběh jednání průběžně informováno. Právě dnes nám paní komisařka Malmströmová oznámila konečný výsledek těchto jednání. A víc než to, sdělila nám, že s mnohými z vás v Evropském parlamentu vedla velmi intenzivní dialog. Jsme si dobře vědomi obav vyjádřených tímto Parlamentem, a paní komisařka mi řekla, že o průběhu jednání Parlament pravidelně informovala.
<P>
Komise svoji úlohu při jednání splnila a nyní je na Evropském parlamentu, zda vyjednanou dohodu přijme, či nikoli. Vřele vám doporučuji, abyste tak učinili, protože je to důležité i pro bezpečnost evropských občanů. Máme za to, že jsme v oblasti základních práv a ochrany údajů dosáhli potřebné míry ochrany, ale jedná se pochopitelně o velice citlivou otázku. Jsme přesvědčeni, že práva tohoto Parlamentu byla plně vzata na vědomí, ale museli jsme vyjednávat jménem Evropské unie, a jak jsem vám řekl, dnešní rozhodnutí Komise bylo jednomyslné.
<SPEAKER ID="393" NAME="Martin Schulz" LANGUAGE="DE">
Pane předsedo, pane Barroso, děkuji vám za popis vaší rozpravy. Ale to nebyla odpověď na moji otázku. Pokusím se proto, abych byl tentokrát přesnější, a žádám vás, abyste prosím odpověděl velmi přesně.
<P>
Řekla vám paní Malmströmová při rozpravě v Komisi, předtím než kolegium přijalo své rozhodnutí, že hrozilo nebezpečí, že znění, které nyní předkládáte jako dohodu, bude Parlamentem odmítnuto? Nebo vám paní Malmströmová řekla: "S tímto zněním získáme parlamentní většinu"? Dovolte mi, abych velmi přesně zopakoval svoji otázku. Řekla paní Malmströmová, že "pro toto znění získáme parlamentní většinu", nebo řekla, že "není jisté, zda s tímto zněním získáme parlamentní většinu"? Byl bych velmi rád, kdybyste odpověděl přesně.
<SPEAKER ID="394" NAME="José Manuel Barroso">
předseda Komise. - Komisařka Malmströmová nemůže předvídat, jak bude Parlament hlasovat. Toho si je velmi dobře vědoma.
<P>
Vaše otázka zněla, zda mně nebo kolegiu paní Malmströmová řekla, jak bude Evropský parlament hlasovat nebo reagovat, zda bude hlasovat "ano", nebo "ne".
<P>
Samozřejmě doufá, že Parlament bude pro. Pokud by tomu tak nebylo, jednání by jménem Komise neuzavřela. Poté co Parlament před několika měsíci hlasoval "ne", jsme v rámci Komise vedli důležitou diskusi. Několikrát jsem také mluvil s paní komisařkou Malmströmovou. Jsme si vědomi toho, a ona sama si je toho vědoma velmi dobře, protože stykům s Parlamentem věnovala hodně času, že ohledně této dohody mohou být vzneseny určité námitky, ale nepředjímáme, jak bude Evropský parlament hlasovat. Toto vám nyní mohu říci. Nemohla mi říci výsledek, ale sdělila mi, že s Parlamentem stále konzultuje. Zatím není dohodnuto, kdy se o této navrhované dohodě bude hlasovat.
<P>
To je vše, co vám při svém nejlepším vědomí mohu říci o informacích, které mně nebo kolegiu odpovědná komisařka poskytla.
<SPEAKER ID="395" NAME="Guy Verhofstadt" LANGUAGE="FR">
Pane předsedo, ujišťuji vás, že nebudu klást otázky týkající se Swift - o tom budeme mluvit později -, ale včera se na vrcholné schůzce sešli paní Merkelová a pan Sarkozy. Rozhodli se pro přístup prosazující hospodářskou správu v Evropské unii, nikoli v eurozóně. Osobně se domnívám, že to není příliš vhodné rozhodnutí, protože zde nejde o to stavět eurozónu proti Evropské unii. Potřebujeme hospodářskou správu v Evropské unii a potřebujeme hospodářskou správu v eurozóně - potřebujeme ji v obou případech. Kromě toho ji v eurozóně potřebujeme dokonce ještě více než v Evropské unii, kvůli jednotné měně.
<P>
Moje otázka na pana Barrosa je následující: co si o tom myslíte? Souhlasíte s námi, že potřebujeme hospodářskou správu stejně tak v eurozóně jako v Evropské unii? Za druhé máme za to, že na tuto hospodářskou správu musí dohlížet Komise. Není možné, aby Rada, která zasedá čtyřikrát do roka, zajišťovala fungování hospodářské správy v Evropě se všemi problémy, které máme. Je nyní na Komisi, aby obsadila sedadlo řidiče. Také bych chtěl vědět, jaký k tomu má postoj.
<SPEAKER ID="396" NAME="José Manuel Barroso" LANGUAGE="FR">
Pane předsedo, pane Verhofstadte, samozřejmě pokud jde o pravomoci, které již byly Evropské unii poskytnuty, je Komise ekonomickou vládou Evropy. To je jediné řešení, které je v souladu se Smlouvou. Pokud jde o obchod, hospodářskou soutěž a velmi podstatnou část pravomocí týkajících se kontroly rozpočtu, je to Komise, a považuji za nutné toto občas připomenout těm z našich vlád, které Smlouvy řádně nečetly.
<P>
Nicméně Komise sama nemůže tento úkol splnit. Musíme pracovat ve shodě s Radou, která má některé velmi důležité pravomoci, a také s Evropskou radou, která určuje obecný směr a dává Unii podnět k činnosti. Souhlasím také s vaším prvním prohlášením. Ve skutečnosti máme řešení pro eurozónu a pro celou Evropskou unii. Stačí si přečíst článek 136. Článek 136 Lisabonské smlouvy nám nyní poskytuje mnohem více množností přicházet s návrhy pro eurozónu, protože to skutečně má v rámci eurozóny zvláštní význam. Více povinností také znamená více práv, a to nejen pro ty, kdo mají společnou měnu, ale i pro Evropskou unii jako celek. Proto doufám, že hospodářská správa Evropské unie bude posilována, ale vždy v souladu s duchem Smlouvy a metodou Společenství.
<SPEAKER ID="397" NAME="Guy Verhofstadt" LANGUAGE="FR">
Pane předsedo, k první zkoušce dojde nepochybně ve čtvrtek, kdy máme rozhodovat o Evropě 2020. Doufám, pane Barroso, že v žádném případě nebude strategii Evropa 2020 sledovat a řídit Rada. Musí se toho ujmout Komise, protože jsem nikdy nezažil, aby se hlavy států nebo předsedové vlád vzájemně trestali a kritizovali. To se mezi sobě rovnými neděje, a proto se domnívám, že Komise musí obhájit své postavení v souvislosti se strategií Evropa 2020 a v rámci pracovní skupiny, v jejímž čele v současné době stojí pan Van Rompuy.
<SPEAKER ID="398" NAME="José Manuel Barroso" LANGUAGE="FR">
Pane předsedo, pane Verhofstadte, vy sám jste byl členem Evropské rady a Evropskou radu dobře znáte. Evropská rada je samozřejmě velmi významný orgán, ale nemůže se zabývat mikrořízením hospodářské politiky. To by byla zásadní chyba.
<P>
Nejenže by to odporovalo duchu Smluv, ale byla by to zásadní chyba. Evropská rada samozřejmě určuje směr a dává podnět - to je stanoveno v článku 16 Smlouvy -, ale poté je na různých orgánech, na Komisi v rámci jejích pravomocí, a také na Radě a jejích různých skupinách, aby prověřovaly provádění politik.
<P>
Velmi rád vám oznamuji, že Komise je odhodlána plně se podílet na sledování celého průběhu strategie 2020. Nyní očekáváme, že naše členské státy tuto strategii podpoří. Povzbuzují mě diskuse, které doposud proběhly. Rovněž očekávám podporu ze strany Evropského parlamentu. Stanoviska přijatá tímto Parlamentem jsou pro mě velkým povzbuzením a mohu vám oznámit, že Komise je připravena plnit svou úlohu v plném rozsahu.
<P>
Na závěr bych vám rád, pane předsedo, co nejsrdečněji poděkoval za velmi jasný postoj, který zaujaly čtyři hlavní skupiny této sněmovny na tiskové konferenci, hájící postup Společenství a respekt k duchu Lisabonské smlouvy.
<SPEAKER ID="399" NAME="Rebecca Harms" LANGUAGE="DE">
Pane předsedo, pane Barroso, změním téma: Mexický záliv. Deepwater Horizon je, domnívám se, jméno, které nutí lidi po celém světě, aby se zamysleli nad tím, kde leží meze růstu, jak omezit plýtvání ropou a kam až sahají možnosti člověka a techniky. V této souvislosti bych ráda věděla, pane Barroso, jak Komise hodlá zakázat - preventivně - plánovanou těžbu ropy a plynu v Severním a Arktickém moři v oblastech, za které nese Evropská unie odpovědnost. To je věc, kterou je ještě možno rozhodnout.
<P>
Za druhé bych ráda věděla, zda se skutečně domníváte, že předpisy, které v Evropské unii platí pro těžbu ropy a plynu, nás ochrání před opakováním těchto katastrof v oblastech, kde neseme odpovědnost.
<SPEAKER ID="400" NAME="José Manuel Barroso">
předseda Komise. - Zatím neznáme příčiny nehody ve Spojených státech, neboť vyšetřování stále ještě probíhá. Je důležité vědět, zda příčiny byly především technického rázu nebo souvisí s nedostatky v regulačním rámci nebo s nedodržováním předpisů v rámci odvětví. Proto je příliš brzy na to poskytnout důkaz o tom, co se může nebo co by se mohlo stát v Evropě.
<P>
I když v Evropě se ropa netěží v tak extrémních podmínkách jako v Mexickém zálivu, musíme se také zabývat možností, že u našeho pobřeží může dojít k nehodě. Technika vrtů je obdobná, i když vody v Severním moři jsou mnohem mělčí.
<P>
Komise vývoj pozorně sleduje. Komisař Oettinger již svolal v květnu schůzku velkých ropných společností působících ve vodách EU, abychom si udělali přesnou představu o situaci v Evropě a získali z tohoto odvětví záruky o stávající úrovni bezpečnosti.
<P>
Komise spolupracuje s členskými státy na zajištění důkladné prevence a na přípravě systémů pro zvládání mimořádných událostí s cílem ochránit evropské občany a životní prostředí.
<SPEAKER ID="401" NAME="Rebecca Harms" LANGUAGE="DE">
Pane předsedo, chtěla bych vás požádat, abyste ještě jednou řekl, zda považujete směrnici o odpovědnosti za životní prostředí pro podmořskou těžbu ropy a zemního plynu za dostatečnou. Chtěla bych vědět, zda podle vás jsou nejednotné, relativně nízké horní limity odpovědnosti skutečně tím, co potřebujeme, vzhledem ke katastrofě v Mexickém zálivu. Ráda bych také věděla, zda jednáte o naléhavých zlepšeních při provádění technických kontrol na základnách. Opravdu si myslíte, že životní prostředí a klimatické podmínky v Arktickém moři jsou dostatečně příznivé pro lidi a techniku, abychom tam rovněž podstoupili rizika podmořského dobývání ropy? Možná není zdaleka tak hluboké jako v Mexickém zálivu, ale podmínky jsou tvrdé.
<SPEAKER ID="402" NAME="José Manuel Barroso">
předseda Komise. - Ano, máte pravdu. Za prvé máme právní předpisy. Máme závazné nové normy a požadavky platné pro podmořská vrtná a těžební ropná zařízení, pokud jde o normy pro vybavení, bezpečnost pracovníků, udržitelnost životního prostředí, předcházení mimořádným událostem a připravenost. Kromě toho členské státy přijaly rozsáhlé vnitrostátní právní předpisy k udržení vysoké míry bezpečnosti činností na mořích v Evropě.
<P>
Za druhé máme krizový informační systém připravený bojovat s katastrofami způsobenými únikem ropy z tankerů nebo vrtů a těžebních zařízení. Tento systém zahrnuje soubor nástrojů řízený Evropskou agenturou pro námořní bezpečnost, který má předcházet znečištění a reagovat na znečištění.
<P>
Za třetí je zde mechanismus civilní ochrany Společenství, který může reagovat na jakoukoli závažnou krizovou situaci. Pokud jde o vaši konkrétní poznámku týkající se právní odpovědnosti, většina evropských právních předpisů k zajištění bezpečnosti a ochrany životního prostředí není zaměřena na konkrétní odvětví, ale vidíme, že tyto právní předpisy lze uplatnit na všechna důležitá hospodářská odvětví. Právní předpisy EU stanoví minimální bezpečnostní normy, které se jednotlivé členské státy musí snažit dodržet prostřednictvím svých právních předpisů. To je v souladu se zásadou subsidiarity.
<SPEAKER ID="403" NAME="Timothy Kirkhope">
jménem skupiny ECR. - Dovolte mi, abych se jen na chvíli vrátil ke vztahům mezi EU a USA a vyjádřil své potěšení nad tím, že já a moje skupina - moje skupina je v této souvislosti velice významná - se dozvídáme o pokroku dosaženém ohledně tzv. dohody SWIFT, na níž jsme se značnou měrou podíleli.
<P>
Mohu požádat pana předsedu Barrosa, aby nám případně řekl, jaké užitečné poznatky v souvislosti s dohodou SWIFT si Komise odnesla, neboť je můžeme úspěšně a užitečně uplatnit při přípravě velmi důležitých dohod týkajících se údajů jmenné evidence cestujících? Těmto dohodám je třeba věnovat pozornost, nyní především dohodě se Spojenými státy, ale také dohodě s Kanadou a Austrálií.
<SPEAKER ID="404" NAME="José Manuel Barroso">
předseda Komise. - Na vyvozování veškerých ponaučení je pravděpodobně ještě příliš brzy, protože jsme tento proces dosud nedokončili.
<P>
Velmi se těším na dokončení procesu v dobrém souladu s Evropským parlamentem, protože se při tom bez vaší podpory neobejdeme. To je, upřímně řečeno, důležité.
<P>
Jsou zde dvě základní otázky.
<P>
Jednou je otázka bezpečnosti s ohledem na základní práva a ochranu údajů. Zabýváme se tím a domníváme se, že tato dohoda ve své současné podobě reaguje na obavy vyjádřené Parlamentem po prvním hlasování.
<P>
Je zde také ještě další obecnější otázka, na kterou jste, pane Kirkhope, upozornil, a já vám za to děkuji. Je to důležitost vztahů se Spojenými státy. USA jsou jedním z našich nejvýznamnějších partnerů, ne-li tím nejdůležitějším, a mám tedy za to, že bychom se také měli pokusit politicky dospět k nějaké dohodě.
<P>
Byl zde viceprezident Biden a - řekněme - horoval pro význam transatlantických vztahů i v této oblasti. Komise nedoporučí hlasování, pokud nebudeme přesvědčeni o tom, že je to v zájmu evropských občanů. To chci zdůraznit. Je to rovněž v zájmu naší bezpečnosti. Zároveň bychom si dohodu přáli uzavřít na znamení našeho závazku k velmi důležitému vztahu s naším nejdůležitějším partnerem.
<SPEAKER ID="405" NAME="Timothy Kirkhope">
jménem skupiny ECR. - S tím plně souhlasím. Myslím si, že vystupování Evropského parlamentu v této věci, zejména v poslední době, je dobrým příkladem demokracie pro všechny. Moje doplňující otázka se týká sdílení nákladů na boj proti terorismu mezi Spojenými státy a Evropskou unií. Nedomnívá se pan předseda, že dohody, o nichž jsme jednali, kladou příliš velkou zátěž na Spojené státy, a nám na rozdíl od toho umožňují, pokud jde o boj proti terorismu, buď přijmout zátěž, nebo sdílet úkoly a zdroje?
<SPEAKER ID="406" NAME="José Manuel Barroso">
předseda Komise. - Myslím, že to je důležitá otázka. Ve skutečnosti nám Američané při rozhovoru řekli, že jsou připraveni nás podpořit, budeme-li chtít zavést podobný systém na evropské úrovni. Toto rozhodnutí musíme učinit zde v Evropě.
<P>
Touto dohodou souhlasíme s poskytováním některých údajů americkým orgánům na základě přísných podmínek, ale mohli bychom také uvažovat o tom, co bychom mohli dělat lépe mezi sebou. Američané nám oznámili, že jsou připraveni nám pomoci technicky, protože mají v této oblasti větší investice, než máme my. Domnívám se, že by to mohlo být něco do budoucna, protože jsem přesvědčen, že na boji proti terorismu se musíme podílet všichni. Bylo by velkou chybou myslet si, že boj proti terorismu je povinností Američanů a že my je jen podporujeme. Je naší společnou odpovědností bojovat proti terorismu a chránit bezpečnost všech našich občanů.
<SPEAKER ID="407" NAME="Gabriele Zimmer" LANGUAGE="DE">
Pane předsedo, Evropský parlament dnes přijal zprávu pana Cashmana o dosahování rozvojových cílů tisíciletí. Jedním z našich hlavních vzkazů pro Komisi, pro vás, je to, že přirozeně chceme udělat vše, co je v našich silách, abychom spojili všechny zdroje EU s cílem dosáhnout rozvojových cílů tisíciletí do roku 2015.
<P>
Zatím však EU a její členské státy své povinnosti neplnily. K dosažení samotných rozvojových cílů tisíciletí existuje v přijatých závazcích schodek ve výši 20 miliard EUR. Proto by mě zajímalo, co hodláte dělat - zejména s ohledem na nadcházející zasedání Rady -, abyste připomněli členským státům především jejich závazky a vyvinuli tlak na EU, aby na konferenci OSN v září nastínila jasnou a ucelenou představu, a nedovolila jednotlivým členským státům opakovaně se vyhýbat svým povinnostem - vzhledem k narůstající krizi a v době, kdy 1 miliarda lidí žije v chudobě a hladoví.
<SPEAKER ID="408" NAME="José Manuel Barroso">
předseda Komise. - Pane předsedo, plně sdílím obavu, kterou vaše otázka vyjadřuje. Dnes skutečně hrozí nebezpečí, že vzhledem k rozpočtovým omezením v některých členských státech nebudou některé závazky dodržovány.
<P>
Před několika dny jednala Komise v Addis Abebě s Komisí Africké unie a jednou z věcí, o nichž se naši partneři v Africe zmínili, bylo, že někdy mají pocit, že závazky nejsou dodržovány. Je to tedy otázka důvěryhodnosti a odpovědnosti, a to i na naší straně.
<P>
Komise bude tedy nepochybně obhajovat dodržování přijatých závazků, například závazků přijatých v rámci financování rychlého zahájení boje proti změně klimatu. Mám v úmyslu zúčastnit se akce na vysoké úrovni v New Yorku. Právě dnes jsem obdržel dopis od generálního tajemníka Ban Ki-moona, který zdůraznil důležitost této agendy, a my jeho obavy plně sdílíme.
<P>
Nadnesu tento problém nejen na zasedání Evropské rady tento týden, ale také na informačních schůzkách skupin G20 a G8 týden nato v Kanadě. Takže se i nadále v této oblasti velice angažujeme.
<P>
Před několika lety jsem se zúčastnil summitu skupiny G8 v Gleneagles a realita je opravdu taková, že ty nejvyspělejší země dosud nesplnily všechno, k čemu se zavázaly.
<SPEAKER ID="409" NAME="Gabriele Zimmer" LANGUAGE="DE">
Pane předsedo, ani v nejmenším nepochybuji, že v uplynulých letech Komise opakovaně přicházela s podněty právě v souvislosti s těmito úkoly rozvojové politiky. Pro mě je otázkou, co Komise podnikla k vytvoření struktur, zdrojů a podmínek pro provádění například dvanáctibodového plánu vypracovaného Komisí, a to především komisařem Piebalgsem. Jinými slovy, co sama Komise dělá, aby byly vytvořeny podmínky pro soudržnost politik? Proč například tak závažné věci, jako je úsilí o naplnění rozvojových cílů tisíciletí, nemají žádnou úlohu ve strategii Evropa 2020?
<SPEAKER ID="410" NAME="José Manuel Barroso">
předseda Komise. - Komise plní svou úlohu prostřednictvím rozpočtu Společenství. V praxi jsme při několika příležitostech navrhli dodatečné finanční prostředky pro členské státy. Vzpomínám si například, že na zasedání skupiny G8 v Japonsku jsem navrhl další 1 miliardu EUR na podporu rozvoje venkova v Africe a v dalších rozvojových částech světa, která by se čerpala z nevyužitých prostředků.
<P>
Abychom nyní splnili všechny závazky z evropské strany, musí většina prostředků pocházet z národních rozpočtů. V současném rámci při současném finančním výhledu nemůžeme být o mnoho pružnější. Takže to je to, co děláme - hovoříme s našimi členskými státy, abychom mohli skutečně dostát svým předchozím závazkům.
<SPEAKER ID="411" NAME="Niki Tzavela" LANGUAGE="EL">
Pane předsedo, navážu otázkou na růst vzhledem ke čtvrtečnímu summitu Rady. Současná hospodářská krize a hrozící propad v Evropě je nutno řešit především zvýšením investic. Hlavní starost proto je zajistit finanční prostředky.
<P>
Moje otázka zní: uvažujete jako vedoucí politický představitel hospodářského rozvoje v Evropě a Komise jako orgánu o přezkoumání možnosti vydat evropské dluhopisy za účelem financování významných evropských rozvojových investic, jako jsou například celoevropské vysokorychlostní dálnice, evropský výzkum změny klimatu, e-zdravotnictví, celoevropský navigační systém nebo rozsáhlé investice do energetiky, jako jsou terminály LNG v evropském Středomoří, jinými slovy velké celoevropské investiční projekty, které budou financovány vydáním dluhopisů?
<SPEAKER ID="412" NAME="José Manuel Barroso">
předseda Komise. - Doufáme, že tyto otázky budou řešeny v příštím finančním výhledu. Skutečně již v programu Evropa 2020 se všemožně snažíme, aby se tato vzájemná propojení stala prioritou pro budoucí financování na evropské úrovni, ať v energetice, dopravě nebo v jiných formách nehmotného připojení, jako je například digitální agenda.
<P>
To je opravdu jedno z odvětví, kde je podle nás přidaná hodnota, kde jedno euro vynaložené na evropské úrovni má větší smysl než euro vynaložené na národní úrovni, protože tento druh investic má z evropského hlediska odůvodnění.
<P>
Způsob financování těchto věcí je nutno samozřejmě projednat s členskými státy. V této době je velice těžké jednat s našimi členskými státy o rozpočtech, ale věříme, že dokážeme uvést přesvědčivý argument pro silnější propojení na evropské úrovni.
<SPEAKER ID="413" NAME="Niki Tzavela" LANGUAGE="EL">
Pane předsedo, nemyslím, že jsem dostal odpověď na svoji otázku. Domníváte se, že můžeme řešit riziko recese přijetím okamžitých celoevropských koordinovaných opatření, vydáním evropských dluhopisů?
<P>
Nezapomínejte, že musíme čelit obrovskému konkurenčnímu světovému trhu v Indii, Číně a USA. Bude Evropa reagovat velkými investicemi v celoevropském měřítku? Budou tyto investice financovány prostřednictvím evropských dluhopisů? Co máte v úmyslu?
<SPEAKER ID="414" NAME="José Manuel Barroso">
předseda Komise. - Upřímně řečeno, nemyslím si, že mezi všemi členskými státy dnes panuje otevřenost, aby bylo možno uvažovat o evropských dluhopisech pro tento druh výdajů. Zcela nedávno jsme přijali velice důležitý, ambiciózní program, pokud jde o mechanismus či nástroj na pomoc zemím, které se potýkají se zadlužením. Je to vlastně určitý závazek, který členské státy přijímají vůči finančním trhům, a domnívám se, že bude mimořádně obtížné získat v této době od členských států souhlas s vydáváním evropských dluhopisů pro tento druh projektů. Domnívám se však, že existují určité možnosti, jak využít jiných mechanismů. Ve svém programu jsem hovořil například o určitém partnerství veřejného a soukromého sektoru, hovořil jsem o lepším zapojení Evropské investiční banky, velmi otevřeně zkoumáme všechny možnosti financování těchto velice důležitých projektů. Pokud však ode mne chcete slyšet upřímnou odpověď, říkám, že by bylo obtížné, ne-li nemožné, získat nyní evropské dluhopisy na tento konkrétní účel.
<SPEAKER ID="415" NAME="Diane Dodds" AFFILIATION="NI">
Pane předsedo Barroso, vždy jste byl zastáncem Severního Irska a podporoval jste významný pokrok, kterého bylo dosaženo při vytváření stabilní a mírové budoucnosti pro naše občany. Ve zprávě vaší pracovní skupiny jste uvedl, že vy a Komise podporujete místní decentralizovanou správu a její činnost při zajišťování mírové a prosperující budoucnosti obyvatel Severního Irska.
<P>
V této době hospodářských turbulencí je zemědělsko-potravinářský průmysl v Severním Irsku jedním z nejdůležitějších odvětví hospodářství. Tato velmi důležitá činnost by mohla být narušena navrhovanými postihy za údajné porušení režimu jednotné platby na zemědělský podnik, které zjistili auditoři Komise.
<P>
Pane Barroso, souhlasíte s tím, že navrhované postihy Ministerstva pro zemědělství a rozvoj venkova Severního Irska za porušení režimu jednotné platby na zemědělský podnik v letech 2004 až 2006 jsou nepřiměřené s ohledem na skutečné ohrožení režimu? Souhlasíte s tím, že vy a Generální ředitelství pro zemědělství a rozvoj venkova znovu přezkoumáte návrh na pětiprocentní paušální snížení, vzhledem k tomu, že ministerstvo v Severním Irsku podniká kroky k nápravě ve snaze zajistit přesné dodržování režimů a že finanční prostředky byly již vráceny v souladu s původními požadavky?
<SPEAKER ID="416" NAME="José Manuel Barroso">
předseda Komise. - Děkuji vám za vyjádření, co se týče podpory, kterou Komise poskytuje Severnímu Irsku. Vývoj v Severním Irsku nám opravdu dělá radost a podporujeme ho. Komise do tohoto procesu značně investovala. Pamatuji si také na svou návštěvu v Severním Irsku a budu v návštěvách pokračovat.
<P>
O problému s režimem jednotné platby na zemědělský podnik, o němž jste se zmínila, vím. Komisař Cioloş nastínil náš postoj k této věci, ale dovolte mi, abych velmi jednoznačně prohlásil, že postup schválení účetní závěrky je správní záležitost. Dotčený členský stát má plnou možnost vyjádřit svoje stanovisko, ale rozhodující je nezávislost tohoto procesu.
<P>
Komise nemá možnost vlastního rozhodování o úrovni oprav, které se řídí podle stanovených zásad, což všem členským státům zajišťuje rovné zacházení. Jsem si jist, že se všichni zde v Parlamentu shodnete na tom, že je zapotřebí z hlediska odpovědnosti dodržovat naše pravidla v plném rozsahu. To je mimořádně důležité. Právě včera jsem měl zajímavou schůzku trvající několik hodin s Komisí a Účetním dvorem a chci vám říci, že ačkoliv Severní Irsko má moji velkou podporu, musíme přísně dodržovat všechna pravidla, pokud jde o odpovědnost.
<SPEAKER ID="417" NAME="Diane Dodds" AFFILIATION="NI">
V této souvislosti mi ještě věnujte svůj čas na jednu doplňující otázku.
<P>
V Severním Irsku panuje určitá obava, že skutečná sazba snížení byla uložena na základě velmi nízké úrovně sporadických kontrol.
<P>
Byla bych panu předsedovi vděčná, kdyby zajistil, aby Komise důkladně posoudila aktuálně platné postupy s cílem řádně uplatňovat daný režim.
<SPEAKER ID="418" NAME="José Manuel Barroso">
předseda Komise. - Samozřejmě vám mohu ze strany Komise poskytnout veškeré záruky, že budeme usilovat o řádné uplatňování režimu.
<P>
Ale ještě jednou, postup schválení účetní uzávěrky je úvodní proces, který zahrnuje několik kroků zajišťujících právo členských států na obhajobu a rovněž možnost dohodovacího řízení prostřednictvím nezávislého subjektu. A nyní se do toho musíme se vší vážností a objektivním způsobem zapojit.
<SPEAKER ID="419" NAME="Corien Wortmann-Kool" AFFILIATION="PPE">
(NL) Pane předsedo Barroso, právě jste jasně prohlásil, že Evropská komise je ekonomickou vládou Evropy. V době, kdy se však snažíme posílit hospodářskou správu, potřebujeme, aby metoda Společenství byla více vidět. Stojíme pevně při vás, ale v kruzích Rady se objevují úvahy mířící spíše k metodě mezivládní, i s ohledem na Pakt o stabilitě a růstu.
<P>
Jaké jsou klíčové prvky, pokud jde o pracovní skupinu a její výsledky, které by podle vás měly být zahrnuty do těchto závěrů v zájmu dosažení silnější hospodářské správy a posílení Paktu o stabilitě a růstu metodou Společenství? Mohl byste některé z těchto prvků uvést? To by bylo pro veřejnou diskusi velmi užitečné.
<SPEAKER ID="420" NAME="José Manuel Barroso">
předseda Komise. - Pracovní skupina byla vytvořena v konkrétním kontextu podpory pro Řecko, a jak víte, Komise se zapojuje do pracovní skupiny naprosto konstruktivně a loajálně. Pracovní skupina byla vlastně zřízena předsedou Evropské rady ve spolupráci s Komisí. Komise se účastní činnosti pracovní skupiny a jsem spokojený, jakým způsobem práce v rámci pracovní skupiny postupují. Začíná se rýsovat shoda ohledně kroků směřujících k hospodářské koordinaci v Evropě a většina těchto kroků je plně v souladu s návrhy obsaženými v našem sdělení ze dne 12. května. Takže mohu říci, že tato pracovní skupina plní důležitý úkol, protože řešila důležité otázky, jako je provádění Paktu o stabilitě a růstu a Evropský semestr. Těším se na zprávu předsedy Evropské rady pro Evropskou radu, která bude předložena ve čtvrtek. Komise se samozřejmě nevzdá svého práva na podnět a předloží další návrhy, přičemž bude vycházet také z rodícího se konsensu v této pracovní skupině.
<SPEAKER ID="421" NAME="Elżbieta Katarzyna Łukacijewska" AFFILIATION="PPE">
(PL) Víme, v jak těžké hospodářské situaci se nacházejí některé členské státy a jaký dopad to má na pocity obyvatel, a to nejen v těchto zemích, a na rozhodnutí přijímaná jednotlivými vládami.
<P>
Nedávno jste, pane Barroso, hovořil o nutnosti bránit jednotu Evropské unie a zachovat integraci EU v rámci 27 členských států. Chtěla bych se zeptat a zjistit, jak tento cíl hodláte bránit v situaci, kdy roste tlak na to, aby se přicházelo s novými metodami, jako je například myšlenka na zřízení Evropského úřadu pro hospodářství, což by vedlo k užší hospodářské spolupráci v eurozóně. Jaké nám můžete poskytnout záruky, že země, které s velkým úsilím překlenují rozdíly v oblasti rozvoje, nebudou odsunuty do druhé ligy Evropské unie?
<SPEAKER ID="422" NAME="José Manuel Barroso">
předseda Komise. - V první řadě jsem několikrát v tomto Parlamentu a při jiných příležitostech uváděl, že jsme proti jakémukoli konkurenčnímu či paralelnímu rozdělení orgánů v Evropské unii.
<P>
Máme jednu Unii, Evropskou unii, s našimi orgány, v současné době s 27 členskými státy a samozřejmě plně respektujeme Smlouvy.
<P>
V současném rámci můžeme pro hospodářskou koordinaci a odstranění překážek dělat více. Máme totiž článek 121 Smlouvy, který jasně uvádí, že hospodářská politika členských států je věcí společného zájmu. Co dělá jeden členský stát, má dopady v jiných členských státech. Článek 121 je implicitní výzvou ke koordinaci ze strany členských států. Máme článek 126, který se zabývá konkrétně rozpočtovými politikami, a článek 136 umožňuje Komisi přijímat podněty na posílení koordinace, a to i v eurozóně, ale v obecném rámci Společenství.
<P>
Je třeba pochopit důležitou věc. Můžeme předkládat některé návrhy pro eurozónu, ale vždy v rámci Evropské unie, eurozónu nepovažujeme za něco odděleného od ostatní Evropské unie. To má podle mě zásadní význam pro úspěch Evropské unie, která je skutečně založena na principu solidarity.
<SPEAKER ID="423" NAME="Sergio Gaetano Cofferati" AFFILIATION="S&amp;D">
(IT) Pane předsedo, dámy a pánové, můj názor na činnost Komise a na samotnou pracovní skupinu v posledních několika měsících se opravdu poněkud liší od názoru pana předsedy Barrosa.
<P>
Mám velmi zřetelný pocit - a chtěl bych, abyste mi dokázali, že se mýlím -, že myšlenka procesu oživení a potřebných úsporných opatření, o jejichž nezbytnosti jsem přesvědčen i já, zcela jednoznačně opanovala prostor, a to i ve sdělovacích prostředcích, ale myšlenka růstu a rozvoje na druhé straně významně oslabila. Hrozí nebezpečí, že Pakt o stabilitě a růstu se stane pouze paktem stability, ne-li ve svých záměrech, pak přinejmenším v ohlášených krocích.
<P>
Domnívám se, že je nezbytné, abychom místo zavádění opatření na podporu růstu začali s vytvořením evropských dluhopisů. Rád bych se od vás dozvěděl, zda zájem o růst je skutečně hlavním zájmem pracovní skupiny, ale co víc, zda je hlavním zájmem Komise.
<SPEAKER ID="424" NAME="José Manuel Barroso">
předseda Komise. - Pracovní skupina byla určena pro hospodářskou správu, a když jsem vyjadřoval celkovou spokojenost s dosavadní prací, odkazoval jsem na to. Samozřejmě že růst je nyní samostatnou otázkou. Růst je pro hospodářství Evropské unie to nejdůležitější. Bez růstu nebudeme schopni poskytnout svým občanům to, co očekávají. Nebudeme schopni udržet naše sociálně tržní hospodářství. Naši občané nebudou moci plně uplatnit svoje možnosti.
<P>
To je přesně cílem strategie EU 2020 - růst, růst a růst. Nejen jakýkoli růst, nýbrž inteligentní růst, udržitelný růst a růst otevřený všem. Jsme samozřejmě přesvědčeni, že k tomu, abychom měli růst, potřebujeme důvěru, a dokud se na finanční trhy v Evropě nevrátí důvěra, nedokážeme dosáhnout oné vyšší úrovně růstu a obnovit potenciál růstu před krizí. Proto je tak důležitá fiskální konsolidace a proto jsou tak důležité reformy, nikoli jako samotný cíl, ale jako prostředek k dosažení vyšších úrovní růstu, a tím zvýšení růstového potenciálu v Evropě.
<SPEAKER ID="425" NAME="Syed Kamall" AFFILIATION="ECR">
Myslím si, že se všichni shodneme na potřebě řádné hospodářské správy. Ale upřímně si přiznejme, k čemu dochází. To, čeho jsme byli svědky, je do očí bijící opovrhování pravidly Paktu o stabilitě a růstu a zapojení do čehosi, co poněkud eufemisticky nazýváme mimobilanční operace a finanční inženýrství.
<P>
Nyní jsem si jist, že se všichni shodujeme v tom, že členské státy EU musí dodržovat zásady zdravé měnové politiky, fiskální zodpovědnosti a poctivého účetnictví. Chápete to však jako příležitost k tomu, aby EU získala pravomoc nad rozpočty členských států, nebo budete řešit skutečný problém zemí, které falšovaly statistiky a nahromadily obrovské rozpočtové schodky, místo abyste se soustředili na zvýšení pravomoci nad rozpočty členských států?
<SPEAKER ID="426" NAME="José Manuel Barroso">
předseda Komise. - Upřímně řečeno, nedívám se na tuto otázku z hlediska boje o kompetence nebo uchopení moci. To není problém. To, co máme dnes, a je to jasné - článek 120 Smlouvy -, je situace, kdy hospodářská politika jednoho členského státu není jen věcí národního zájmu. Pozorovali jsme během této krize, že rozhodnutí přijatá v jedné zemi mají velice přímé vedlejší důsledky pro ostatní země. Tak například je rozumné, aby členské státy při přípravě svého rozpočtu věděly, co dělají také druzí, protože rozhodnutí druhých budou mít vliv na jejich vlastní rozhodnutí.
<P>
Zcela odmítáme - a chci, aby v této věci bylo jasno - zasahovat do svrchované pravomoci našich národních parlamentů. Je velmi důležité toto respektovat, ale má smysl diskutovat o hospodářské politice pro Evropu - a viděli jsme, jak jsme nezávislí -, abychom měli představu o tom, jaké jsou hlavní záměry ostatních ekonomik. To je správné. Jaká je přidaná hodnota společného soužití? To je rozumná linie, kterou Komise navrhuje, a věříme, že nyní se v tomto směru rýsuje shoda.
<SPEAKER ID="427" NAME="Enikő Győri" AFFILIATION="PPE">
(HU) Dámy a pánové, pokračující krize jasně ukázala, že Evropská unie už nemá času nazbyt. Je třeba podniknout okamžité kroky v oblasti hospodářské politiky. Potřebujeme společný postup ve třech oblastech, a to v oblasti hospodářské správy, dlouhodobé strategie růstu a reformy finančních služeb. Navíc je třeba při tom pamatovat na začlenění vyzkoušených a osvědčených společných politik, jako je například společná zemědělská politika nebo politika soudržnosti. A to proto, že Evropa může jen stěží uspět ve světě, jestliže postrádá vnitřní soudržnost a neprodukuje bezpečné potraviny.
<P>
Proto se ptám pana předsedy Komise, zda je odhodlán harmonizovat strategii Evropa 2020 se stávajícími společnými politikami. Chtěla bych se vás jako strážce metody Společenství - za což si vás velice vážím - zeptat, zda chcete zachovat v uvedených třech oblastech politiky EU zásadu, že veškeré změny mohou být prováděny pouze v rámci EU jako jednotného subjektu a s přihlédnutím k zájmům států stojících mimo eurozónu, přičemž nesmí být dotčena vnitřní soudržnost EU.
<SPEAKER ID="428" NAME="José Manuel Barroso">
předseda Komise. - Máte úplnou pravdu, když zdůrazňujete to, co jsem označoval jako holistický přístup k hospodářské politice. Je to chyba a mám za to, že členské státy si toho jsou dnes velmi dobře vědomy.
<P>
Když mluvíme o hospodářské politice v Evropě, jen abychom posoudili Pakt o stabilitě a růstu nebo jen abychom posoudili reformu finančních služeb, všechno se stáčí na růst. K dosažení udržitelného růstu samozřejmě potřebujeme řádnou hospodářskou správu v Evropě, musíme respektovat Pakt o stabilitě a růstu a potřebujeme důvěryhodné zdravé veřejné finance, ale potřebujeme rovněž nový regulační dohled na finančním trhu a musíme investovat do našeho potenciálu růstu. Přesně tím se zabývá strategie EU 2020. Souvisí to s reformou. Proto trvám na tom, že potřebujeme fiskální konsolidaci a strukturální reformu.
<P>
A pochopitelně musíme provádět hospodářské politiky, které jsou pro nás v Evropě tak důležité, zejména pokud jde o hospodářskou a sociální soudržnost - nejen pro 16 nebo 17, neboť doufám, že Estonsko se už brzy připojí k eurozóně - ale pro všech 27 členských států.
<SPEAKER ID="429" NAME="Franz Obermayr" AFFILIATION="NI">
(DE) Pane předsedo, pane Barroso, pan van Rompuy - předseda Rady - chce použít pracovní skupinu, která by rychle vytvořila nová pravidla pro euro, s cílem vyvést EU ze současné krize.
<P>
Pane předsedo Komise, již několikrát jste uváděl článek 121. Zcela správně mluvíte o vzájemné závislosti a o tom, že hospodářská politika se přirozeně netýká pouze jednoho členského státu. Konkrétně se vás, pane Barroso, chci zeptat, do jaké míry připravuje pracovní skupina případné sankce vůči státům, které opakovaně porušují rozpočtová pravidla? Dokáže si Komise představit zrušení dotací EU nebo odejmutí strukturálních fondů? Jaký má Komise názor na myšlenku dočasného odnětí hlasovacích práv jako možného postihu? A konečně, jaký je postoj Komise k požadavku na jednotné pravidlo o konkurzním řízení pro členské státy v platební neschopnosti?
<SPEAKER ID="430" NAME="José Manuel Barroso">
předseda Komise. - Vznesl jste mnoho otázek. V rámci pracovní skupiny a samozřejmě v Komisi se nyní v první řadě zabýváme zkoumáním možnosti posílení Paktu o stabilitě a růstu - bylo to uvedeno již ve sdělení ze dne 12. května -, včetně rozšíření arzenálu pobídek k dodržování předpisů, jak to s oblibou nazývám.
<P>
Jsem přesvědčen, že tyto pobídky k dodržování předpisů mají smysl - někteří lidé mluví o sankcích -, protože potřebujeme, aby tyto nástroje byly věrohodné, a bylo tak možno zajistit dodržování Paktu o stabilitě a růstu. Jak jsme viděli, problém spočíval v tom, že některé členské státy nerespektovaly Smlouvu, kterou samy přijaly a ratifikovaly.
<P>
Jak toho můžeme dosáhnout? Chceme to udělat spravedlivě, nejen trestat ty země, které jsou ve Fondu soudržnosti. Proto hledáme cesty, jak zavést tuto motivaci k dodržování předpisů bez ohledu na to, zda se jedná o země podporované z Fondu soudržnosti, či nikoli. Tuto motivaci k dodržování předpisů je možno posílit několika způsoby, například více preventivně, včetně jejího využití v části Paktu týkající se prevence, nebo více následně, například zvýšenou mírou automatického provádění. Zkoumáme několik způsobů a Komise v této souvislosti předloží některé legislativní návrhy.
<SPEAKER ID="431" NAME="Juan Fernando López Aguilar" AFFILIATION="S&amp;D">
(ES) Pane předsedo, pane Barroso, rád bych si poslechl, jak hovoříte o nezaměstnanosti, když podrobně popisujete cíle pracovní skupiny pro hospodářskou správu, protože jste při mnoha příležitostech označil tuto strategii jako strategii pro inteligentní, udržitelný a všem otevřený růst.
<P>
Kromě toho by měl být především otevřený pro více než 20 milionů Evropanů, kteří se cítí vyloučeni, protože jim v přístupu na trh práce brání nelítostná krize. Je zde více než 20 milionů nezaměstnaných, kteří požadují vysvětlení, když jim říkáme, že hospodářská správa, stabilita a dohled - soubor opatření v oblasti hospodářského a finančního dohledu - se odrazí ve strategii, která je přímo zaměřena na vrácení všech těchto lidí, kteří byli vypuknutím krize osobně postiženi, na pracovní místa, s cílem zvýšit produktivitu práce, a tedy konkurenceschopnost.
<P>
Zejména bych si od vás rád vyslechl, jak se to odrazí na účasti těch členských států EU, které tuto příležitost dostanou. Tato příležitost nesmí být promarněna a musí být relevantní pro stanovení nových pravidel pro světovou hospodářskou správu na nadcházejícím zasedání zemí skupiny G20 v Torontu.
<SPEAKER ID="432" NAME="José Manuel Barroso" LANGUAGE="PT">
To, co řekl pak López Aguilar, považuji za naprosto klíčové. Musíme se na to vše dívat komplexně. Nemůžeme zkoumat pouze některá pravidla správy týkající se Paktu o stabilitě a růstu, musíme přemýšlet také o tom, co můžeme pro růst v rámci Evropy udělat, a to především pro to, aby růst byl udržitelný a podporoval začlenění.
<P>
Při mnoha příležitostech jsme prohlásili, že nechceme, aby náklady na tuto změnu, na tuto úpravu nesli ti nejslabší. Nebyli to oni, kdo krizi způsobili. Z tohoto důvodu se domníváme, že je nutno ztráty lépe rozložit a také, jak uvedl pan López Aguilar, že je nutný vnější rozměr. Proto jdeme na zasedání zemí skupiny G20 s odhodláním navrhnout mechanismy, které by zapojily do řešení krize finanční odvětví, a zároveň usilovat o posílení společného evropského postoje na světové scéně, zejména v rámci skupiny G20.
<SPEAKER ID="433" NAME="Petru Constantin Luhan" AFFILIATION="PPE">
(RO) Pokud jde o strategii Evropa 2020, novou evropskou strategii na podporu zaměstnanosti a hospodářského růstu, její hlavní cíle schválené Evropskou radou ve dnech 25. a 26. března tohoto roku zahrnují také cíle související se zlepšením podmínek pro výzkum a vývoj, a jde zejména o to, aby sdružené veřejné a soukromé investice v tomto odvětví dosáhly výše 3 % HDP. Také se uvádí, že Komise navrhne ukazatel, který by měl zohledňovat intenzitu výzkumu, vývoje a inovací.
<P>
Moje otázka zní:
<P>
Kterou metodu máte v úmyslu použít pro vypracování tohoto ukazatele, a byl již pro to stanoven plán konzultací?
<SPEAKER ID="434" NAME="José Manuel Barroso">
předseda Komise. - Máte pravdu. Uvedli jsme údaj 3 %, ale nehovořili jsme pouze o výzkumu a vývoji, ale také o pojmu inovace, neboť to není jen otázka základního výzkumu, ale jedná se také o to, jak jsou výsledky výzkumu přenášeny do hospodářské praxe. Co může výzkum udělat pro dosažení většího růstu a vytvoření více pracovních míst? Jak víte, chybí zde osvědčený ukazatel pro inovace, což je technický problém rozdělující některé odborníky.
<P>
Osobně jsem o této věci jednal například s organizací OECD. Generální tajemník OECD a někteří jeho odborníci zavítali nedávno do Bruselu a společně s nimi a ještě s dalšími pracujeme na indikátoru inovací, na kterém by se mohly shodnout akademické a politické kruhy. Tímto se tedy nyní zabýváme a s určitostí při tom chceme využít otevřených konzultací, a v souvislosti s tím proto velmi vítáme jakékoli příspěvky. Je to vysoce technická záležitost, ale jsem přesvědčen, že je nanejvýš důležité, abychom vytvořili lepší ukazatele pro inovace.
<SPEAKER ID="435" NAME="Ilda Figueiredo" AFFILIATION="GUE/NGL">
(PT) Pane předsedo, víme, že vývoj hospodářské a sociální situace vyvolává znepokojení v řadě členských států EU. Hospodářský růst zůstává i nadále velice slabý a nestačí na snížení nezaměstnanosti a vytvoření pracovních míst, která EU potřebuje.
<P>
Na druhé straně, přijímaná opatření, zejména úsporné politiky ve jménu dodržování Paktu o stabilitě a jeho kritérií, nejenže jsou v rozporu s potřebou vytvářet pracovní místa a hospodářský růst, ale zároveň prohlubují nerovnost a chudobu. Přímo v Evropském roce boje proti chudobě tak jsme svědky situace, kdy vyloučení, chudoba a nezaměstnanost jsou na vzestupu.
<P>
Takže by mě, pane předsedo, zajímalo, zda se nedomníváte, že je naléhavě zapotřebí stanovit si v těchto makro-ekonomických politikách jako prioritu sociální udržitelnost, nikoli stále trvat na finanční udržitelnosti, která samotnou sociální udržitelnost poškozuje? Nemáte pocit, že je čas revidovat Pakt o stabilitě a růstu a jeho nesmyslná kritéria a soustředit se na zaměstnanost a boj za sociální začlenění?
<SPEAKER ID="436" NAME="José Manuel Barroso" LANGUAGE="PT">
jsem přesvědčen, že bez finanční udržitelnosti nemůžeme mít sociální udržitelnost. Bez finanční udržitelnosti není důvěra, bez důvěry nejsou investice, bez investic nejsou pracovní příležitosti. Proto byste se neměli stavět do opozice vůči stabilním a zdravým makro-ekonomickým politikám a měli byste se zajímat o chudobu a ty nejvíce ohrožené.
<P>
Co se týče chudoby, my sami jsme si potírání chudoby a boj proti sociálnímu vyloučení vytkli jako jeden z cílů strategie pro rok 2020, spolu s některými konkrétními cíli, a souhlasím s tím, že v dnešní době existuje v našich společnostech větší riziko chudoby. Jsme svědky jevů nové chudoby, které jsou nanejvýš znepokojivé. Vlády proto musí přezkoumat, jak na tento problém v rámci svých priorit reagovat, ale řešení - musím znovu zdůraznit - nelze hledat v rozpočtové nekázni, protože pokud to bude řešeno tímto způsobem, dočkáme se pravděpodobně zhoršení situace v některých zemích, a v důsledku i situace těch nejzranitelnějších v těchto zemích.
<SPEAKER ID="437" NAME="John Bufton" AFFILIATION="EFD">
Zajímalo by mě, můžete mi prosím říci, kdo ve skutečnosti těží z řeckého záchranného balíčku? Jsou to obyvatelé Řecka, nebo nejbohatší soukromý bankéř Řecka Spiro Latsis, který drží 40% podíl v třetí největší bance Řecka, Eurobank EFG Group?
<P>
Nemohlo by, pane, být vaše přátelství s panem Latsisem případně střetem zájmu?
<SPEAKER ID="438" NAME="José Manuel Barroso">
předseda Komise. - Soubor opatření předložený Řeckem a evropskými orgány je ve prospěch řeckých občanů a celého evropského hospodářství. Kdyby tomu tak nebylo, nebyl by schválen 27 členskými státy. Co se týče vaší narážky, opravdu si myslím, že si nezaslouží jakoukoli odpověď.
<SPEAKER ID="439" NAME="Georgios Papanikolaou" AFFILIATION="PPE">
(EL) Pane předsedo, zdá se, že německá a francouzská vláda se shodují v tom, že Evropská unie nepotřebuje nové instituce. Alespoň tak se dalo rozumět prohlášení paní Merkelové a pana Sarkozyho minulý týden. Zdá se však - jak jsme již slyšeli -, že spějeme k nové změně Paktu o stabilitě, podle něhož budou ukládány sankce, například odnětí volebních práv, těm členským státům, které nedodržují kázeň ve finančním sektoru.
<P>
Moje otázka je velice jednoduchá. Domníváte se, že problém správy v Evropě lze řešit pouze dodržováním kázně a že se omezuje pouze na disciplinární otázky, pokud jde o finanční úpravu? Nebo se uprostřed krize, s peněžním nástrojem na úrovni Společenství a finančním nástrojem na národní úrovni, nakonec ocitneme ve slepé uličce?
<P>
Existují problémy, na které jsme opakovaně poukazovali. Právě včera agentura Moody's opět bezdůvodně snížila úvěrový rating Řecka. Přinese do budoucna vámi zmiňované rozšíření arzenálu pobídek konkrétní, hmatatelné výsledky?
<SPEAKER ID="440" NAME="José Manuel Barroso">
předseda Komise. - Evropské orgány společně s členskými státy budou všemožně usilovat o to, aby z hlediska provádění Paktu o stabilitě a růstu měly k dispozici něco věrohodnějšího.
<P>
Je zcela zřejmé, že v některých členských státech se vyskytly problémy při provádění a s dodržováním pravidel, která si tyto státy samy dohodly.
<P>
Již nyní je možné podle současných smluv a bez nových reforem uplatnit některá omezení, a dokonce sankce.
<P>
Do budoucna chceme, aby to bylo objektivní. Hledáme cesty, jak spravedlivým způsobem zlepšit věrohodnost paktu, aby bylo možno zavést opatření objektivně, bez ohledu na to, zda se jedná o jeden z nejbohatších či nejchudších členských států. Jsem přesvědčen, že je v zájmu nás všech, abychom Pakt o stabilitě a růstu prováděli důvěryhodnějším způsobem.
<SPEAKER ID="441" NAME="Předseda">
Tím končí doba vyhrazená pro otázky předsedovi Komise.
