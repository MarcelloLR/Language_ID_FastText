<CHAPTER ID="002">
K celoevropsky bezpečnější, čistší a účinnější mobilitě: První zpráva o iniciativě "Inteligentní automobil" (rozprava)
<SPEAKER ID="006" NAME="Předsedající">
Dalším bodem je rozprava o zprávě vypracované paní Zitou Gurmaiovou jménem Výboru pro dopravu a cestovní ruch s názvem K celoevropsky bezpečnější, čistší a účinnější mobilitě: První zpráva o iniciativě Inteligentní automobil.
<SPEAKER ID="007" NAME="Zita Gurmai">
zpravodajka. - (HU) Děkuji. Vážená paní předsedající, pane komisaři, dámy a pánové, náš každodenní život je stále více závislý na dopravě. Právě tak se i evropské hospodářství spoléhá na účinnou silniční dopravu. Zvyšující se objem dopravy však podnítil vznik závažných společenských problémů. Na silnicích i v městských částech obtěžuje svým zápachem, vede k vážným ekologickým a zdravotním problémům, plýtvá energií a především způsobuje dopravní nehody. Jen v krátkosti zmíním několik šokujících statistik: roční objem emisí oxidu uhličitého ze silniční dopravy představuje 835 milionů tun, každý rok zahyne na silnicích 40 000 lidí, náklady spojené s přetížením dopravy v Evropské unii dosahují ročně 50 miliard EUR, což se rovná 0,5 % HDP Společenství a toto číslo by se mohlo do roku 2010 vyšplhat až na 1 % HDP v EU.
<P>
Mám však pro vás jednu dobrou zprávu: tyto problémy je možné zmírnit. Elektronická kontrola stability by mohla každý rok ušetřit životy okolo 4 000 lidí, a pokud by se v celé Evropě plně zavedlo palubní tísňové volání eCall, počet nehod na silnicích se smrtelnými následky by se mohl snížit až o 5-15 %. Každý rok bychom tak zachránili víc jak 2 500 životů a ušetřili 22 miliard EUR. Vhodný software a informace v aktuálním čase v dopravních centrech by nám umožnily snížit zácpy o 40 %.
<P>
I z těch několika čísel, které jsem vám citovala, je zřejmé, že inteligentní automobilové systémy mají nepopíratelné výhody, ale využívání těchto systémů zůstává nadále omezené. Ve Spojených státech je naopak od roku 2012 elektronická kontrola stability povinná ve všech nových automobilech. Hlavním důvodem, proč nejsou tyto systémy natolik rozšířené, je jejich vysoká cena a nedostatek vhodných informací a inteligentní infrastruktury. Musíme se však zeptat sami sebe, jestli můžeme připustit situaci, v které občané Evropy nemohou uplatňovat svá práva? Domnívám se, že každý z nich, a také každý z nás, má právo na bezpečnou, dlouhodobě udržitelnou a efektivní mobilitu.
<P>
Poněvadž mobilita se zvyšuje a neustále roste, problémy, které jsem vzpomínala, jsou celoevropskými problémy, a pokud mobilita není úplně optimální nebo bezpečná, musíme na to reagovat na celoevropské úrovni. Je potřebné odstranit překážky na trhu, podporovat poptávku po inteligentních komunikačních technologiích a vybudovat na evropské úrovni interoperabilní inteligentní infrastrukturu. Musíme si udržet a nadále zlepšovat výsledky, které jsme už dosáhli v rámci evropského výzkumu a vývoje informačních a komunikačních technologií, především pokud jde o vhodnou interakci mezi řidičem a automobilem. Všechno toto je pro evropské hospodářství a společnost nezbytné a je to též v zájmu evropského průmyslu, protože průmyslová odvětví v Japonsku a Spojených státech (abych uvedla jen jeden nebo dva příklady) jsou našimi největšími konkurenty. Evropští politici uznávají tuto potřebu a to je důvod, pro který je iniciativa inteligentní automobil úvodním projektem v rámci iniciativy i2010.
<P>
Celkově proto vítám oznámení Evropské komise a podporuji vynaloženou snahu zainteresovaných stran na rozšiřování vhodného využívání inteligentních informačních a bezpečnostních technologií v automobilech. Musíme vzít na vědomí, že celý proces je ještě stále v plenkách, ale máme už informace o pokroku, který byl dosažen od začátku iniciativy inteligentní automobil. Práce, kterou jsme už odvedli, není zanedbatelná a dosahujeme přiměřený pokrok. Zároveň však s velkou zvědavostí očekávám další zprávu o pokroku a věřím, že i já, se svými skromnými zdroji, jsem přispěla k dosažení cíle podporujícího zavádění systémů, které zachraňují život, jsou neškodné vůči životnímu prostředí a optimalizují provoz v co největší možné míře.
<P>
Ráda bych na závěr využila tuto příležitost a poděkovala všem, kteří mi při práci pomáhali: Generálnímu ředitelství Evropské komise pro informační společnost a média, sekretariátu Výboru Evropského parlamentu pro dopravu a cestovní ruch, děkuji svým kolegům z Parlamentu a též těm, kteří tu dnes nemohli být, za jejich připomínky a pozměňovací návrhy a děkuji odborným organizacím za jejich užitečné rady, pozvání a vysvětlení. Děkuji všem za vaši spolupráci.
<SPEAKER ID="008" NAME="Antonio Tajani">
člen Komise. - (IT) Vážená paní předsedající, dámy a pánové, vážená paní Gurmaiová, ačkoli dnes zastupuji komisařku Redingovou, která se zabývá tématem dnešní rozpravy, považuji její předmět za nanejvýš důležitý, protože tvoří pevnou součást strategie, kterou Komise a moje oddělení zamýšlí prosazovat v několika následujících letech, tj. snižování počtu úmrtí na silnicích Evropské unie.
<P>
Je naší povinností považovat tuto iniciativu za politickou prioritu, občané nás sledují a především mladí lidé od nás očekávají odpovědi, rady, návrhy a nápady jak využívat silnice Evropské unie bez rizika ztráty na životech.
<P>
Proto je dnešní rozprava, stejně jako ta včerejší, nanejvýš důležitá, a proto jsou důležité i akce, které organizuje Evropská komise. V Bruselu se 10. července uskuteční akce pro mladé lidi, na které budou mít příležitost diskutovat o bezpečnosti na silnicích, během francouzského předsednictví se uskuteční série akcí na téma bezpečnosti na silnicích, nejvýznamnější z nich se bude konat v Paříži 13. října, i když akce propagující aktivity v tomto odvětví se uskuteční i v jiných evropských městech s cílem zvýšit informovanost veřejnosti, a především mladých lidí.
<P>
Vážená paní předsedající, dámy a pánové, vzhledem k dnešní rozpravě bych rád poděkoval Parlamentu jako celku a popřál zpravodajce k její vynikající a komplexní zprávě. Vítám především skutečnost, že ve zprávě se vzpomíná velký potenciál technologií a systémů propagovaných iniciativou Inteligentní automobil. Jestliže se mají tyto systémy dostat až k účastníkům silničního provozu, podpora Parlamentu je nesmírně důležitá.
<P>
Od samotného začátku byli občané ústředním cílem a zaměřením iniciativy. Jako uživatelé silnic musí občané čelit neustále složitějším volbám v oblasti mobility a správy, které vysílá veřejný a soukromý sektor, v některých případech matou, nebo jsou dokonce rozporné. Vítám proto výzvu Parlamentu na zavedení budoucích opatření, jako jsou podněty, školení pro řidiče a informační kampaně pro uživatele, aby tak automobily mohly bezpečněji a ekologičtěji získat větší podíl na trhu.
<P>
Je velmi povzbudivé, především pro mne, jako dlouholetého poslance tohoto Parlamentu, když vidím, že Parlament uznává význam systému eCall jako jednu z klíčových priorit iniciativy Inteligentní automobil. Díky systému eCall jsme dosáhli velkého pokroku a na konci roku Komise představí Parlamentu a Radě nový komunikační systém, kterým se určí závěrečné fáze na dokončení systému eCall.
<P>
Jsem též Parlamentu vděčný za podporu naší snahy najít nejlepší způsob dosahování energetické účinnosti a snižování emisí CO2 prostřednictvím inteligentních technologií a za to, že nám naznačil opatření, která je možné přijmout. Toto odvětví je navzdory tomu ještě stále na začátku a například nařízení o cílech snižování emisí CO2 je ještě jen potřebné zavést. Opět mám na mysli budoucí opatření v dopravním odvětví založená především na integrovaném přístupu. Podpora Parlamentu bude v tomto ohledu důležitá.
<SPEAKER ID="009" NAME="Dieter-Lebrecht Koch">
jménem skupiny PPE-DE. -(DE) Vážená paní předsedající, pane komisaři, dámy a pánové, veřejnost by z vyššího bezpečnostního potenciálu na silnicích měla mít dvojí užitek. Proto vyzývám, kromě zprávy, o které dnes diskutujeme, k intenzivnějšímu výzkumu a vzdělávání v oblasti bezpečnostních přínosů systémů podpory řízení. Většina lidí nemá s těmito systémy absolutně žádné zkušenosti a nemohou proto v prvé řadě ocenit, že systémy asistující řidičům v sobě nesou nesporný bezpečnostní potenciál - ostatně, selhání řidiče je příčinou asi 80 % silničních nehod - po druhé, dělají z řízení méně stresující činnost, po třetí, pomáhají řidičům a snímají z nich břemeno bez toho, aby jim braly konečnou zodpovědnost a po čtvrté, podporují jízdu, která je hospodárná a ekologická. Podle nedávných studií by systémy podpory řízení mohly předcházet jedné třetině všech vážných nehod, pokud by je používali všichni řidiči.
<P>
Systémy jako adaptivní tempomat, podpora při změně jízdního pruhu a elektronická kontrola stability jsou dnes technicky dobře vypracované a vysoce spolehlivé. Na druhé straně musí procházet pravidelnou technickou kontrolou a musí se testovat po opravě automobilu po větší nehodě. Inteligentní automobilové systémy celkově pomáhají předcházet rizikovým situacím tím, že snižují zatížení řidičů a vedou k uvolněnějšímu a předvídavému způsobu jízdy.
<P>
Bohužel tyto systémy ještě nejsou standardním vybavením automobilu. Navzdory strategii tzv. nulové vize (Vision Zero) bude i v budoucnosti docházet k dopravním nehodám. Od konce roku 2010 mají být všechny automobily vybaveny elektronickým systémem tísňového volání eCall naváděným satelitem, takže odbornou pomoc bude možné poskytnout do jedné hodiny po nehodě.
<P>
Pomocí evropského čísla tísňového volání 112 dostane tísňové centrum a záchranné služby rychlou, automatickou zprávu o nehodě a její přesné lokalizaci. Až do příjezdu záchranné služby by však každý z nás měl být schopný poskytnout první pomoc. V moderních kabinách automobilů však existuje i nebezpečí senzorického přetížení. Neustále složitější fungování každodenních funkcí, jako je klimatizace, autorádia a navigační systémy v kombinaci s audiovizuálními signály z asistenčních systémů jako automatický parkovací systém, protinárazové zařízení, alkoholové zámky a zámky přetížení a jiná zařízení mohou řidiče vyrušovat nebo dokonce zatěžovat.
<P>
Při všech možných přínosech zůstává problém náhrady automobilového parku. Jde především o finanční dostupnost. Bohužel průměrný věk našich automobilů spíš roste, než klesá. Automobily musí zůstat cenově dostupné. Jsme za to zodpovědní.
<P>
Na závěr mi dovolte vyjádřit vřelé poděkování paní Gurmaiové za její vynikající práci.
<SPEAKER ID="010" NAME="Silvia-Adriana Ţicău">
jménem skupiny PSE. - (RO) Vážená paní předsedající, pane komisaři, vážení kolegové. Ráda bych popřála paní Gurmaiové k její zprávě a jsem přesvědčena, že i díky ní bude orientační plán, který Komise připravuje na podzim 2008, týkající se urychleného zavádění stimulů pro inteligentní automobily, ambicióznější.
<P>
Iniciativa inteligentní automobil byla zahájena v roce 2006 a je hlavním projektem v rámci programu e2010, který představuje strategický rámec Komise pro informační společnost do roku 2010. Jednou ze složek programu eSafety je zavedení systému eCall do roku 2010, který automaticky zkontaktuje záchrannou službu a poskytne údaje týkající se přesné polohy automobilu. Přesto je důležité, aby členské státy podepsaly memorandum o porozumění. Podporuji zavedení systému jako standardní výbavy pro všechny nové automobily od roku 2010.
<P>
Každý rok je v Evropě možné zachránit 4 000 životů zavedením systému elektronické kontroly stability, který snižuje riziko smyku. Bohužel podle strategie výrobců automobilů jsou tato zařízení dostupná v poměrně malém množství a často v balíčcích drahého vybavení. Věřím, že nestačí jen stanovit si cíle, od roku 2012 by měl být systém kontroly stability dostupný pro všechny modely, ale je také důležité stimulovat kupující, aby se pro tuto možnost rozhodli. Zjistilo se, že by se dalo předejít 60 % srážek aut jedoucích za sebou, kdyby měli řidiči systémy podpory brzd a technologii na předcházení nehodám. Systémy zlepšující viditelnost, které automobil vybaví adaptivními reflektory, by právě tak mohly snižovat smrtelné nehody, jejichž oběťmi jsou chodci, a to o 30 % a počet nehod, jejichž účastníky jsou cyklisti o 15 %.
<P>
Myslím si, že je velmi důležité, aby se zabezpečil důvěrný charakter údajů a upozorňuji na skutečnost, že je naléhavě potřebný právní výklad zodpovědnosti v případě nehod automobilů vybavených zařízeními na podporu brzd, či protismykovou kontrolou. Automobilový průmysl by měl přijmout evropský kodex osvědčených postupů na projektování a testování pokročilých podpůrných systémů pro výrobce... pro řidiče automobilů, který vypracoval REPONSE.
<P>
Na závěr se domnívám, že pro široké využití těchto systémů je potřebná existence finančních schémat Společenství a členských států podporujících nákup inteligentních automobilů. Ráda bych poblahopřála paní Gurmaiové k její zprávě, a i my skutečně očekáváme ambiciózní plán Komise na zavedení inteligentních automobilů.
<SPEAKER ID="011" NAME="Paweł Bartłomiej Piskorski">
jménem skupiny ALDE. - (PL) Vážená paní předsedající, pane komisaři, jak jsme včera řekli, ve své nové úloze jste se k nám připojili ve správném čase během rozpravy o dopravě.
<P>
Během těchto několika dní rozebíráme různé otázky, které mají význam pro bezpečnost na silnicích a kvalitu dopravy. Před dvěma dny jsme hovořili o bezpečnosti chodců a cyklistů, včera jsme diskutovali o přepravě nebezpečných materiálů a systémech silniční bezpečnosti. Dnes se zabýváme samotnými automobily, tedy tím, jak učinit automobily používané lidmi na silnicích Evropské unie co nejbezpečnějšími.
<P>
Nám je náš cíl jasný, a to umožnit občanům EU pohybovat se efektivněji a vést pohodlnější život, ale zároveň jim umožnit, aby se cítili bezpečněji, abychom díky našim nařízením mohli svým voličům a lidem říci, že jsme udělali pozitivní krok dopředu. Samostatná opatření přijatá Evropským parlamentem ukazují důležitost nejen Parlamentu, ale ukazují též, že evropské právní předpisy a evropské instituce přinášejí něco pozitivního a hmatatelného do života všech.
<P>
Měli bychom si zapamatovat, že když diskutujeme o iniciativách pro bezpečnější automobily, musíme si uvědomit dvě věci. Za prvé, mluvíme o samotném automobilu a všech systémech: systémech kontroly rychlosti, kontroly stability, udržování vzdálenosti mezi automobily, všechny tyto pomocné systémy spolu s navigačními systémy jsou velmi důležitým vybavením, které zlepšuje fungování automobilu, který je prostředkem na cestování.
<P>
Měli bychom si však zapamatovat a je vhodné to v rozpravě připomenout, že pro všechny naše občany, kteří se přesouvají po silnici, je otázka komunikace velmi důležitá, pokud dojde k tragédii, nehodě nebo neštěstí. Občané by si měli být jistí, že díky technickému vybavení a systémům, které zavádíme, dostanou pomoc co nejrychleji.
<P>
Obě otázky jsou velmi důležité. Obě, to znamená účinné informační systémy umožňující příchod pomoci v případě nehody a zároveň systémy zlepšující samotné automobily.
<P>
V rozpravě o této zprávě, kterou má politická skupina podporuje, musíme také pamatovat na její omezení. V prvé řadě, když mluvíme o inteligentním automobilu, nesmíme zapomenout na to, že důležitou součástí inteligentního automobilu je inteligentní řidič. Nejde o banální záležitost a otázka výchovy je také velmi důležitá. V mnoha případech jsme zjistili, že technologický pokrok nedoprovázelo zvýšení bezpečnosti. Proč? Protože i přes zlepšenou technologii a rychlejším autům, se řidiči ve svých autech cítili nezranitelní. Lepší silnice znamenaly, že mohou jezdit rychleji. Z tohoto důvodu je též nesmírně důležitá otázka vzdělávání, která poukazuje na to, co je u moderní technologie užitečné, ale také na její omezení a na to, že řidiči by neměli zneužívat moderní technologie, které, jak doufám, zavedeme.
<P>
Zmiňovala se tu otázka tržních sil, protože neexistují záruky, že nařízení, která přijmeme, ať budou jakkoli dobré, užitečné, vhodné a přínosné pro řidiče, povedou k okamžité výměně aut za automobily, které považujeme za bezpečněji, efektivněji a snáze ovladatelné. Neexistují záruky, protože stojíme před cenovou překážkou. Tato překážka by mohla vážně omezit dostupnost těchto automobilů. Nejsem zastáncem systémů, které obsahují finanční opatření, a proto jde o jakousi intelektuální výzvu pro Společenství a pro nás samotné, abychom našli způsob, jak nejen vyrábět bezpečnější automobily a lepší silnice, ale také jak přesvědčit občany Evropské unie, aby je sami chtěli používat a měli potřebné finanční možnosti.
<P>
Chtěl bych poděkovat zpravodajce a opět vyjádřit silnou podporu zprávě.
<SPEAKER ID="012" NAME="Sepp Kusstatscher" LANGUAGE="DE">
Vážená paní předsedající, pane komisaři, kterého na našem zasedání vítám, dámy a pánové, máme před sebou zprávu s množstvím návrhů. S jistotou mohu vyjádřit poklonu paní Gurmaiové za bohaté nápady, které zapracovala do své zprávy s cílem zlepšit technickou propracovanost automobilů na našich silnicích.
<P>
Na úvod si však nemohu odpustit poznámku o výrazech inteligentní automobil, inteligentní infrastruktura a inteligentní bezpečnostní zařízení. Jak jsem už řekl ve Výboru pro dopravu a cestovní ruch, považuji za úplně nepřijatelné používat tento termín pro automobily a silnice. Intellengentia, intellegere, intellegens - tyto latinské výrazy se týkají uvažování, vnímání a chápání. Odkazují na kognitivní schopnost lidských bytostí, jejich schopnost rozumět, abstrahovat, řešit problémy a uplatňovat své poznatky. Z čistě lingvistického hlediska je výslovným nesmyslem hovořit o inteligentních automobilech a inteligentních silnicích!
<P>
V důvodové části zprávy paní Gurmaiová píše: "Čím dál hustší silniční provoz způsobuje vážné sociální a ekologické problémy: přetěžování silničních sítí a městských částí, poškozování životního prostředí a veřejného zdraví, plýtvání energií a především ztrátu na životech". Z celého srdce souhlasím. Nechci v žádném případě popřít, že důmyslně vymyšlená technologie, kterou tento dokument oplývá, je schopná napomoci tomu, aby se silniční provoz stal méně nebezpečným a ohleduplnějším vůči životnímu prostředí. Ale jen v omezené míře vede k řešení skutečných sociálních a ekologických problémů.
<P>
Nedávno jsem navštívil několik školních tříd. Během svých návštěv jsem využil příležitosti a zeptal se několika žáků ze středních škol, co považují za hlavní příčinu početných nehod na silnicích. První odpovědí bylo vždy "příliš rychlá a nebezpečná jízda a řízení v opilosti". Řešení, s kterými tu přicházíme, se však výhradně týkají řešení, která propaguje motoristický průmysl, který se snaží prodat čím dál víc nových a technologicky propracovanějších automobilů.
<P>
Pokud jsou problémem stoupající ceny benzínu, pokud je naléhavě potřebné obecně snižovat spotřebu energií, pokud je potřebné snižovat nezodpovědně vysoké emise CO2 a pokud chceme udělat něco pro boj se změnou klimatu, neměli bychom tyto věci stavět na roveň filozofie čím dál víc větší, vyšší, rychlejší a propracovanější mobility, spíš bychom měli přijímat odlišný životní styl, v kterém je život pomalejší, skromnější a šetrnější.
<P>
Ještě k jednomu bodu musím vznést námitky. Zpravodajka píše: "Pro spotřebitele je rozhodující otázkou cenová dostupnost. Mnoho spotřebitelů si zmíněné systémy jednoduše nemůže dovolit. Proto je důležité, aby se inteligentní dopravní systémy co nejdříve staly cenově přístupnými a obecně dostupnými". Institut pro životní prostředí a prognostiku (UPI) sídlící v Heidelbergu před několika roky vypočítal, že po zvážení všech přímých a nepřímých dopravních nákladů je průměrné auto v Německu dotované vládou, tedy daňovými poplatníky, až do výšky okolo 3 000 EUR ročně. Není přijatelné, aby se ničení životního prostředí a rizika pro veřejné zdraví dotovaly. Naopak ti, co škodu způsobují, by měli platit v souladu se zásadou transparentnosti nákladů.
<P>
Výstavba silnic a jejich údržba nejsou jedinými faktory nákladů. Jsou nimi také využití půdy a mnohé formy škod na přírodě a lidském zdraví. Nechci, prosím, abyste mě špatně pochopili, nestavím se proti lepší technologii, ale oponuji takovéto slepé víře v technologii. Pokud chceme dotovat mobilitu, měli bychom v prvé řadě podporovat železniční dopravu, místní veřejnou dopravu, cyklistiku a pěší chůzi. Bylo by to inteligentnější, zdravější, bezpečnější a ekologičtější.
<SPEAKER ID="013" NAME="Wiesław Stefan Kuc">
jménem skupiny UEN. - (PL) Vážená paní předsedající, zpráva paní Zity Gurmaiové a její doporučení jsou dalším krokem ke zlepšení bezpečnosti na silnicích v Evropské unii. Většina z nás jezdí po těchto silnicích. Naše automobily jsou vybaveny technologiemi, které se neustále zlepšují: katalyzátory, ABS, ASC, světla, bezpečnostní pásy a tak dále. Jak už to však bývá, i tady jsou nějaká "ale". Obecně se toto elektronické vybavení zavádí do drahých aut, která procházejí bezpečnostními testy, mají deformační zóny a jsou vybaveny vícerými airbagy nebo speciálními pásy. Tyto automobily odolají téměř jakékoli nehodě, bohužel, však většina automobilů na našich silnicích jsou středně drahé, nebo levné automobily. Ještě podstatnější je to, že prodej těchto aut neustále narůstá a podle automobilových časopisů budeme brzy zaplaveni vlnou levných aut z Indie, Číny nebo jiných zemí. Cena se samozřejmě pojí s kvalitou a vybavením. Auta, která stojí od 2 000 do 5 000 EUR nemají víc než motor, volant, kola, sedadla, případně v některých zemích, jeden bezpečnostní pás.
<P>
Je proto povzbudivé, že se v této situaci najdou lidé, kteří se snaží udělat náš život bezpečnějším. Ceny neustále klesají a povinné vybavení je možné stále rozšiřovat. Nejde jen o bezpečnostní pásy či ekologické motory. Možná se v budoucnosti stane povinným i ABS nebo automatické systémy kontroly stability či ASC.
<P>
Rád bych poblahopřál paní Zitě Gurmaiové k její inovativní zprávě. Jsem si jistý, že navzdory komplikovaným názvům a fungování těchto částí vybavení se zpráva střetne s pochopením a podporou. Snažíme se bojovat proti obrovskému počtu smrtelných nehod a naše politická skupina tuto zprávu podpoří tak, jak jsme podpořili i předcházející zprávy, o kterých diskutovali včera moji kolegové.
<SPEAKER ID="014" NAME="Johannes Blokland">
jménem skupiny IND/DEM. - (NL) Vážená paní předsedající, jsem zpravodajce, paní Gurmaiové, velmi vděčný za její zprávu. Zvolila správný přístup. Pan Kusstatscher má samozřejmě pravdu ve své filozofické kritice názvu Inteligentní automobil. Je zřejmé, že tu hovoříme o umělé inteligenci, a takto musíme toto slovo chápat.
<P>
V usnesení o inteligentním automobilu je potřebné objasnit tři body. Za prvé, vývoj inteligentního automobilu musí být v zájmu čistého životního prostředí. Za druhé, jeho vývoj musí mít pozitivní vliv na bezpečnost na silnicích. Jsem rád, že tyto body jsou ve zprávě paní Gurmaiové objasněny. Rád bych však vznesl následující připomínky.
<P>
Za prvé, domnívám se, že je důležité, aby snaha, která se vynakládá na vývoj inteligentního automobilu, splňovala ekologické cíle Evropské unie. Zpráva se zmiňuje o tom, že cílem Evropské komise je, aby nové osobní automobily a menší nákladní auta v průměru neprodukovaly víc než 120 gramů CO2 na kilometr. Rád bych dodal, že cíl pro rok 2020 je 80 gramů na kilometr. Věřím, že vývoj inteligentních automobilů může pomoci při dosahování tohoto cíle. U dlouhodobě udržitelného vývoje energetických zdrojů pro automobily existují určitě i další inteligentní možnosti, jak dosáhnout cíle snižování emisí CO2.
<P>
Za druhé, řekl bych, že vývoj inteligentních automobilů je také v zájmu bezpečnosti na silnicích. Ve zprávě se to obšírně rozebírá, takže o tom už víc mluvit nemusím.
<P>
Pokud jde o zdůvodnění J, musí být jasné, že odhlédneme-li od toho, zda technologický pokrok způsobuje, že se řidiči cítí bezpečně, a proto méně zodpovědně, je na každém jednotlivém řidiči, aby řídil pozorně. Tato zásada se stále musí uplatňovat, a je proto vynikající, když se to řidičům připomíná.
<P>
Mé poslední připomínky se týkají zprávy jako takové. Je nanejvýš důležité, aby se na vývoj inteligentních automobilů nehledělo odděleně od vývoje prostředí pro inteligentní automobil. Tato konkrétní kombinace poskytuje mnohé příležitosti na snižování znečistění a zlepšování bezpečnosti na silnicích. Pro společnost je dobrý systém provozu velmi důležitý. Musíme si uvědomit skutečnost, že doprava jde na úkor životního prostředí a nadále se bude spojovat s nehodami.
<P>
Vývoj inteligentních dopravních systémů však může celkem jistě pomoci minimalizovat tyto negativní vlivy dopravy. Rád bych proto zaměřil pozornost na zdůvodnění 13. Očekávám silnou podporu od členských států a Evropské komise při zavádění ekologických opatření a opatření pro bezpečnost automobilů.
<P>
Také podtrhuji důležitost vhodného sdílení poznatků o inteligentních dopravních systémech. Je nakonec pravděpodobné, že tyto poznatky budou dostupné v členských státech, které trpí relativně menšími negativními vlivy dopravy, které jsem před chvílí zmiňoval. V tom případě by bylo dobré vyvinout systém, který by na jedné straně zabezpečoval, že tyto důležité poznatky budou dostupné v členských státech, které mají o ně silný zájem a na druhé straně by bral do úvahy práva duševního vlastnictví projektantů inteligentních dopravních systémů. Podle mého názoru by se měly členské státy mezi sebou v této věci jasně dohodnout.
<SPEAKER ID="015" NAME="Luca Romagnoli" AFFILIATION="NI">
- (IT) Vážená paní předsedající, dámy a pánové, blahopřeji paní Gurmaiové k množství nápadů, které nám předložila. Musím říci, že ve zprávě se to hemží lidskou a umělou inteligencí, až doufám, že ta první bude mít vždy přednost před tou druhou, protože jinak otevíráme naprosto jiný soudek, a teda pokud naším jedním cílem musí být návrh bezpečných, ekologičtějších a inteligentnějších automobilů, musí být naším cílem též, jak říká návrh, snížit počet úmrtí na silnicích o polovinu do roku 2010.
<P>
V Itálii běžela v televizi až donedávna příšerná reklama, která ukazovala zmizení celé vesnice z italské krajiny, celého města rovnajícího se demografickou velikostí těm 40 tisícům evropských občanů a víc, kteří zmizí z Evropy každý rok. Musí se proto podniknout všechny kroky na radikální snížení počtu úmrtí a také snížení počtu lidí, kteří nezahynou, ale představují nesmírné společenské náklady, protože mnoho z nich zůstane celý život s postižením nebo mají různou míru poškození a těžce zatěžují náš sociální systém a naše svědomí, a proto je z tohoto úhlu pohledu potřebné udělat všechno, co je v našich silách.
<P>
Souhlasím s tím, že technologie používaná v automobilech a na infrastruktuře je nesmírně důležitá pro bezpečnost - není možné nechat věci nezměněné, když přijde na bezpečnost a podpůrné systémy, jak řekli pánové Piskorski a Kuc - ale je též důležité, aby byli i řidiči inteligentní a informovaní. Podle mého názoru jsou proto potřebná rázná opatření na omezení rychlosti a zintenzivnění sankcí, které je možné uvalit na zodpovědné řidiče a musím říci, že nová italská vláda rovněž přichází se zajímavými odpověďmi.
<P>
Přemýšlím, například, podle jakého kritéria se stále prodávají auta schopná dosáhnout nemyslitelné rychlosti, a abych navázal na pana Kusstatschera, když se inteligence nenajde u řidičů - spotřebitelů, kteří si kupují tato auta a jezdí s nimi ve městech, potom leží zodpovědnost na těch, kteří udílí a zodpovídají za rozhodnutí o svobodě osob, kterým se nikdy nesmí dovolit, aby omezovali svobodu jiných, kteří jsou, bohužel, často v takovém případě fyzicky odstranění.
<SPEAKER ID="016" NAME="Luís Queiró" AFFILIATION="PPE-DE">
- (PT) Vážená paní předsedající, pane komisaři, dámy a pánové, zpráva, o které tu diskutujeme a ke které bych zpravodajce rád poblahopřál, je vynikající příležitostí na zkombinování nejlepšího aspektu technologického vývoje s nejdůležitějším aspektem silniční bezpečnosti, kterým je samotná bezpečnost.
<P>
Vývoj nových informačních a komunikačních technologií umožňuje dosahovat politické a sociální cíle, jako je snižování počtu obětí dopravních nehod, pohromy na evropských silnicích, všem se dá předcházet.
<P>
Pokud máme tento dostupný potenciál plně využít, musí kampaně na zvýšení povědomí obsahovat stručné, jasné a srozumitelné informace o nových inteligentních automobilových systémech a musí zasahovat co nejširší veřejnost.
<P>
Je důležité zabezpečit, aby se vývoj a zavádění inteligentních automobilových systémů založených na informačních a komunikačních technologiích ve větší míře akceptoval na mezinárodní úrovni a stále tu zůstává potřeba zabezpečit, aby členské státy a průmysl podporovaly investice do těchto systémů.
<P>
Integrovaný přístup k těmto problémům nám také umožní zohledňovat širokou škálu společných bezpečnostních a environmentálních cílů, především v souvislosti s infrastrukturou a chováním řidičů, jak už mnozí z kolegů poslanců zdůraznili.
<P>
Je však pravdou, že ne všechny aspekty tohoto procesu fungují dobře. Marketing těchto systémů je stále slabý. Jejich vysoké náklady, které dokonce i teď znamenají, že bezpečnější auta jsou pro mnohé lidi luxusem a nedostatek informací a kampaní na zvýšení povědomí o jejich přínosech brání vyššímu proniknutí na trh.
<P>
Je proto velmi důležité zabezpečit, aby byla zasedání, která povedou k uzákonění systému eCall jako standardního vybavení v nových automobilech od roku 2010, úspěšnými, jak řekl pan komisař. Odhaduje se, že tato samotná iniciativa by mohla zachránit až 2 500 životů každý rok po tom, co se plně zavede na trh v Evropě.
<P>
Dalším podstatným aspektem zprávy, vážená paní předsedající a pane komisaři, je cíl stoprocentního zavedení elektronické kontroly stability ve všech nových automobilech od roku 2012, což právě tak zachrání každý rok tisíce životů a předejde mnohým zraněním na evropských silnicích.
<P>
Rádi bychom se proto zeptali pana komisaře, jestli je v pozici, z které nám může zaručit, že tento cíl zůstane v daném termínu, teda od roku 2012.
<P>
Všichni si opět musíme uvědomit, že tu jde o boj se smrtí na evropských silnicích prostřednictvím hledání účinných a dlouhodobě udržitelných řešení, která využívají nové technologie v silničním dopravním odvětví. Následně je důležité, aby zainteresované strany zkoordinovaly svoje aktivity a aby Komise a členské státy podporovaly výzkum nových informačních technologií a aby byli řidiči informováni o jejich bezpečnostních přínosech.
<P>
Ve zkratce, všichni musí společně pracovat na tom, aby se tyto systémy staly běžnou součástí vybavení, aby byly finančně dostupnými produkty na trhu a aby se poptávka spotřebitelů po nich zvyšovala.
<SPEAKER ID="017" NAME="Robert Evans" AFFILIATION="PSE">
Vážená paní předsedající, zopakuji poděkování vyslovené ostatními kolegy paní zpravodajce za její práci při předkládání této iniciativy Parlamentu.
<P>
Včera jsem v jedné rozpravě řekl, že tento týden tu máme mnohé sebeanalýzy Evropské unie o tom, k čemu vlastně myšlenka Evropy slouží a jak se můžeme pro občany angažovat a skutečně ukázat lidem v Evropě, že tu děláme cennou práci a chráníme je, jejich rodiny a jejich zájmy.
<P>
Myslím, že toto je další příklad, při kterém se díváme na bezpečnostní opatření a na využití nejmodernějších technologií, které by jim měly pomoci, když se dostanou do problémů. Snažíme se prosadit, aby byly automobily lépe vybavené. Samozřejmě, tato diskuse má celoevropský rozměr, protože automobily se vyrábějí téměř v každé evropské zemi (ačkoli, musím říci, ve Velké Británii mnohem míň než v minulosti). Lidé jezdí v autech, která jsou francouzská, italská nebo německá, v autech, která jsou vyrobena v Španělsku nebo Británii a smontované někde jinde a tedy, samozřejmě, musíme mít mezinárodní právní předpisy na podporu co nejvyšších norem. Pokud to znamená, že pomocí této iniciativy můžeme zachránit životy rychlejší lékařskou pomocí a můžeme pomoci lidem, kteří by jinak nehodu nepřežili, potom jde o něco, co občané Británie a občané dalších evropských zemí a Irska mohou podpořit.
<P>
Můžeme se na tuto iniciativu podívat a pomyslet si, že je příliš futuristická a ještě nějaký čas potrvá, než se uskuteční. Ale nebylo to tak dávno, mám na mysli před třiceti lety, když jsem dostal své první auto a jak se dívám po místnosti, možná někteří poslanci dostali svá první auta ještě dřív, když ještě neměli automaticky zabudovaná rádia. Dnes ani nevím, jestli je možné koupit si auto bez rádia, CD přehrávače nebo podobných věcí. Dnešní auta, jak řekl předcházející řečník, se vyrábějí tak, aby byla stále rychlejší a jsou promyšlenější než kdykoli předtím: systémy satelitní navigace, elektronické systémy, o kterých tu teď mluvíme, budou zanedlouho součástí aut a za 20 let se pravděpodobně stanou standardem. Je to něco, co bychom měli vítat a měli bychom o tom informovat. Proto chci poblahopřát všem, kteří se na tom podílejí.
<SPEAKER ID="018" NAME="Zdzisław Zbigniew Podkański" AFFILIATION="UEN">
- (PL) Vážená paní předsedající, dnešní výzvou je vybavení automobilů systémy automatické kontroly stability a automatické notifikace v případě nehody. Existuje mnoho argumentů v jejich prospěch. Prvním z nich je potřeba zlepšit bezpečnost řidičů a jiných uživatelů silnic. Každý rok se na evropských silnicích stane 41 600 smrtelných nehod. Následné poškození jako i újma na zdraví dalších tisíců uživatelů silnic je silným argumentem pro nás všechny. Stávalo by se mnohem méně smrtelných nehod, kdyby se záchranná služba dostala dřív k těm, co ji potřebují, takže zavedení systému automatické notifikace nehody je životně důležitým řešením.
<P>
Třetím významným faktorem, který má důležitý vliv na počet nehod, je stav silnic. Investice do silnic jsou nezbytné, především v nových členských zemích a v zaostalejších regionech s chabou infrastrukturou. Při modernizaci a rozšiřování silničních sítí je důležité věnovat pozornost okolí. Stromy rostoucí podél silnic jsou významným faktorem, který zvyšuje počet úmrtí.
<P>
Inovace v automobilovém průmyslu neznamená jen bezpečnost automobilů, ale i bezpečnost lidí. Týká se též snižování škodlivých vlivů na životní prostředí způsobených emisemi CO2 z automobilů. Je proto dobré, že zpravodajka se věnovala i tomuto problému spolu s ostatními oblastmi. Z tohoto důvodu bych jí chtěl vyslovit své uznání za vykonanou práci.
<P>
Jediná věc, se kterou nemohu souhlasit, je název Inteligentní automobil. Souhlasím s předcházejícím řečníkem, který řekl, že tento termín se vymezuje na rozumné bytosti. Pokud následujeme tuto argumentaci, měli bychom dospět k situaci, kdy budou tzv. inteligentní automobily řídit technicky vyspělí řidiči. V takové situaci, kdo by se staral o vzdělávání, které je tak podstatné pro zlepšování bezpečnosti na silnicích a pro to, abychom využívali technické vymoženosti civilizace?
<SPEAKER ID="019" NAME="Reinhard Rack" AFFILIATION="PPE-DE">
- (DE) Vážená paní předsedající, jsem zpravodajem ve věci městské mobility a momentálně je nepochybně mojí úlohou přesvědčit Parlament, aby hlasoval o zprávě, kterou se už zabýval Výbor pro dopravu a cestovní ruch během červencového plenárního zasedání, abychom vyslali ty správné signály před akčním plánem Komise o městské mobilitě, který by se měl objevit na podzim. Jeden z těchto signálů se týká přímo předmětu dnešní rozpravy.
<P>
Obecně, ale především ve městech se setkáváme s narůstajícími problémy při získávání dostatečných prostředků na výrazný rozvoj hardwaru, tím mám na mysli naše silnice. Existuje též množství dobrých důvodů, proč to nedělat. Podle toho potřebujeme používat vhodný software, jinými slovy inteligentní automobily a stejně inteligentní organizaci plynulosti dopravy, abychom mohli zaručit lepší využívání malých zdrojů, kterými jsou naše silniční sítě. Zácpy jsou potom jedním z problémů, kvůli kterým nepochybně potřebujeme novou a lepší technologii.
<P>
V tomto kontextu jsme v rámci debaty ve Výboru pro dopravu a cestovní ruch zorganizovali setkání, na kterém nám zástupci odvětví sdělili, ne úplně překvapivě, že vše je možné. Mnoho věcí je možných, ale automobilový průmysl na jedné straně potřebuje včasné signály, zatímco na druhé straně je potřebné věnovat pozornost tomu, aby se zabezpečilo, že až se podpůrné systémy pro řidiče vyvinou, tak se ve velkém nainstalují do automobilů a nezůstanou jen výsadou několika privilegovaných, kteří si mohou dovolit dobře vybavená auta.
<P>
Je to argument, který tu už během diskuse dnes zazněl. Nemůže se stát, že by se vývoj nejlepších nových technologií omezoval jen na několik automobilů a zanechal velkou masu řidičů prakticky se starými problémy, zhoršenými skutečností, že tyto systémy nejsou vlastně navzájem kompatibilní. Podobně, když skutečně chceme prozkoumat oblast pohybů provozu a problémy, které nám způsobují s možnostmi, které nám nabízí osobní mobilita, potřebujeme mnoho úzce zkoordinovaných aktivit.
<P>
V tomto kontextu bych chtěl předložit poslední argument, o kterém se správně zmínil pan Koch. Nová, dobrá, zlepšená technologie udělá auta bezpečnějšími a silniční provoz méně nebezpečným, ale může se právě tak zneužít a uvést řidiče v mylný dojem, že pokud jejich auto dokáže cokoli, už víc nemusí dávat takový pozor na bezpečnou jízdu. Uvolněná jízda je dobrá, ale věřím, že je mnohem důležitější jezdit bezpečně a především, uvědomovat si následky svého chování při řízení. Jde tedy o další oblast, u které bychom neměli zapomínat na psychologický vliv nových vymožeností.
<SPEAKER ID="020" NAME="Bogusław Liberadzki" AFFILIATION="PSE">
- (PL) Vážená paní předsedající, pane komisaři, rád bych ze srdce poblahopřál paní Zitě Gurmaiové. Kromě svého intelektuálního vkladu realizovala také několik propagačních aktivit a opravdu vložila všechno do této zprávy. Vyslovuji zpravodajce hluboké uznání a poděkování.
<P>
Dnes mluvíme o inteligentním automobilu. Netrapme se teď nad tím, jestli je název "inteligentní" správný nebo ne. Včera jsme diskutovali o inteligentních silnicích bez toho, abychom je přímo nazývali inteligentními silnicemi. Včera jsme měli mnohem víc výhrad než dnes. Dnes si navzájem rozumíme lépe. Je tu, samozřejmě, ještě i třetí faktor, kterým je inteligentní řidič. Co by měla zahrnovat inteligence řidiče? V prvé řadě by měl chtít využívat přínosy inteligentního automobilu. Musíme přesvědčit řidiče, aby si to přepočítali z ekonomického hlediska. Kolik bolesti chceme vytrpět, kolik dní strávit v nemocnici, abychom ušetřili 1 000 EUR při koupi méně technologicky vyspělého automobilu? Abychom si uvědomili, že technologicky vyspělejší automobil a silnice znamenají méně nehod, méně vážných nehod a vyšší kvalitu života a že toto všechno je v našem dosahu a opakuji, abychom si uvědomili, že se vyplatí utratit těch 1 000 EUR na novou technologii.
<SPEAKER ID="021" NAME="Malcolm Harbour" AFFILIATION="PPE-DE">
Vážená paní předsedající, rád bych nejprve srdečně přivítal pana Antonia Tajaniho a poblahopřál mu k jeho jmenování. Je důležité, že je tu s námi u této významné rozpravy.
<P>
Také chci nejprve vyslovit poklonu paní Zitě Gurmaiové, která vykonala vynikající práci, a to nejen při sestavování zprávy, ale též při propagaci celého programu eSafety a inteligentního automobilu.
<P>
Komisi chci upozornit na to, že jde o pozoruhodný příklad toho, jak může iniciativa Komise spojit lidi v rámci jejího oddělení, protože jak víte, paní Redingová a její předchůdce pan Liikanen se na ní aktivně podíleli. Jsem rád, že za komisařem vidím sedět své přátele Andrého Vitsa a Juhaniho Jaaskelainena, protože mají velkou zásluhu na zaangažování všech stran a na tom, že se skutečně dosáhl pokrok. Opakuji slova pana Roberta Evansa o pozoruhodném příkladu toho, jak dokážou evropské instituce spolupracovat bez zákonného nařízení a s jasnou vizí před sebou.
<P>
Jediné, čeho dnes lituji, vážená paní předsedající - a doufám, že se tím jménem Parlamentu budete zabývat - je to, že ostatní hlavní aktéři v celém programu inteligentního automobilu tu dnes zjevně nesedí v první řadě, protože Rada nese podstatnou zodpovědnost. Členské státy jsou z velké části zodpovědné za mnoho podrobných právních předpisů, které napomohou zavádění těchto programů a pomohou našim občanům. Kde tedy jsou, a proč si nevyslechnou naši rozpravu?
<P>
Chci udělat jen několik poznámek a navázat na to, co už řekli moji kolegové o důležité otázce automobilů a silnic. Dovolte mi, abych kolegům, kteří mluvili o bezpečnostních črtách automobilů, sdělil, že celý proces vývoje v odvětví se zaměřuje na technologický pokrok. Je skutečně pravda, že bezpečnostní inovace se nejdříve začaly u dražších aut v menším objemu a potom se postupně dostávaly i do levnějších aut. Dnes všechna auta prodávaná v Evropské unii budou mít antiblokovací brzdné systémy. Jde o inteligentní systém, protože inteligence podle mne spočívá v shromažďování a využívání informací. A přesně to tyto systémy dělají. Když už máte namontovaný systém na sbírání informací, můžete ho využít v protismykových systémech. Dodatečné náklady jsou mnohem nižší.
<P>
Pokud ale budeme mít eCall systém, budeme mít všechna auta vybavená externím systémem na shromažďování informací, od kterého chceme, aby také komunikoval s inteligentními systémy na dálnici, které právě tak shromažďují informace.
<P>
V kraji, odkud pocházím - a mimochodem i pan Robert Evans, vyrábí Spojené království automobily blízko své historicky nejvyšší úrovně a ve Spojeném království máme víc výrobců automobilů než v jiné zemi Evropské unie, takže vás prosím, abyste náš automobilový průmysl nepřeválcovali - na mé domovské dálnici máme první inteligentní dálnici ve Spojeném království, která otevírá jízdní pruhy a kontroluje rychlost podle plynulosti dopravy a mohu vám říci, že se nezlepšila jen plynulost dopravy, ale též spotřeba paliva: z této situace získali všichni.
<P>
A o tom to všechno je. Jde o to, aby z využití inteligence měli užitek všichni a věřím, že to všichni podpoříte.
<SPEAKER ID="022" NAME="Genowefa Grabowska" AFFILIATION="PSE">
- (PL) Vážená paní předsedající, ráda bych poblahopřála paní Zitě Gurmaiové, protože udělala něco úžasného - sestavila a připravila vynikající zprávu v oblasti, která by se zdála příliš technická a "mužská".
<P>
Žijeme ve společnosti, které dominuje informační technologie. Tato zařízení jsou s námi od rána do večera. Rychle jsme zjistili, že dělají náš život jednodušším a rychle jsme se je naučili využívat. Z toho důvodu je vynikajícím pokrokem, že Evropská komise našla oblast v rámci celkové strategie informační společnosti a médií, která se nás velmi úzce dotýká, a to konkrétně bezpečnost lidí a bezpečnost na silnicích a připravila iniciativu pro inteligentní automobil. Mně se název inteligentní automobil líbí, nemám vůči němu žádné výhrady, protože chápu, že se používá obrazně. Inteligentní automobil je zajímavý název, poutá pozornost lidí, zaujme média, nemyslí se doslovně. Pro mne je tento název synonymem moderní evropské dopravy, která se díky nové informační a komunikační technologii stane bezpečnější, ekologičtější a účinnější.
<P>
Prvotním cílem inteligentního automobilu je pomáhat lidem. Na druhém místě přicházejí výhody pro životní prostředí a na třetím by mělo stát zefektivnění evropské dopravy. Nevím, jestli bude inteligentní automobil potřebovat velkou propagaci a reklamu. Lidé jsou přirozeně zvědaví a rádi si kupují novinky, především jsou-li finančně dostupné.
<P>
Jsem přesvědčená, že i když by tento typ automobilu byl trochu dražší, každý, kdo si ho koupí, pocítí, že investoval peníze do vlastní bezpečnosti. A též věřím, že si nebude myslet, že těch několik eur na zabezpečení bezpečnosti nějak promrhal. Jediné, co chci říci, je to, že uživatelé musí nejen vědět, že inteligentní automobil existuje, ale také jak funguje a potřebují se naučit, jak ovládat moderní technologii, ke které často máme teoretický přístup, ale nikdy ji skutečně nevyužíváme naplno.
<P>
Byla bych ráda, kdyby inteligentní automobil jako součást své bezpečnostní výbavy neumožňoval používání mobilních telefonů a mobilní telefony by měly být v autech nainstalovány tak, aby neubíraly na pozornosti řidiče, kterou má věnovat silnici.
<P>
Na závěr chci ještě říci, že i nejinteligentnější automobil plný nejnovějších přístrojů a technologií nenaplní naše očekávání, pokud řidič udělá chybu, a pokud nebude silniční systém v Evropě tak kvalitní, jako už dnes v některých krajinách Evropské unie je.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Vážená paní předsedající, vážení kolegové, pane komisaři, je mi potěšením oslovit vás ve vaší nové funkci. Blahopřeji paní Gurmaiové k této mimořádně potřebné zprávě.
<P>
Vážení kolegové, ceny ropy zaznamenávají alarmující růst a snahy o nahrazení tradičních pohonných hmot zatím nepřinesly očekávané výsledky a v této chvíli jsou řešení buď příliš drahá nebo sporná, či z technologického hlediska nedostatečně ověřená. Navzdory tomu zůstává automobil pro Evropany nejpopulárnějším dopravním prostředkem a bohužel tato preference způsobuje četné problémy, sociální a také dotýkající se ochrany životního prostředí, jako i nehody s hmotnými škodami a především ztrátami na životech.
<P>
Široké využití inteligentních dopravních systémů a především elektronické kontroly stability jsou proto potřebné. Tímto způsobem je možné zachránit tisíce lidských životů, snížit znečištění, odstranit dopravní zácpy a zlepšit pohodlí a bezpečnost řidiče, jako i vztahy mezi účastníky silničního provozu. Členské státy a soukromí podnikatelé by se měli aktivněji zapojit do vývoje a zavádění iniciativ eSafety a do projektování nových systémů na předcházení nehodám, nových materiálů a typů senzorů spojujících automobily a auta se silnicemi. Je zřejmé, že iniciativa Inteligentní automobil se nedá oddělit od iniciativy pro inteligentní silnice. Bez jakýchkoli výhrad podporuji návrh Komise na program zavádějící spolupracující jízdní systémy, který zaručuje dostupnost daných rádiových frekvencí a kterého přínosy jsou viditelné ve zkušební fázi ve vícerých zemích a který při všech nákladech přinese dlouhodobé výsledky.
<P>
Je pravda, že tyto systémy se dotýkají zejména dálnic a dopravy v rámci sítě TEN-T. Zdůrazňuji, že časem bude nezbytné odstranit rozdíly mezi hlavní infrastrukturou a ostatními kategoriemi silnic, především v nových členských státech. Je nezbytné, aby členské státy účinně využívaly evropské prostředky, které čerpají, a hledaly též jiná finanční a technická řešení na vypracování a realizaci dlouhodobých strategií na zavedení podpůrných a spolupracujících jízdních systémů v oblastech, které jsou skutečně problematické: na vnitrostátních, regionálních a místních silnicích, obchvatech pro přepravu nákladu, na spojujících silnicích bez obytných zón, v příměstských a hraničních oblastech.
<P>
Evropská komise a členské státy by též měly pokračovat ve snaze zharmonizovat legislativní rámec pro eCall, jakož i číslo tísňového volání 112, které jsou pilíři účinné bezpečnosti a konsolidovat trvalou mobilitu pro blaho evropských občanů.
<SPEAKER ID="025" NAME="Pierre Pribetich" AFFILIATION="PSE">
- (FR) Vážený pane předsedající, pane komisaři, dámy a pánové, nejprve chci blahopřát kolegyni, paní Zitě Gurmaiové, k úspěchu její zprávy o iniciativě inteligentní automobil. Jsme si dobře vědomi toho, že pokud jde o rozvoj společnosti, je mobilita zdrojem bohatství, růstu a následně i kapacity na podporu solidarity mezi regiony a mezi lidmi. Chceme-li dlouhodobě udržitelný rozvoj, musíme zkombinovat různé dopravní druhy na zlepšení plynulosti dopravy ve městech a na venkově. Ačkoli naprosto jistě nechceme budovat svoji společnost na autě, jako tomu bylo v minulosti, automobilové vozidlo navzdory tomu zůstává důležitým prostředkem dosahování inteligentní a dlouhodobě udržitelné mobility, ke které chceme dospět. Pokud ji chceme změnit na realitu, musíme vymyslet inteligentní a dlouhodobě udržitelné automobily, založené na třech požadavcích: musí být bezpečnější, ekologičtější a inteligentnější. Nad takto stanovenou zásadou musí Evropa poskytnout praktickou podporu této iniciativě pomocí směrnic a politiky, která z dlouhodobého hlediska integruje všechny elektronické mobilní a jiné systémy a umožnit kontrolování procesů a řízení aut, které jsou bezpečnější a ekologičtější, s nižšími emisemi CO2 a dalších látek.
<P>
Musíme proto podporovat výrobce automobilů, aby i v této fázi uvažovali nad zavedením všech těchto elektronických systémů do designu nových aut, nejen pro vyšší účinnost a lehčí jízdu, ale též pro snižování nákladů a zjednodušování výroby a instalaci díky těmto systémům.
<P>
Když chceme dosáhnout dlouhodobě udržitelnou mobilitu, musíme též rozšířit rozsah této politiky. Výzkumné projekty a inovace by měly v konečném důsledku přinášet inteligentní silnice, které zlepšují bezpečnost, snižují náklady na energie, využívají dialog mezi automobily a zlepšují plynulost dopravy. Evropská unie chce podporovat společnost založenou na poznatcích a udržitelný rozvoj. Tyto iniciativy musí zaujmout v tomto kontextu čestné místo.
<P>
Dovolte mi na závěr zdůraznit životně důležitou potřebu skutečně ambiciózních cílů a vytváření podmínek pro růst a pokrok v Evropě. Evropský parlament, který přijímá zprávu kolegyně, paní Zity Gurmaiové, je přesvědčený, že Komise zareaguje na tato očekávání a potřeby stanovením nových hranic pro evropský inteligentní automobil a poté vyčlení potřebné zdroje na dosažení těchto ambicí.
<SPEAKER ID="026" NAME="Etelka Barsi-Pataky" AFFILIATION="PPE-DE">
- (HU) Vážený pane předsedající, právě tak vyslovuji podporu zprávě zpravodajky, paní Gurmaiové. Pane místopředsedo, nastal čas na zavádění inteligentních dopravních systémů, tím se začne nová éra v historii evropské dopravy. Víme, že zavádění inteligentních dopravních systémů je jedním z nejdůležitějších nástrojů - mohli bychom dokonce říci zbraní -, které máme k dispozici, pokud chceme vhodně reagovat na změnu klimatu. Jen před dvěma roky jsem na plenárním zasedání Evropského parlamentu řekla, že podle mého názoru je jednou z nejdůležitějších výzev, před kterými dnes doprava stojí, zpřístupnit inteligentní dopravní systémy v Evropě. O rok později jsem potom tomuto plénu představila zhodnocení bílé knihy o evropské dopravní politice Evropským parlamentem a Parlament jednohlasně vyslovil, tak jako i nyní, podporu inteligentní dopravě jako jedné z klíčových priorit evropské dopravní politiky. Proč potom postupujeme tak pomalu? Technologie je široce dostupná.
<P>
Jde například o inteligentní automobil a systémy řízení provozu ve městech založené na informačních a komunikačních technologiích. Evropský geostacionární navigační překryvný systém (EGNOS) bude v provozu od roku 2009 a systém Galileo od roku 2013. Jednou ze silných stránek evropského průmyslu je jeho automobilový sektor, kde jsme ve světové konkurenci vysoce úspěšní, a to i díky vysoce inovačním malým a středním podnikům v odvětví. Kromě toho vývoj daného odvětví překlenuje západní a východní Evropu. V Budapešti jsou například dvě důležitá vědomostní centra evropského významu, která pracují společně s budapešťskou Technickou a ekonomickou univerzitou. Sektor tedy zájem má. Nyní přišel čas podniknout kroky ze strany Společenství a především ze strany členských států. V případě programu Equal musí například zajistit, aby se uskutečnily potřebné investice do infrastruktury, v případě iniciativ inteligentního automobilu a inteligentní infrastruktury musí vytvořit vhodné ekonomické prostředí na jejich rozvoj. Samozřejmě, není jednoduché zavádět nové technologie, ale můžeme pomoci s propagováním tohoto pokroku prostřednictvím uvážlivého veřejného obstarávání. Máme k dispozici přebytek nástrojů. Žádáme Komisi, aby připravila vhodnou, průřezovou strategii na ulehčení zavádění systémů inteligentní dopravy.
<P>
Evropští občané mrhají cennými minutami, či dokonce hodinami cestováním. Automobily zatím zbytečně znečišťují atmosféru a osobní mobilita je v ohrožení, částečně pro to, že ceny pohonných hmot pro automobily používané tímto způsobem se stávají omezením. Inteligentní doprava je klíčovou součástí řešení těchto problémů. Pokud jde o evropské občany, lidé jsou dnes otevřeni jakýmkoli prostředkům řešení načrtnutých problémů. Podnikněme proto potřebné kroky.
<SPEAKER ID="027" NAME="Jörg Leichtfried" AFFILIATION="PSE">
- (DE) Vážený pane předsedající, pane komisaři, dámy a pánové, dovolte mi využít tuto příležitost a vyjádřit upřímné poděkování paní Zitě, naší zpravodajce, za její zprávu. Znám vás, Zito, jako někoho, kdo se do věcí pouští s pohotovou myslí, odhodláním, inteligencí a energií. Podle mne je to přesně v duchu, který se táhne celou zprávou.
<P>
Také bych rád při této příležitosti navázal na myšlenku paní Grabowské. Nevěřím, že automobily jsou něčím, co by mělo být především mužskou záležitostí. Víc se přikláním k opačnému pohledu. Jestli můžeme věřit statistikám na toto téma, ženy jezdí s větší pozorností a pozorněji, a proto bezpečněji. Jinými slovy, jezdí inteligentněji a věřím, že právě proto bylo správné, že zprávu připravila žena.
<P>
Abych přešel k věci, všichni jsme si vědomi toho, že silniční provoz spotřebovává značnou energii a produkuje obrovské množství výfukových plynů v celé Evropě. Jde o jedno z největších rizik pro lidský život v Evropě. Mnoho lidí každý rok zahyne nebo se zraní během dopravních nehod. Je proto důležité, aby se evropské právní předpisy snažily snižovat tato čísla. Následně je nanejvýš důležité, aby byly automobily inteligentnější v tom pravém smyslu slova, aby k těmto událostem v budoucnosti nedocházelo tak často.
<P>
Věřím, že tato zpráva ukazuje správným směrem. Klíčem k úspěchu, a v tom úplně souhlasím s panem Rackem, je však to, aby byly tyto systémy dostupné širokým masám vlastníků automobilů, aby měly velký vliv a nezůstaly jen privilegiem malé skupiny lidí, jak tomu bylo předtím. Domnívám se, že zpráva jasně vyjadřuje tento postoj. Proto věřím, že je správné, když ji dnes přijmeme.
<SPEAKER ID="028" NAME="Emanuel Jardim Fernandes" AFFILIATION="PSE">
- (PT) Vážený pane předsedající, pane komisaři, začnu poděkováním paní Gurmaiové za její vynikající zprávu a za to, že tuto iniciativu zviditelnila a podpořila tím zainteresované strany, aby se zaangažovaly.
<P>
Jde o vážný problém. Nemůžeme zapomínat na 42 000 úmrtí v roce 2005. Nemohu zapomenout na to, že Portugalsko zaznamenalo 150 smrtelných nehod na 1 000 000 obyvatel v roce 1993, byť tato čísla klesají.
<P>
Příspěvek této zprávy a práce našich kolegů je podstatný a chtěl bych zdůraznit dva aspekty.
<P>
Dnešní mobilita je důležitá pro chod evropské společnosti. Všichni v každodenním životě jsme závislí na dopravě, a intenzita provozu a mobility způsobuje narůstající společenské a ekologické problémy. Vhodná odpověď proto musí přijít ve fázích, ale určitě přijít musí a musí to být rychle. Překážky, které stojí před spotřebiteli a automobilovým průmyslem, je potřebné zohlednit, ale nesmí nám zabránit dosáhnout cíle bezpečnosti.
<P>
Druhým aspektem jsou informace. Spotřebitelé musí být informováni o inteligentní infrastruktuře a automobilech. Informace musí být jasné a srozumitelné a musí se podávat ve správném čase. Prodejci automobilů a všichni zprostředkovatelé, členské státy, regiony a místní orgány nesou v této oblasti velkou zodpovědnost, tak jako média. Evropská unie musí zabezpečit tuto spolupráci, protože sami nemůžeme dosáhnout našeho konečného cíle, který je bezpochyby cílem Komise a zpravodajky.
<SPEAKER ID="029" NAME="Inés Ayala Sender" AFFILIATION="PSE">
- (ES) Vážený pane předsedající, ráda bych srdečně poblahopřála své kolegyni, paní Gurmaiové, za nadšení, s kterým proměnila "snové auto" z našeho dětství na reálný automobil pro budoucí Evropu.
<P>
Do popředí, samozřejmě, přichází technologie a všechny návrhy, které předkládá ve své odvážné zprávě, nám pomohou postupovat v logistickém rozvoji, ke kterému se Evropská unie zavázala.
<P>
Také věřím, že po uzavření dohody o umístění systému Galileo bude Inteligentní automobil jednou z iniciativ, která přidá systému Galileo na obsahu.
<P>
Včera jsme schválili směrnici o bezpečnosti silniční infrastruktury, která zdůrazňuje potřebu vybudování inteligentních a interaktivních systémů a automobilů. Když už máme infrastrukturu, je jasné, že potřebujeme i inteligentní automobil.
<P>
Inteligentní automobil nám též pomůže zlepšit prevenci a kontrolu dopravních přestupků, především pokud jde o interakci se světelnou signalizací, omezeními rychlosti a zabránění jízdy pod vlivem alkoholu. V oblasti silniční bezpečnosti bude samozřejmě důležité všechno propojit s masovými senzory pro chodce a dalšími zranitelnými uživateli silnic.
<P>
Co se týče systému eSafety, který se příliš opozdil za plánem, pane komisaři, už jsme žádali o to, aby se zabudoval do všech automobilů, a ne jen do luxusních automobilů, a i paní Gurmaiová žádá, aby se zavedl co nejdříve.
<P>
Také jsme však předpokládali, že se bude týkat pracovních automobilů, především v zemědělství, kde izolovanost řidiče způsobuje, že následky nehody jsou s plynutím času o to horší.
<P>
Ptám se vás, pane komisaři, kdy budeme moci zavést systém eSafety do pracovních automobilů, především do zemědělských vozů?
<P>
V každém případě by měl být inteligentní automobil dostupný všem a tyto technologie by se měly podporovat, aby se staly levnějšími a dostupnějšími nejen v zemích, kde je nejvíc potřebují, ale pro všechny evropské občany.
<SPEAKER ID="030" NAME="Milan Gaľa" AFFILIATION="PPE-DE">
(SK) Ve zprávě se konstatuje, že inteligentní automobil se nedá realizovat v plné míře bez iniciativy pro inteligentní silnice. Určitě se však nebude dát realizovat ani bez inteligentního řidiče, který je vzdělaný v pravidlech silničního provozu a přiměřeně se vyzná v technických otázkách, jak konstatovali už někteří kolegové přede mnou.
<P>
Jako lékař však dodávám, že inteligentní evropský řidič by měl být mnohem lépe připravený i v otázkách poskytování první pomoci u dopravních nehod. Je daleko víc potřebné, a nejen teoreticky, ale i vhodným praktickým výcvikem a názornou simulací problematiky, připravit a opakovaně školit řidiče, aby v nehodovém stresu uměl efektivně reagovat a poskytnutím kvalitní první pomoci zachránit čím dál víc životů. Záchrana životů je jedním z cílů předkládané iniciativy, proto jsem chtěl o tom krátce pohovořit.
<SPEAKER ID="031" NAME="Marusya Ivanova Lyubcheva" AFFILIATION="PSE">
- (BG) Vážený pane předsedající, pane komisaři, paní zpravodajko, je úplně zřejmé, že potřebujeme zaujmout společné stanovisko a přijmout integrovanou politickou strategii, abychom občanům zajistili bezpečnost na silnicích. Zahrnuje to několik důležitých aspektů. V prvé řadě prevenci, zkvalitnění infrastruktury, zlepšení schopností řidičů, zavedení bezpečných technologických inovací do designu automobilů. Dále kontrolu a prosazování práva v celém řetězci, abychom zajistili bezpečnost na silnicích. Paní zpravodajka si zaslouží všechnu čest za tuto iniciativu a za zprávu vynikající kvality. Bezpečnost na silnicích je pro nás nesmírně důležitá, protože opatření, která musíme přijmout, zachraňují životy. Iniciativa Inteligentní automobil není jen o technických řešeních. Je o menším riziku a vyšší bezpečnosti. Je o tom, jak zůstat naživu a život všech občanů by měl být chráněný. Přípravu této zprávy doprovázela dobrá kampaň na zvýšení informovanosti a zpravodajka si i za to zaslouží pochvalu.
<SPEAKER ID="032" NAME="Tomáš Zatloukal" AFFILIATION="PPE-DE">
Bezpečnost silničního provozu by měla být podporována systémy asistence. Ty mají pozitivní vliv jak na řidiče, tak i na plynulost silničního provozu. Řidičům by měly také usnadnit obsluhu vozidla, snižovat nebezpečí ztráty koncentrace. Technologie "inteligentních automobilů" nabízí možnosti tyto problémy zmírnit nebo dokonce odstranit. Podporuji názor zpravodajky, že současná míra rozšíření systémů a aplikací pro "inteligentní automobily" vzhledem k jejich potenciálu je stále velmi malá. Jsem také přesvědčen, že musíme tyto systémy a aplikace co nejdříve plně využívat. Je nezbytná také podpora "inteligentní silniční infrastruktury", která zatím není připravena. Požadavky kladené na prvky aktivní bezpečnosti vozidel jednoznačně mají pozitivní dopad na snižování počtu dopravních nehod. Systém eCall je efektivním doplněním celkového systému ochrany účastníků silničního provozu. Blahopřeji paní zpravodajce k předložení této zprávy.
<SPEAKER ID="033" NAME="Antonio Tajani">
člen Komise. - (IT) Vážený pane předsedající, dámy a pánové, věřím, že díky práci Parlamentu a oznámení připraveného paní komisařkou Redingovou, kterou tu zastupuji, a též vynikající práci paní Gurmaiové jsme dnes vyslali důležitý signál občanům, kteří nás na balkoně poslouchají a kteří teoreticky zastupují pět set milionů evropských občanů, o tom, že instituce naslouchají občanům a snaží se najít odpovědi na jejich potřeby, což by měla být prvotní priorita Parlamentu, Rady a Komise.
<P>
Jen takto překleneme propast mezi lidmi v Evropě a institucemi. Nejlepší odpovědí, kterou můžeme poskytnout skeptikům, kteří v referendech hlasovali záporně, je ukázat, že Evropa je občanům blízká, musíme vyslat pozitivní odkaz a musíme mít odvahu kráčet dopředu a dát najevo, že lidé a potřeby občanů, jsou naší nejvyšší prioritou, a proto jsem rád, pane předsedající, že jsem přijal vaše pozvání.
<P>
Pokud jde o mne a generální ředitelství, které se zodpovídá komisaři pro dopravu, bezpečnost na silnicích bude prioritou - jak jsem řekl už v projevu, kterým jsem si získal důvěru Parlamentu, za kterou opět děkuji, když jsem tu už tolik let - jak jsem řekl, bezpečnost občanů bude prioritou: jednotlivec musí stát ve středu naší iniciativy.
<P>
S velkým zájmem jsem si vyslechl celou tuto rozpravu a skutečně jsem pozoroval odhodlání institucí poskytnout odpovědi a zachraňovat lidské životy. Každý lidský život, který dokážeme zachránit díky naší legislativní práci, díky své angažovanosti, bude chvályhodnou prací, která nám bude sloužit ke cti. Právě proto musíme vytrvat v úsilí, a proto sdílím názor mnohých poslanců, kteří dnes zdůrazňovali důležitost inteligentních nástrojů a inteligentních automobilů, byť nejdřív musíme zabezpečit, aby byl inteligentní člověk, protože prvotní zodpovědnost spočívá na občanech za volantem, kteří si musí uvědomovat, že životy jiných závisí na jejich počínání.
<P>
Technologie musí být nepochybně ve službách člověka, lidský prvek je tím základním, a z tohoto důvodu sdílím názor těch, jak jsem řekl během původního projevu, kteří tvrdí, že řidiči musí být vzdělaní, že občané musí být informovaní o nových nástrojích, které nám technologie a výzkum dávají do služby. Jinak je bezvýznamné utrácet veřejné prostředky nebo soukromé zdroje na výzkum, když uskutečněné objevy a iniciativy, které se úspěšně završí, nejsou dané do služby občanům, aby mohly zachraňovat lidské životy. Z tohoto důvodu, opakuji, že bezpečnost na silnicích bude prioritou a jednou z hlavních aktivit, kterou bude Komise a dopravní sektor realizovat v následujících měsících a je to závazek, který formálně přebírám před Evropským parlamentem.
<P>
Rád bych v krátkosti odpověděl na otázky pana Pribeticha týkající se časového plánu. Na základě výsledků konzultačního procesu zahájeného dne 23. května 2008 navrhla Evropská komise nařízení o požadavkách na schvalování typu motorových automobilů vzhledem na obecnou bezpečnost, v kterém se říká, že od roku 2012 mají být systémy elektronické kontroly stability nainstalované ve všech nových automobilech, čím se má výrazně zvýšit jejich bezpečnost. Nařízení odkazuje na technické nařízení harmonizované v rámci Světového fóra Evropské hospodářské komise Organizace Spojených národů.
<P>
Paní Ayale Senderové bych k nákladním autům odpověděl, že v listopadu 2007 přijalo Světové fórum UNECE pro harmonizaci nařízení vztahující se na motorová vozidla text o povinné instalaci elektronické kontroly stability a technických normách. Tento text Evropská komise podporuje, což znamená, že bude povinností nainstalovat elektronickou kontrolu stability do nových modelů nejběžnějších kategorií nákladních aut, a to od roku 2010.
<P>
Pokud jde o pracovní auta, o kterých se zmiňovala, především v zemědělské výrobě, v Evropě bohužel stále dochází k úmrtím při nehodách způsobených zemědělskými stroji, v některých případech v důsledku nezodpovědnosti řidičů, kteří nejezdí dostatečně opatrně. V současnosti se pro tuto oblast nepřijalo žádné opatření, když jsou prioritou automobily a nákladní vozy. Vítám však její návrh, který se týká mé vlastní oblasti působení a předložím ho paní komisařce Redingové, protože ho považuji za důležitý návrh, který reaguje především na potřebu venkovských oblastí. V zemědělském odvětví, opakuji, naneštěstí stále dochází k mnoha úmrtím, které se nepovažují za úmrtí na silnicích ale na zemědělské půdě a nemůžeme se tvářit, že nejde o žádný problém.
<P>
Z toho důvodu děkuji paní Ayale Senderové za její návrh a děkuji všem poslancům, kteří se dnes vyjádřili. Opakuji, že Komise - už končím, pane předsedající a omlouvám se, pokud jsem si dovolil několik minut navíc, ale mám pocit, že tato oblast je pro nás dost důležitá, a proto můžeme překročit čas stanovený pravidly. Jak jsem řekl, vítáme zprávu paní Gurmaiové, které též děkuji za její entuziasmus, protože musíme ukázat, že s nadšením plníme svoje závazky na obranu práv občanů.
<P>
Vítám povzbuzení Parlamentu, jeho podporu pro systém eCall a opatření na podporu jeho zavedení, a proto věřím, že výsledek dnešní rozpravy je pozitivní, protože Komise, Parlament a věřím, že i Rada, vážený pane předsedající, souhlasily s tím, že se v této snaze o záchranu co největšího počtu životů postaví na stranu občanů.
<SPEAKER ID="034" NAME="Zita Gurmai">
zpravodajka. - (HU) Děkuji velmi pěkně, vážený pane předsedající. Vážený pane komisaři, dámy a pánové, občané Evropy, děkuji velmi pěkně za vaše připomínky a názory. Věřím, že skutečně nastupuje nová éra v historii evropské dopravy, jak se vyjádřila moje kolegyně, paní Etelka Barsi-Patakyová. Je velmi důležité, aby všichni přítomní v místnosti vyjádřili svoji podporu této zprávě. Je jasné, že musíte být co nejzelenější, abyste se zalíbili skupině Zelených/Evropské svobodné alianci a jsme rádi, že jste nakonec právě tak vyjádřili správě podporu. Musím zdůraznit, že je to velmi důležité. Souhlasím s vámi, pane komisaři, že pokud se nám podaří zachránit třeba jen jeden život na silnicích, něčeho jsme dosáhli a věřím, že nejdůležitější, co můžeme jako evropští politici udělat, je ochraňovat lidské životy. Mnozí z vás citovali šokující statistiky: 41 600 lidí umírá na silnicích.
<P>
Také Vám děkuji za vaši podporu, protože pokud chceme tuto věc dovést do konce, potřebujeme všechny na palubě. Jsem velmi rád na paní Viviane Redingovou a její tým, Andrého a Juhaniho, kteří tu sedí s námi. Sledovali celý proces. A ne jen za poslední měsíc, ale během posledních několika let, protože tyto technologie se musely otestovat, zda skutečně fungují. Vzpomínáte si, že byly časy, kdy neexistovaly bezpečnostní pásy a dnes je považujeme za samozřejmost? Nebo, jak řekl pan Robert Evans, dnes je v každém autě rádio. Nové technologie se jednoho dne stanou přirozenými jako dnešní bezpečnostní pásy a rádia. Potřebujeme evropské občany, kteří si tyto inteligentní systémy koupí, když jasně uvidí výhody, které přinášejí. Je rovněž důležité, abychom na naší straně měli výrobce automobilů, protože v Evropě se ročně vyrobí 17 milionů aut a sektor zaměstnává 2 miliony lidí. Je důležité, aby členské státy stály v této otázce za námi, ačkoli musím souhlasit s panem Malcolmem Harbourem: Rada tu zjevně chybí.
<P>
Nemělo by smysl, aby Komise a Evropský parlament dělaly všechno, co je v jejich silách, pokud Rada nebude brát tuto oblast vážně. Rada si však musí uvědomit, že právě tak musí zastupovat občany Evropy. Pracujme proto společně. Žádám vás o to, protože skutky hovoří hlasitěji než slova. Je naším společným zájmem, pokud to uznáme, že každý jen získá, pokud v této oblasti budou dosaženy výsledky, protože budeme moci cestovat bezpečně, provoz bude optimální, může se snížit znečištění životního prostředí a průmysl v Evropě se stane lídrem v oblasti informačních a komunikačních technologií. Je to příležitost dosáhnout změnu. Nenechejme si tuto šanci ujít.
<P>
Děkuji za pozornost. Optimisticky věřím, že pan komisař Tajani udělá vše, co bude v jeho silách, aby se tento sen stal skutečností.
<SPEAKER ID="035" NAME="Robert Evans" AFFILIATION="PSE">
Vážený pane předsedající, nemám před sebou jednací pořádek Parlamentu, ale jsem si jistý, že vaši asistenti ano, tak mi promiňte, když vystoupím. Netýká se to zprávy paní Gurmaiové, protože o té jsme už hovořili.
<P>
Zatímco jste diskutovali a zatímco paní Gurmaiová sumarizovala svoji zprávu, všiml jsem si, že na balkoně pro návštěvy přicházeli lidé. Srdečně je vítám a myslím si, že je výborné a důležité, že lidé přicházejí na balkon pro návštěvníky, ale také si uvědomuji, že jen co skončím svůj důležitý projev a posadím se, přerušíte zasedání do 12:00, kdy se bude hlasovat.
<P>
Tito lidé, kteří ujeli stovky kilometrů, nebudou mít nic z rozpravy a dnešních projevů. Vyposlechnou si mne, ale přemýšlím, zda by bylo možné, abyste vy nebo vaši asistenti zjistili v příslušných odděleních, jestli by se nenašel způsob, jak zabezpečit, že pokud se rozprava skončí v 11:30 jako dnes ráno, bez programu až do 14:00, aby se uvedlo něco, co by vyplnilo tuto půlhodinovou mezeru do 12:00, ať jsou to naléhavé záležitosti na dnešní odpoledne nebo jiné důležité otázky?
<P>
Hovořím za těchto asi 100 lidí na balkoně, kteří si přišli vyslechnout řečníky a všechno, co si vyslechnou jsou jen dvě minuty mých řečí - ačkoli jde o vážnou věc.
<P>
(potlesk)
<SPEAKER ID="036" NAME="Předsedající">
Pane Evansi, máte na příspěvek jednu minutu, ne dvě.
<P>
Bereme na vědomí nápad vždy duchaplného pana Evanse.
<P>
Dřív než pozastavím dnešní zasedání, rád bych se s vámi a s panem komisařem podělil o dobrou zprávu, že jen před několika hodinami Sněmovna lordů takové důležité země, jako je Spojené království Velké Británie a Severního Irska ratifikovala Lisabonskou smlouvu. Předpokládám, že královna Alžběta právě teď tento dokument podepisuje, čímž Velká Británie Lisabonskou smlouvu ratifikuje. Myslím, že všichni z této zprávy máme radost, včetně těch, kteří chybějí, i když na svém sedadle nechají vlajku a obvykle nejsou v sále přítomni, když se pracuje.
<P>
Touto dobrou zprávou končím tuto rozpravu.
<P>
Hlasování se uskuteční ve 12:00.
<P>
(Zasedání bylo přerušeno v 11:30 a pokračovalo ve 12:00)
