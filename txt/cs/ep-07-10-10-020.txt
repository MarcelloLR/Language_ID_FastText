<CHAPTER ID="020">
Vraždy žen ve Střední Americe a v Mexiku a úloha Evropské unie v boji proti tomuto jevu 
<SPEAKER ID="169" NAME="Předsedající">
Následuje rozprava o zprávě pana Raüla Romeva i Ruedy jménem Výboru pro práva žen a rovnost pohlaví o vraždách žen ve střední Americe a Mexiku a o úloze EU v boji proti tomuto jevu.
<SPEAKER ID="170" NAME="Raül Romeva i Rueda  " AFFILIATION="Verts/ALE">
zpravodaj. - (ES) Vážená paní předsedající, i když je vraždění žen globálním problémem, na světě existují oblasti, které se v důsledku závažnosti a komplikovanosti tohoto jevu staly ukázkovými příklady.
<P>
Tato místa jsou, bohužel, také zrcadly, v nichž se odráží řada problémů, které v různé míře ovlivňují společnosti řídící se sociálními modely vycházejícími z patriarchální kultury. Platí to například o Mexiku a zemích střední Ameriky.
<P>
Ve skutečnosti to bylo právě Mexiko, kde se začala formovat myšlenka a pojem vraždění žen, zvláště když zvláštní prokuratura pro vyšetřování a stíhání případů vražd žen v Mexické republice, jejíž předsedkyně poslankyně Marcela Lagardeová, uvedla, že se tento pojem týká, cituji "veškerých zločinů proti lidskosti, které tvoří kriminální činy, únosy a zmizení, která se dotýkají děvčat a žen v kontextu selhání institucí."
<P>
Zkrátka řečeno, je to zhroucení právního státu, které podporuje beztrestnost. i když se tato myšlenka ještě stále rozvíjí, někteří advokáti používají pojem vražda ženy (feminicidio) s cílem odlišit ho od pojmu vražda (homicidio)...
<P>
Rád bych Parlament požádal, aby se utišil.
<P>
zpravodaj. - (ES) Děkuji Vám, paní předsedající. Budu pokračovat.
<P>
Řekl jsem, že i když se tento pojem stále vyvíjí, někteří lidé považují za potřebné mluvit o vraždách žen s cílem odlišit tento pojem od pojmu vražda. Důležité je to, že zdůrazňuje existenci jednoho z nejznepokojivějších jevů dnešní doby: vraždy žen jen proto, že je to žena.
<P>
Za poslední dva roky vykonal Evropský parlament mnoho práce v oblasti této problematiky a zítra 11. října, nastane důležitý milník v tomto procesu, když plénum přijme zprávu o vraždách žen v Mexiku a ve střední Americe a o úloze Evropské unie v boji proti tomuto jevu.
<P>
Práce je také výsledkem dlouhého a intenzivního procesu dialogu se všemi dotčenými odvětvími a množství kompromisů mezi politickými skupinami. Rád bych využil této příležitosti a poděkoval všem stínovým zpravodajům za jejich podporu a sdělil vám, že se tu dnes nacházejí také paní Marjo Searleová a paní Arsène Van Neirop, matky Brendy a Hester, které byly zavražděny v Mexiku.
<P>
Přijetím této zprávy se Evropský parlament postaví do jedné řady s ostatními orgány, které už k tomuto tématu vyjádřily svá stanoviska. Učinila to Rada Evropy a Organizace Spojených národů i jednotlivé parlamenty a vlády na celém světě. Její obsah bude představovat významný pokrok z pohledu definování problému, a to i proto, že různé strany převzaly odpovědnost v boji za jeho odstranění.
<P>
Jednou ze zásad, které ze zprávy vyplývají, je uznání různých existujících příčin a forem tohoto typu zločinu, jakožto výchozí bod pro všechny analýzy.
<P>
Jisté je, že například často zveřejňovaný případ města Juárez, ve kterém bylo od roku 1993 zavražděno více než 400 žen, významně souvisí se skutečností, že se jedná o pohraniční město s problémy typickými pro takové oblasti. Existuje však také řada činitelů, které vyžadují soustředění našeho úsilí a zavedení integrovaných veřejných politik.
<P>
Mezi tyto politiky patří: prevence, investování do vzdělávání s cílem zajistit rovnost pohlaví a odstranit patriarchální kulturu, zlepšení v oblasti shromažďování údajů a soudního vyšetřování, zjednodušení a urychlení nahlašování zločinů, vzdělávání a školení policie, soudců, prokurátorů a lékařů o tomto typu zločinu, monitorování lokálních podniků a nadnárodních společností, které působí v této oblasti a ve kterých jsou ženy často vystaveny neuvěřitelně zranitelným podmínkám, legislativní reformy a provedení právních předpisů na příslušných úrovních společnosti, a konečně, kladení zvláštního důrazu na podporu obětem a jejich rodinám.
<P>
Pokud však jde o poslední jmenovaný bod, musím vás informovat o skutečnosti, a je mi to velmi líto, že oběťmi se často opovrhuje, dokonce jsou označovány za zločince, a jejich rodiny jsou stíhané a dokonce obviňované za poškozování dobrého jména města nebo země pouze proto, že chtějí zvýšit povědomí o problému a protože chtějí žádat a žádají o spravedlnost.
<P>
Je zřejmé, že hlavní a největší odpovědnost za realizaci všech navržených opatření nesou vládní orgány zemí, kterých se problém přímo týká, což je v tomto případě Mexiko a země střední Ameriky.
<P>
Nesmíme však zapomínat, že Evropská unie má s Mexikem uzavřenou dohodu o přidružení, která kromě jiného obsahuje také doložku o demokracii a respektování lidských práv, a že se o podobné dohodě jedná s regionem střední Ameriky. Proto je víc než oprávněné, že evropské orgány zaujímají stanoviska a zavazují se tento problém řešit.
<P>
Nikdo by se na to neměl dívat jako na zasahování Evropské unie do vnitřních záležitostí jiné země, zejména pokud vezmeme v úvahu, že také navzdory značnému pokroku, jak uznává tato zpráva, hlavně z hlediska právní úpravy, vyžaduje závažnost problému větší úsilí a závazek ze strany celého světa, především Evropy.
<P>
Ve zkratce doufám, že jsme po všech těchto měsících dosáhli potřebné úrovně dohody a konsensu tak, abychom zítra při hlasování přijali toto usnesení většinou Parlamentu a abychom pak vyslali jasnou a rozhodnou zprávu o tom, co znamená bojovat proti násilí na ženách, zejména v oblastech, kterých se to týká.
<SPEAKER ID="173" NAME="Benita Ferrero-Waldner">
členka Komise. - Paní předsedající, jako žena, a také jako členka Komise bych v první řadě chtěla poděkovat Výboru pro práva žen a rovnost pohlaví za obranu žen v Evropě, stejně jako na celém světě.
<P>
Na zprávu, která dnes byla představena, skutečně musíme nahlížet v kontextu celosvětového boje proti násilí souvisejícího s pohlavím. Tak se na to díváme. Děkuji mnohokrát zpravodaji, panu Romeva i Ruedovi za jeho slova.
<P>
Vraždy žen jsou tragickým tématem, které zahrnuje mnohem širší problém, a to je problém násilí na ženách, proti kterému musíme bojovat na všech úrovních: nejen lokálně, ale také globálně. Ráda bych řekla něco o tom, co my jako Komise děláme, abychom řešili otázku násilí založeného na pohlaví obecně i konkrétně. Chceme ji prosazovat prostřednictvím politiky vnějších vztahů v Mexiku a střední Asii.
<P>
Dovolte mi říci také několik slov o mé poslední návštěvě v oblasti, protože jsem tam byla právě minulý týden (ale nikoli v Mexiku). Navštívila jsem Panamu, El Salvador, Honduras a Nikaraguu. Byla jsem už v Mexiku a chystám se tam znovu pravděpodobně příští rok.
<P>
Mohu vám říci, že Komise stojí v přední linii v úsilí zabránit násilí na ženách. Dovolte mi připomenout, že 8. března 2006 Komise vydala dokument s názvem Plán rovnosti mezi muži a ženami, který stanoví vymýcení všech forem násilí založeného na pohlaví jako jednu z hlavních priorit.
<P>
Letos v březnu jsme přijali sdělení o rovnosti pohlaví v rozvojové spolupráci, které hovoří o tom, že násilí založené na pohlaví ve všech jeho podobách porušuje lidská práva žen a je skutečně závažnou překážkou dosažení rovnosti, rozvoje a míru.
<P>
Komise také podporuje projekty vzdělávání a intervencí ve prospěch zvyšování informovanosti, které se soustřeďují na zapojení všech mladistvých do programů zaměřených na změnu jejich chování ve vztahu k násilí na děvčatech a ženách.
<P>
Jak jsem již uvedla, byla jsem právě například v El Salvadoru a navštívila jsem program s názvem Pro Jóvenes. Je zaměřen na děvčata a chlapce, ale především na děvčata, která už byla v ganzích zvaných maras, nebo která by do marasů mohla vstoupit, s cílem zabránit jim v tom. Tento program na mě udělal velký dojem.
<P>
Nový evropský nástroj pro demokracii a lidská práva také poskytuje široký prostor pro činnosti v oblasti rovnosti pohlaví.
<P>
Pokud jde o situaci v Mexiku, rada bych poukázala na to, že vztahy EU - Mexiko se řídí naší globální dohodou z roku 1997, jejíž článek 1 stanoví lidská práva za základní prvek vztahů mezi EU a Mexikem. Na tomto základě později obě strany navázaly spolupráci v oblasti lidských práv a spravedlnosti, kterou považuji za plodnou, spolupráci, která se vykonává prostřednictvím různých programů Komise realizovaných mexickými federálními úřady, stejně jako prostřednictvím projektů, které vykonávají také nevládní subjekty a nevládní neziskové organizace. Mexické úřady nás neustále informují o násilí souvisejícím s pohlavím v Mexiku. Dozvěděli jsme se, že množství případů se vyřešilo a mnoho dalších se prošetřuje.
<P>
Naposledy jsem mluvila s novou mexickou ministryní zahraničních věcí, tedy ženou, v Santo Domingu. Zmínili jsme tuto otázku vražd žen a poskytla mi příslušné informace o tom, co ve věci koná mexická vláda. Mají také zvláštního poradce pro lidská práva, což je další dáma zabývající se zvláště touto problematikou.
<P>
Budeme-li brát v úvahu celou střední Ameriku jako region, nejvážnější je tato otázka v Guatemale. v rámci našeho přístupu jsme se snažili postavit se problému čelem, ať už formou dialogu s úřady, nebo prostřednictvím mnoha činností v oblasti násilí na ženách. To zahrnuje také uplatňování zásady rovnosti pohlaví ve všech společných programech.
<P>
V březnu loňského roku Komise zorganizovala důležitou komunikační kampaň zacílenou na mladé lidi a orgány s rozhodovacími pravomocemi o tom, jak zastavit násilí na ženách. Ve stejném období jsme uvítali také zřízení národní komise pro vraždy žen, kterou tvoří úředníci z oblasti výkonné moci, soudnictví a také z kongresu, a celkem 18 státních institucí.
<P>
Nedávno jsme zaregistrovali rovněž zřízení mezinárodní komise proti beztrestnosti v Guatemale, kterou také výrazně podporujeme. Jako součást programu Komise podporujícího soudní moc je určitá oblast věnovaná vraždám žen. Týká se hlavně činností, které vykonává takzvaný výbor CEPROM. Jde o příslušný prezidentský úřad, se kterým jsme uzavřeli memorandum o porozumění týkající se spolupráce.
<P>
Dovolte mi připomenout také naši podporu přípravných prací na přezkum zákonů proti vraždám žen, která je nyní v Kongresu, s cílem revidovat trestní zákoník.
<P>
Závěrem bych chtěla říci, že během této cesty po střední Americe jsem cítila mnoho dobré vůle a proevropského ducha ve vztahu k této problematice. Skutečně mě pozitivně překvapil zájem o rozšíření regionální integrace a vstřícný přístup i vůči nadcházejícím rozhovorům o dohodě o přidružení. Musím říci, že bylo velmi důležité zjistit, že dokonce i zájem Panamy byl mnohem větší, než jsem čekala. Těším se na možnost, že se každý zapojí.
<P>
První poselství, které jsem předala, se týkalo důležitosti dosáhnutého pokroku v jednáních, která začnou procesem v San José v Kostarice. Je to důležité, protože tam přirozeně dojde k politickému dialogu, nastolí se program spolupráce a proběhnou jednání o volném obchodu. Bude to však soudržný program.
<P>
Sociální soudržnost bude patřit mezi nejdůležitější témata v celé Latinské Americe včetně střední Ameriky, přičemž tento program bude mít značný význam.
<P>
Násilí mladistvých a násilí na ženách jsou problémy, které se zde vyskytují, a všichni musíme učinit všechno možné s cílem omezit násilí ve společnosti.
<SPEAKER ID="174" NAME="Anna Záborská">
jménem skupiny PPE-DE. - (FR) Vážená paní předsedající, paní komisařko, dámy a pánové, skutečnost vražd žen ve Střední Americe nemůžeme ignorovat. v mnoha regionech světa ženy ve velké míře přispívají k nejcennějším společenským strukturám lidstva. Díky ženské intuici ženy obohacují naše chápání světa. Jejich zásluhou jsou mezilidské vztahy čestnější a důvěryhodnější.
<P>
Nastal čas odsoudit a přísně potrestat všechny formy násilí páchaného na ženách, nejen ve Střední Americe, ale také v některých zemích Evropy. z tohoto hlediska by mohla mít zásadní význam účast žen na řízení materiální pomoci poskytované obětem tohoto násilí.
<P>
Dámy a pánové, pokud mohou členské státy EU využít svých zkušeností k vyřešení problémů, neměli bychom si naše poznatky nechávat pro sebe. Proto jsem nadále přesvědčená, že dvoustranná spolupráce mezi členskými státy EU a státy Střední Ameriky může být účinná.
<P>
Sama mohu dosvědčit skutečně vnímavou práci v rámci Výboru pro práva žen a rovnost pohlaví. Děkuji zpravodaji, panu Romevovi, za jeho politický cit a spolupráci. Na základě společné dohody jsme předložili několik pozměňovacích návrhů. Pokud budou tyto pozměňovací návrhy přijaty, můžeme být hrdí na práci, která možná zlepší situaci žen, a tedy celé společnosti Střední Ameriky.
<SPEAKER ID="175" NAME="Edite Estrela">
jménem skupiny PSE. - (PT) Chtěla bych začít blahopřáním zpravodaji k jeho vynikající práci, k pokračujícímu dialogu se stínovými zpravodaji a k jeho otevřenosti a vnímavosti vůči návrhům, které mu byly předloženy. Na tomto procesu se podílela řada lidí a myslím, že byl celkem vzorový.
<P>
Skupina socialistů proto podpoří obsah zprávy a předložené pozměňovací návrhy. Víme, že pokud se kdekoli vyskytnou problémy jakéhokoli druhu, jsou to vždy ženy, které trpí nejvíc, a to na celém světě, v Evropě, Americe, Asii, Africe, všude. Chudoba a sociální vyloučení jsou údělem žen, stejně jako násilí, duševní a fyzické násilí a extrémní násilí končící úmrtím. Tato zpráva hovoří o tomto extrémním násilí, v důsledku kterého zemřelo mnoho žen v zemích Střední Ameriky a v Mexiku.
<P>
Měla jsem příležitost spolu se zpravodaji navštívit Guatemalu v rámci delegace Evropské unie ve střední Americe a vyslechnout neuvěřitelné příběhy a zprávy mnoha představitelů nevládních organizací. Víme, že mnoho vražd žen bylo spáchaných v Guatemale i ve městě Juárez. Vraždy žen, jak říká zpráva, nelze vysvětlovat jednoduše podmínkami všeobecného ovzduší násilí. v úvahu je třeba brát i souvislosti a diskriminaci, která vůči ženám stále trvá, a je naprosto tragické, že mnoho případů zůstane nepotrestaných. Tato zpráva navíc hovoří i o dvou nizozemských občankách, které se také staly oběťmi vražd žen.
<P>
Došlo sice k určitému pokroku a byla přijata jistá opatření, ale stále to nestačí. Musíme pokračovat dále a musíme především vytvořit účinná ochranná opatření pro svědky a oběti, aby mohli být pachatelé potrestáni a aby mohl Evropský parlament na svých misích do těchto zemí vždy tento bod zařadit do svého programu.
<SPEAKER ID="176" NAME="Marios Matsakis">
jménem skupiny ALDE. - Vážená paní předsedající, násilí na ženách v Mexiku a Střední Americe dosáhlo v posledních letech dramatických rozměrů. Tisíce žen se staly oběťmi násilné smrti, která v mnoha případech byla extrémně krutá a často ji doprovázelo i sexuální zneužití a mučení.
<P>
I když v mnoha případech jsou pachateli takových odporných zločinů duševně postižení jedinci, v mnohých situacích je do značné míry patrný podíl i organizovaného zločinu a často tyto činy nesou stopy obchodování s lidmi, prostituce a drog.
<P>
Je velmi smutné, že v Mexiku a zemích střední Ameriky je fungování právního státu někdy pouze otázka přání, ať už v důsledku skutečných organizačních nedostatků v systémech policie a soudnictví, nebo v důsledku korupce a beztrestnosti.
<P>
Je třeba popřát zpravodaji, panu Romeva i Ruedovi k tomu, že jeho zpráva je dostatečně silná, aby vyslala potřebný signál nejen vládám daných zemí, ale i celému světu o zcela nepřijatelně vysokém počtu vražd žen ve výše uvedených státech.
<P>
Několik závěrečných pozměňovacích návrhů, které získaly také plnou podporu zpravodaje, je užitečných a díky nim je tato zpráva úplnější. Moje skupina v plné míře podporuje všechny tyto pozměňovací návrhy.
<P>
Doufáme, že velká většina v Parlamentu bude hlasovat pro tuto zprávu, čímž dáme velmi jasný signál všem zúčastněným stranám, že problém vražd žen ve Střední Americe, stejně jako v ostatních částech světa, je věcí, která by měla mít naši plnou pozornost a která vyžaduje nesmiřitelná a účinná nápravná opatření.
<SPEAKER ID="177" NAME="Eva Lichtenberger">
jménem skupiny Verts/ALE. - (DE) Vážená paní předsedající, jako členka delegace v Mexiku bych chtěla poděkovat zejména Výboru pro práva žen, a zejména zpravodaji za to, že se problém, který vrhal stín na mnoho rozhovorů s našimi kolegy v Mexiku, řeší. Doufám, že zítra získáme většinu, která vyjádří naše stanovisko a která vyzdvihne, s jakou vážností přistupujeme k řešení tohoto problému.
<P>
Vzhledem na hrozná čísla, zprávy o pronásledování svědků a právních zástupců, o hrozbách smrti a hrozbách mučení, o pronásledování rodin, zprávy o situacích, které jsou v každém případě nepřijatelné, je povinností Evropské unie promluvit a poukázat na specifičnost tohoto jevu. Představuje mimořádně vážný vývoj celosvětového jevu týkajícího se způsobu, jakým se zachází se ženami, a ve 21. století mu musíme co nejdříve učinit přítrž.
<P>
Musíme ho řešit velmi přátelsky s našimi kolegy v zemích, kterých se problém týká, protože pozitivní vývoj je možný pouze ve společnosti, ve které mohou ženy žít beze strachu a útoků a ve které se hrozby, kterým čelí a kterým jsou vystaveny proto, že jsou ženami, přiměřeně potrestají.
<P>
Proto vítám všechna pozitivní opatření, která se tu přijímají. Potřebujeme ochranu svědků, potřebujeme lepší právní systém, potřebujeme vzdělávání. Věřím tomu, že pak budeme schopní podpořit ženy v Mexiku a ve Střední Americe, abychom dosáhli takou úroveň jejich ochrany, jaká je přijatelná pro nás.
<SPEAKER ID="178" NAME="Eva-Britt Svensson">
jménem skupiny GUE/NGL. - (SV) Děkuji Vám, paní předsedající. Chtěla bych poděkovat zpravodaji za jeho vynikající práci a také za jeho odhodlání a znalosti, které v této oblasti má, a chci rovnou říci, že naše skupina tuto zprávu v plné míře podporuje.
<P>
Forma vraždění žen, o které tu hovoříme, narůstá, a to především v oblastech, kde máme společnosti investující do subdodavatelských závodů a kde jsou ženy zcela závislé na mužích, sociálně, hospodářsky a ve všech oblastech. Mladé ženy zaměstnané v těchto montážních závodech budou s velkou pravděpodobností nejen postiženy zvýšenou mírou násilí, ale pracují také za velmi ponižujících podmínek, které podporují obraz ženy jako horší bytosti, kterou lze zavraždit, mučit, unést a tak dále. Všimla jsem si opatření stanovených Komisí, ale ráda bych viděla také pevnější a silnější tlak na tyto státy ze strany Evropské unie. Musíme ukázat, že je naprosto nepřípustné, aby podepisovaly dohody o dodržování lidských práv, když stále dochází k vraždám. Měli bychom být schopní zmrazit obchodní dohody, dokud neuvidíme, že naše oprávněně požadavky se dodržují, dokud například vlády v příslušných zemích neinvestují dostatečné prostředky do vypátrání původců zločinů a jejich postavení před soud. Tato rozsáhlá brutalita na ženách trvá už téměř deset let a namísto jejího omezování se rozrůstá. Proto je načase konat. Děkuji.
<SPEAKER ID="179" NAME="José Ignacio Salafranca Sánchez-Neyra" AFFILIATION="PPE-DE">
(ES) Vážená paní předsedající, také bych chtěl poděkovat panu zpravodaji za jeho práci, a hlavně za to, že měl vůli vyjádřit nevyhnutelný a neochvějný závazek Parlamentu vůči vážnému a naléhavému problému, jakým je násilí na ženách.
<P>
Vítám skutečnost, že tato zpráva je díky tomu, že byla ve výboru, většinou vyvážená, méně paternalistická a získala správný pohled, protože násilí na ženách se bohužel nevztahuje jen na jeden region, jednu zem nebo jeden kontinent, ale je globální a všeobecné. a to bychom měli zohledňovat v budoucí práci tohoto Parlamentu.
<P>
Byť za jiných okolností, ale dochází k němu i v Evropské unii. Bez toho, abych zacházel do podrobností, chci říci, že statistiky v mé zemi jsou šokující: 166 000 případů nahlášených soudům, 48 000 osob zadržených v loňském roce (jeden člověk každých dvanáct minut) a téměř 70 žen zavražděných, poslední teprve včera. Její partner jí podřezal krk.
<P>
Paní předsedající, myslím, že tyto hrozné statistiky by nás měly vést k zamyšlení nad úlohou našeho Parlamentu. Nespatřuji v naší úloze úlohu soudu, který trestá a poučuje, ale orgánu, který má své vlastní účinné strategie a na základě vzájemné dohody s našimi partnery a na základě dialogu, spolupráce a osvědčených postupů hledá řešení na vymýcení tohoto jevu.
<P>
Pokud jde o případ Mexika, který je velmi významný a uvádí se ve zprávě: předně, je to země s vysokou mírou násilí. Jejími oběťmi se stali také občané Evropské unie, při jejichž rodinách stojíme. Musíme však uznat i to, že je to společnost, která bojuje, kterou netěší její situace a která se statečně snaží tento problém překonat. Mobilizuje státní úřady, federální úřady a místní úřady, celou společnost a své politické strany, a proto, paní předsedající, zpráva uznává pokrok, kterého bylo dosaženo.
<P>
Uzavírám tím, paní předsedající, že je třeba, abychom co nejdříve požádali Komisi o rychlou a ambiciózní přípravu akčního plánu v oblasti lidských práv. Závěrem chci říci, že násilí na ženách je problémem zneužívání, problémem zbabělosti, problémem netolerance, a především, paní předsedající, je problémem strachu a bezmoci, strachu z přijetí vůle ostatních, a hlavně strachu pokojně projevit vůli a důvody na základě argumentů, pokojně, a ne prostřednictvím násilí.
<SPEAKER ID="180" NAME="Zita Gurmai" AFFILIATION="PSE">
(HU) Vážená paní předsedající, paní komisařko, dámy a pánové, chci poděkovat panu Romeva i Ruedovi za tuto zprávu, která vyjadřuje stanovisko k důležitému problému. Velmi mě těší, že jako kolega poslanec bere situaci žen tak vážně.
<P>
Násilí na ženách je porušením lidských práv, které brání ženám uplatňovat jejich základní práva. Proto ho lze považovat za jednu z největších globálních bariér pro rovnost mezi pohlavími ve společnosti. Tento jev se vyskytuje v různé míře, ale setkáváme se s ním všude, a proto proti němu musíme zasáhnout celosvětově v souladu se Všeobecnou deklarací lidských práv.
<P>
Za respektování a vytváření svobody a bezpečnosti svých občanů zodpovídají samotné státy, v tomto případě Mexiko, proto právě ony musí zaručit potřebné nástroje na prevenci, objasnění a potrestání násilí na ženách, i když se toto násilí vyskytne v rodině.
<P>
Považuji za velmi pozitivní, že Mexiko učinilo právní kroky směrem k rovnosti mužů a žen. Boj proti násilí na ženách však není možné omezit pouze na používání právních nástrojů, protože jde o složitý jev vyžadující komplexní řešení, právní, administrativní, poradenské, podporu obětem, dialog a sledování úkolů a povinností daného státu.
<P>
Evropská unie - která se při mnoha příležitostech zavázala zajišťovat globální rovnost a která stanovila plán rovnosti na období let 2006 - 2010 zveřejněný Evropskou komisí, o kterém paní komisařka hovořila jako o jedné z hlavních priorit, stejně jako zastavit násilí na ženách - nemůže zůstat tváří v tvář takovým ohavnostem potichu.
<P>
Vývoj v oblasti lidských práv a rovnosti žen se musí zohledňovat jako významné kritérium při tvorbě vnějších vztahů. Tato zpráva je vynikající a já doporučuji její přijetí.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Nemůžeme zůstat nestranní vůči násilí páchanému na ženách v jakékoli části světa, zvláště v našich vlastních zemích. Proto věnujeme mimořádnou pozornost tomuto vážnému problému v Mexiku a některých státech Střední Ameriky, kde stále dochází k vraždám žen, jež nelze připisovat pouze všeobecnému ovzduší násilí. Víme, že je stejně tak třeba brát na zřetel diskriminaci v sociálních a hospodářských souvislostech dané lokality, které jsou vůči ženám nepříznivé, a dokonce je to ještě horší v případě domorodých žen žijících ve velké chudobě a hospodářské závislosti, což představuje vedle činností zločineckých gangů další problém.
<P>
Proto na tomto místě také vyjadřujeme naši solidaritu se ženami, které jsou oběťmi takového násilí, a připojujeme svůj hlas k výzvě na podporu práv žen, respektování jejich důstojnosti. Přirozeně podporujeme zprávu našeho kolegy poslance, pana Romevy.
<SPEAKER ID="182" NAME="Maria Badia i Cutchet" AFFILIATION="PSE">
(ES) Vážená paní předsedající, v první řadě bych chtěla poblahopřát zpravodaji k jeho zprávě. Chtěla bych z ní vyzvednout několik bodů a poukázat na jeden aspekt, který podle mě chybí.
<P>
Pokud chceme vyhrát boj proti vraždám žen a proti beztrestnosti, musíme bojovat na více frontách. Co nejdříve musíme vymýtit každou diskriminaci v legislativě, zjednodušit ohlašování zločinů a vytvořit ochranné prostředky pro oběti, svědky a členy rodin a zlepšit soudní a vězeňský systém.
<P>
Souhlasím, že v této oblasti je třeba, aby Evropská unie nabídla těmto zemím svou plnou spolupráci, aby překonaly těžkosti a zdržení při uplatňování práv žen v právní úpravě, aby se podpořila ratifikace mezinárodních dohod o ochraně lidských práv a přezkumy a aktualizace národních právních předpisů v této oblasti. Podpořím proto pozměňovací návrh Obiols-Estrely v tomto smyslu.
<P>
Zlepšení situace z dlouhodobého hlediska vyžaduje, abychom podpořili vzdělávání o určitých hodnotách, počínaje rovností pohlaví a vzdělávacími kampaněmi a zvyšováním informovanosti od dětství ve školách s cílem propagovat sociální povědomí, které umožní ukončit násilí na ženách a stigmatizací obětí ze strany úřadů.
<P>
To, co podle mě chybí, je poněkud konkrétnější zmínka o tématu vzdělávání. Myslím, že veškeré naše úsilí v tomto ohledu je málo na odstranění této skvrny na společnosti, která by ve společnostech 21. století neměla mít místo.
<SPEAKER ID="183" NAME="Benita Ferrero-Waldner" LANGUAGE="DE">
Vážená paní předsedající, velmi děkuji za tuto skutečně důležitou rozpravu a ještě jednou upřímně děkuji především zpravodaji.
<P>
Jak jsem již řekla už před chvílí jako žena a jako členka Komise pro vnější vztahy a Evropskou politiku sousedství, je pro mě tato problematika mimořádně důležitá a je naprosto správné říct - jak jsem to také učinila v úvodu -, že je to všeobecný problém, který naneštěstí ovlivňuje nás všechny ve všech zemích. Patří mezi ně také Evropská unie, i když se, samozřejmě, vyskytuje častěji v chudých zemích, zemích bez vhodných sociálně-hospodářských podmínek, zemích, kterým chybí hlavně účinný policejní systém - což znamená, že se problémy vyskytují už ve fázi odhalování - a ve většině případů také účinný soudní systém. Což je ostatně také rozhodující. Víme také to, že v mnoha zemích, které tu byly zmíněny, jako například střední Amerika nebo Mexiko a další, existuje stále také korupce a mafiánské organizace spolupracují v některých případech s vedoucími postavami soudnictví, což v důsledku znamená, že míra odhalování je stále velmi slabá.
<P>
Souhlasím s většinou toho, co tu dnes zaznělo. Za prvé, legislativní opatření a za druhé prováděcí opatření. Znovu opakuji, že Komise už má připraveny programy a na těchto záležitostech pracuje. Musíme však samozřejmě brát v úvahu i časový faktor. Tento jev, bohužel, nedokážeme vymýtit přes noc. Můžeme jej dostat pod kontrolu jen postupně v kontextu sociálně-hospodářského rozvoje. Je to bohužel něco, s čím budeme všichni ještě nějaký čas zápasit.
<P>
Samozřejmě, že musíme přijmout také preventivní opatření. Právě jsem vyzdvihla příklad programu Pro Jóvenes, který je velmi zajímavý. Dámy a pánové, pokud byste se někdy vrátili do Salvadoru, nebo dokonce do Guatemaly, ale hlavně do Salvadoru, doporučila bych vám, abyste se sami podívali. Je to přinejmenším trocha dobrých zpráv.
<P>
Mohu pouze znovu potvrdit, že budeme samozřejmě pokračovat v našich programech, že budeme nadále vést nesporně kritický dialog s Mexikem. Ráda však přiznávám, jak řekl pan Salafranca Sánchez-Neyra, že Mexiko musí být samo připravené na boj s tímto problémem a řešení jeho příčin. Problémem je, že pokud se zločin odhalí příliš pozdě, je velmi těžké stanovit všechna hlediska činu. Následně je velmi důležité využít všechny příslušné metody moderních policejních technologií, protože odhalování je prvním faktorem a spravedlnost druhým. Rozhodující je samozřejmě i otázka všeobecné nediskriminace ve společnosti.
<P>
Mohu vás pouze znovu ujistit, že jsem v této věci jistě na vaší straně.
<SPEAKER ID="184" NAME="Předsedající">
Rozprava je ukončena.
<P>
Hlasování se uskuteční zítra, ve čtvrtek 11. října 2007.
<P>
Písemná prohlášení (článek 142)
<SPEAKER ID="771" NAME="Zita Pleštinská  " AFFILIATION="PPE-DE">
písemně. - Výbor pro práva žen a rovnost pohlaví už 8. března 2007 u příležitosti mezinárodního dne žen v Evropském parlamentu zahájil svou kampaň na odstranění násilí páchaného na ženách.
<P>
Součástí strategie týkající se vykořenění násilí páchaného na ženách ve světovém měřítku je i tato zpráva, která se zabývá vraždami žen v Mexiku a ve středoamerických zemích. Hlavně v těchto zemích se počet násilných smrtí v posledních letech výrazně zvýšil.
<P>
Podle oficiálních mexických údajů bylo v letech 1999 až 2006 zavražděných 6 000 děvčat a žen. Alarmujícími statistikami v této oblasti disponují především země, pro které jsou typické hluboké hospodářské nerovnosti ve společnosti a hlavně finanční závislost žen na mužích; jako jsou Guatemala, Salvador, Honduras, který je třetí nejchudší zemí Latinské Ameriky, a Nikaragua.
<P>
Vraždy žen v Ciudad Juárez a Guatemale bijí "na poplach", proto vítám dnešní rozpravu. Věřím, že jen na základě podrobného rozboru těchto problémů ještě před summitem EU-LAK, který se má sejít v roce 2008 v Limě, dokážeme vypracovat bilanci přijatých opatření včetně zkušeností mexických orgánů, které pomohou v účinném boji proti násilí na ženách v rámci Evropské unie, stejně jako v Latinské Americe.
<P>
Jsem přesvědčená, že musíme vyvinout maximální úsilí, abychom ochránili ženy před všemi druhy násilí.
<SPEAKER ID="770" NAME="Richard Seeber  " LANGUAGE="DE">
Problém vraždění žen a beztrestnosti pachatelů v Mexiku a Střední Americe se navzdory velkému úsilí nezlepšil. Proto by vlády Mexika a zemí Střední Ameriky měly nadále posilovat své úsilí směrující k prevenci a odhalování vražd žen a jiných případů násilí na ženách.
<P>
V této souvislosti bych chtěl požádat vlády zemí Střední Ameriky, aby zintenzivnily sledování uplatňování sociální odpovědnosti podniků u subdodavatelských společností (maquiladora). Evropské zásady rovných příležitostí a stejných práv pro ženy i muže musí navíc ještě silněji ovlivňovat aktivní politiku EU v oblasti lidských práv.
<P>
Vyzývám proto Komisi, aby přednesla návrh týkající se lepší budoucí koordinace různých evropských iniciativ navržených pro boj proti vraždění žen s místními úřady a orgány. Je třeba využít všech dostupných nástrojů vnější politiky. v této souvislosti chci požádat Komisi a členské státy, aby posílily činnosti na ověření souladu s doložkami o demokracii a lidských právech ve stávajících a připravovaných dohodách.
<P>
Během jednání o dohodách o přidružení se zeměmi Střední Ameriky by se mělo jako součást hodnocení vlivu na trvalý rozvoj provádět i hodnocení vlivu na rovnost pohlaví. Evropská politika v oblasti lidských práv a hlavně práv žen nesmí v žádném případě ustupovat hospodářským a geopolitickým zájmům.
