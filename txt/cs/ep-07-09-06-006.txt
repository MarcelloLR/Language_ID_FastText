<CHAPTER ID="006">
Vysvětlení hlasování
<SPEAKER ID="075" NAME="Jean-Pierre Audy  " AFFILIATION="PPE-DE">
písemně. - (FR) Těší mě, že Výbor pro občanské svobody, spravedlnost a vnitřní věci v souladu s doporučením mé kolegyně, paní Inger Segelströmové, jednohlasně schválil společný postoj Rady k speciálnímu programu Drogová prevence a informovanost jako součásti všeobecného programu Základní práva a spravedlnost.
<P>
Lituji, že ačkoli Rada přijala postoj Parlamentu, zároveň odmítla pozměňující a doplňující návrhy, jejichž cílem bylo dát Parlamentu možnost zablokovat rozhodnutí Komise o provádění programu, hlavně při volbě ročních priorit. Je mi také líto, že Evropská komise považovala za správné uvést ve svém prohlášení v plénu, že závazek doručit Evropskému parlamentu potřebné informace o návrzích ročních pracovních programů je mimořádným opatřením. Tento program je třeba spustit co nejrychleji a je štěstí, že výbor schválil společný postoj.
<SPEAKER ID="076" NAME="Pedro Guerreiro  " AFFILIATION="GUE/NGL">
písemně. - (PT) Problém užívání drog vyžaduje přijetí souboru průřezových politik, zahrnujících kromě jiných aspektů i prevenci, léčení a reintegraci a také boj proti obchodování s drogami, organizovanému zločinu a praní špinavých peněz.
<P>
Takové veřejné politiky mají nejvyšší prioritu, protože užívání drog má vážné osobní i společenské důsledky, především mezi mladšími generacemi.
<P>
Doprovázet je musí další veřejné politiky, zaměřené na zlepšení životních podmínek lidí zajištěním přístupu k lékařské péči, potravinám, bydlení, školám, k postupnému vzdělávání a stabilní práci, a také ochrany práva na spravedlivou mzdu, svobodu tvorby i kulturního vyžití a sportu.
<P>
Speciální program Drogová prevence a informovanost, vypracovaný na úrovni EU, může s ohledem na své cíle a opatření pomoci zvýšit míru poznatků, zlepšit výměnu informací a předcházet užívání drog tím, že podpoří a doplní opatření každého členského státu. (Nedostatečná) částka téměř 21 milionů EUR, vyhrazená pro 27 členských států na období let 2007 až 2013, bude též k dispozici k praktickému a plnému využití.
<SPEAKER ID="078" NAME="Jean-Pierre Audy  " AFFILIATION="PPE-DE">
písemně. - (FR) Hlasoval jsem pro výbornou zprávu svého skvělého českého kolegy Miroslava Ouzkého o Mezinárodním zdravotní řádu, který přehodnotilo v roce 2005 Valné shromáždění Světové zdravotnické organizace (WHO). Cílem tohoto řádu je bránit šíření chorob a chránit občany před těmito chorobami bez zbytečných a nákladných zásahů do mezinárodního obchodu. Tento mezinárodní zdravotní mechanismus je třeba urychleně zavést v koordinované podobě v rámci Evropského společenství, protože infekční choroby, jak upozorňuje má obdivuhodná francouzská kolegyně, paní Françoise Grossetête, představují hrozbu a problém pro každý stát.
<P>
Tyto zdravotní otázky opět otvírají problém kvality kontrol osob i výrobků na našich vnějších hranicích. Je nezbytné podpořit rozvoj Evropského střediska pro prevenci a kontrolu nemocí (ECDC), které bylo založeno v roce 2004, a také Evropského systému včasného varování a reagování na ohrožení zdraví veřejnosti, které musí vyvolat rychlé a soudržné zavedení mezinárodního zdravotního řádu (IHR) v členských státech EU.
<SPEAKER ID="079" NAME="Irena Belohorská  " AFFILIATION="NI">
písemně. - Protože jsme ke zprávě poslance Ouzkého o mezinárodním zdravotním řádu neměli rozpravu, dovolte mi vyjádřit se alespoň tímto způsobem k této problematice.
<P>
Zvýšený mezinárodní obchod, zvýšená mobilita v EU zvyšují hrozbu mezinárodních epidemií infekčních onemocnění v EU, resp. jejich přenosu ze vzdálenějších kontinentů do Evropy. Pokud má být reakce ve formě obrany proti těmto epidemiím efektivní, musí být jednotná a koordinovaná. Dnes máme v Evropské unii Evropské středisko pro prevenci a kontrolu nemocí (ECDC), které má v kompetenci boj proti těmto masovým epidemiím, a členské státy jsou zároveň členy Světové zdravotnické organizace, která vydala mezinárodní zdravotní řád rovněž upravující boj proti chorobám, které se mohou šířit z jednoho státu do druhého.
<P>
Komise vydala rozhodnutí o systému včasného varování a včasné reakce na prevenci a kontrolu přenosných onemocnění. Existují zároveň některé finanční nástroje, z kterých může EU čerpat, např. Evropský fond solidarity, akční program pro veřejné zdraví, a také nový nástroj rychlé reakce a připravenosti na závažné nouzové situace. Zároveň je zdravotnictví v rámci zásady subsidiarity v rukou členských států.
<P>
Při tomto komplexním systému četných právních předpisů na mnoha úrovních bude složité v případě hrozící epidemie reagovat rychle a jednotně. Zároveň je třeba víc propojit systémy EU a systémy členských států, abychom se nedostali do situace, kdy budeme mít evropské právní předpisy, které nebudou odpovídat připravenosti členských států rychle reagovat.
<SPEAKER ID="080" NAME="Ilda Figueiredo  " AFFILIATION="GUE/NGL">
písemně. - (PT) Mezinárodní zdravotní řád, který přijala Světová zdravotnická organizace (WHO), je novým nástrojem na ochranu světového zdraví. Nahrazuje předcházející poválečné předpisy, které se soustřeďovaly na hraniční kontroly, hlavně na zdravotní kontrolu lodí a jejich posádek, a které zahrnovaly i mezinárodní očkování proti žluté zimnici, k němuž se později připojila i další očkování. Výskyt takových problémů veřejného zdraví, jako tuberkulóza a malárie, či dokonce nové choroby, jako ptačí chřipka a riziko pandemie chřipky, činí mezinárodní spolupráci a informování o veřejném zdraví ještě naléhavějším.
<P>
Nedávné hrozby epidemií a pandemií ukázaly, že žádný stát ani region nejsou vůči zdravotním problémům imunní a že není možné imunitu zaručit. Tyto nové předpisy podporují výměnu informací a nutí státy, aby koordinovaly svoje reakce na globální ohrožení, přičemž by si měly uvědomit, že všechny státy jsou důležité a vzájemná pomoc je nezbytná.
<P>
V Portugalsku se zdravotní kontrole hranic, mezinárodnímu očkování a doporučním pro turisty věnuje stále méně pozornosti, především proto, že vláda v současnosti zavírá regionální veřejná zdravotnická střediska. Bez dobrého systému vnitrostátní kontroly bude pozornost věnovaná těmto oblastem nadále upadat.
<SPEAKER ID="081" NAME="Françoise Grossetête  " AFFILIATION="PPE-DE">
písemně. - (FR) Hlasovala jsem pro tuto zprávu. Před dvaceti roky infekční choroby nebyly vnímány jako velká hrozba. Dnes představují riziko a výzvu pro každý stát. Zdravotní rizika jako pandemická chřipka, malárie a tuberkulóza jsou hrozná z důvodu mutace virů, jejich zvyšující se odolnosti vůči antibiotikům a slabých zdravotnických systémů.
<P>
Nová zdravotní rizika představují i onemocnění vyvolaná potravou, chemické, biologické nebo nukleární nehody či útoky, průmyslové znečištění a klimatické změny. Tyto hrozby mohou ohrozit životy milionů osob v několika státech.
<P>
Rozšiřující se globalizace a růst mezinárodních toků a obchodu jsou faktory, které situaci zhoršují. Mezinárodní spolupráce při kontrole infekčních chorob je proto nevyhnutelná. Z toho důvodu je důležité vyhnout se jakémukoli zbytečnému zásahu do mezinárodní dopravy a obchodu.
<P>
Tato zpráva představuje pro členské státy další podnět k pokračování v přípravách společných akcí založených na výměně osvědčených postupů. Stejně důležité je také zavedení systémů včasné výstrahy v případě vážných pandemií v sousedních a třetích státech.
<SPEAKER ID="082" NAME="Miroslav Mikolášik  " AFFILIATION="PPE-DE">
písemně. - Rád bych se vyjádřil ke zprávě Ouzký - Mezinárodní zdravotní řád -, kterou jsem při hlasování podpořil.
<P>
Tento právní nástroj je žádoucí, pro cílené zabezpečení prevence, ochrany a hlavně kontroly v případě šíření choroby, přičemž zároveň zabezpečuje, aby reakce sektoru veřejného zdraví byla úměrná vzniklým rizikům.
<P>
Tato norma, která byla poprvé přijata členskými státy Světové zdravotnické organizace (1951), byla již čtyřikrát upravena. Současné znění umožní její postupné provádění, počínaje červnem 2007.
<P>
Toto nařízení obsahuje jasně definované interpretace stanoviska EU ze strany Komise a rovněž vyjasňuje úlohu Evropské unie v provádění Mezinárodního zdravotního řádu. Bere přitom ohled na existenci a úlohu Evropského střediska pro prevenci a kontrolu nemocí - ECDC a systém včasného varování při ohrožení veřejného zdraví - EWRS.
<P>
Vítám přijetí tohoto nařízení, které dále přispěje k ochraně zdraví našich občanů.
<SPEAKER ID="084" NAME="Jean-Pierre Audy  " AFFILIATION="PPE-DE">
písemně. - (FR) Hlasoval jsem pro návrh usnesení, předložený více politickými skupinami, včetně skupiny Evropské lidové strany (Krestanských demokratů) a Evropských demokratů (PPE - DE) o cílech EU na 8. zasedání konference stran k úmluvě OSN o boji proti dezertifikaci, která se bude konat ve dnech 3. až 14. září 2007 v Madridu. Jedním ze závažných důsledků současného oteplování planety je, že vypařováním vysychají prameny a snižuje se průtok a výška hladiny vody v řekách a v zásobnících podzemní vody, čímž se ničí povrchová struktura půdy. Podle Programu OSN pro životní prostředí (UNEP) dezertifikace v současnosti postihuje přibližně 25 % až 30 % plochy světové souše a ohrožené jsou 1,2 až 2 miliardy osob v nejméně 100 zemích. Dezertifikace se celkově zvětšuje, což vede k bídě, nucené migraci a ke konfliktům. Z mého pohledu potřebuje Evropská unie naléhavě zavést evropskou politiku v oblasti vody, nejen ve vztahu ke kvalitě, ale i ve vztahu k jejímu množství.
<SPEAKER ID="085" NAME="Glyn Ford  " AFFILIATION="PSE">
písemně. - Podporuji společné usnesení k Úmluvě OSN o boji proti dezertifikaci a k pokračujícímu zasedání v Madridu. Jak víme, dezertifikace postihuje 20 až 30 % plochy světové souše a 1,2 - 2 miliardy osob v nejméně 100 státech, z nichž mnoho žije v hluboké bídě.
<P>
Jako důsledek klimatických změn a lidských zásahů, včetně odlesňování a nadměrného obdělávání půdy, se stále větší část světa mění v poušť. Výsledkem je rostoucí chudoba, nucená migrace a konflikty. Nejkřiklavějším příkladem je Dárfúr, kde dezertifikace vyvolala složitý konflikt mezi pastevci a zemědělci, zemědělci se museli stěhovat na východ na půdu pastevců a výsledkem jsou stovky tisíc utečenců, znásilněných, zmrzačených a zavražděných lidí. Pouze mohutný a rychlý mezinárodní zásah může zabránit tomu, aby nebyl Dárfúr jen prvním z mnoha podobných konfliktů, jejichž skrytou příčinou je dezertifikace.
<SPEAKER ID="086" NAME="Luís Queiró  " AFFILIATION="PPE-DE">
písemně. - (PT) Bez ohledu na rozdílné názory vědců na problémy životního prostředí není pochyb, jak je to uvedeno v usnesení, že extrémní klimatické jevy, jako jsou povodně a sucha spojené s klimatickými změnami, se vyskytují stále častěji a s horšími následky, čímž se zvyšují rizika i negativní hospodářské a sociální důsledky dezertifikace.
<P>
Zároveň nelze pochybovat o tom, že tyto negativní důsledky pociťují přímo postižené země, ale i sousední země. Přinejmenším proto, že Evropská unie musí mít na zřeteli, že její příhraniční území podléhají procesu dezertifikace, musí následující vrcholná schůzka EU - Afrika řešit tento problém důsledně a soudržně.
<P>
Kromě toho v další rovině, která určitě stojí za zmínku, je problém dezertifikace vážný i v rámci samotné Evropské unie. Proto musí absolutně nezbytná reforma společné zemědělské politiky (SPP) vzít v úvahu potřebu boje proti dezertifikaci. Stejně důležitá je i politika zaměřená na osídlování venkovských oblastí.
<P>
Musíme doufat, že politika a politici posoudí problémy, kterým čelíme, z dlouhodobé perspektivy, aby se daly řešit včas. To je i případ dezertifikace: historické knihy jsou plné lekcí, které se musíme včas naučit.
<SPEAKER ID="087" NAME="Brian Simpson  " AFFILIATION="PSE">
písemně. - Rozšiřování pouští je vážný problém, který zasahuje mnohé oblasti světa, a je důležité ho řešit globálně.
<P>
Nečinnost působí vážné problémy mnohým lidem, hlavně v rozvojovém světě, proto je správné, aby OSN s naší podporou nyní jednala.
<P>
Budu hlasovat pro společnou rezoluci a doufám, že je to teprve začátek procesu řešení tohoto problému. Že v nadcházejících letech nebudeme litovat své nečinnosti, když jsme dostali příležitost jednat.
<P>
Rozšiřování pouští je katastrofa, které musíme zabránit. Tato rezoluce je první krok. My, Evropská unie, musíme zaujmout přední místo v úsilí o zvrácení tohoto trendu.
<SPEAKER ID="088" NAME="Peter Skinner  " AFFILIATION="PSE">
písemně. - Podpořil jsem tuto rezoluci a její úsilí o další aktivity při řešení tohoto rostoucího problému. Mám hlavně obavu, že tato záležitost je pro mnoho lidí z "rozvinutého" světa skrytá, protože její důsledky se často projevují v "nerozvinutém" světě. Dárfúr je příklad, jehož základní příčinou je konflikt vyvolaný rozšiřováním pouště.
<SPEAKER ID="090" NAME="Koenraad Dillen" AFFILIATION="ITS">
- (NL) Vážený pane předsedo, Parlament by celkem dobře mohl dát nejvyšší známky oficiální politice Evropy v oblasti lidských práv, ale realita je taková, že ustanovení o lidských právech v dohodách s mnohými arabskými a africkými zeměmi často zůstávají prázdnými slovy. Neexistuje žádná aktivní a soudržná politika lidských práv.
<P>
A co kromě toho s politikou vůči Číně, kde je každému jasné, že obchodní a hospodářské zájmy Unie a jejích členských států mají přednost před lidskými právy?
<P>
Vrcholem je však, samozřejmě, politika vůči Turecku. Zatímco zpráva upozorňuje na práva žen, Evropa otevírá této islámské zemi dveře dokořán. Zemi, kde se situace v oblasti práv žen neustále zhoršuje od okamžiku, kdy se Strana spravedlnosti a rozvoje AKP dostala k moci. Naše skupina a strana Vlaams Belang se v žádném případě nebude dále podílet na tomto pokrytectví.
<SPEAKER ID="091" NAME="Frank Vanhecke" AFFILIATION="ITS">
- (NL) Vážený pane předsedo, můj kolega, pan Dillen, zrovna zcela správně poukázal na velkou propast mezi oficiální rétorikou Evropy na jedné straně a konkrétní politikou Evropské unie v oblasti lidských práv na druhé straně.
<P>
Rád bych k tomu něco dodal. Zatímco Evropa propaguje hodnoty otevřené západní společnosti a především svobodu slova na celém světě prostřednictvím dialogu o lidských právech, kterému se tu tolik tleská, ale který nemá žádné podmínky, ve skutečnosti stále zjišťujeme, že v našem vlastním oficiálním evropském hlavním městě, v Bruselu, jsou obránci téže evropské hodnoty, svobody slova, umlčováni. Myslím si, že Parlament a jeho předseda by měli vystoupit proti diktátu starosty Bruselu z Parti Socialiste, pana Thielemanse, který zakazuje demonstrace proti rozmachu netolerantního islámu v našem evropském hlavním městě a ve všech zemích Evropy. Já budu v každém případě spolu s ostatními demonstrovat za svobodu slova a proti rozpínání islámu příští úterý, 11. září, přímo před Evropským parlamentem.
<SPEAKER ID="092" NAME="Jean-Pierre Audy  " AFFILIATION="PPE-DE">
písemně. - (FR) Hlasoval jsem pro zprávu své španělské kolegyně, paní Eleny Valenciano Martínez-Orozcové, o fungování dialogů a konzultací o lidských právech s třetími zeměmi. Lidská práva tvoří část základních hodnot Evropské unie. Je velmi důležité zabezpečit, aby byla automaticky v centru politických dialogů EU s třetími zeměmi. Rada musí systematicky uplatňovat ustanovení o lidských právech a demokracii ve všech dohodách a vztazích EU s třetími zeměmi.
<P>
V důsledku toho podporuji myšlenku zvyšování meziinstitucionální soudržnosti a hledání způsobů, jak zlepšit koordinaci mezi jednotlivými institucemi EU (Rada, Komise a Parlament) ustanovením meziinstitucionální úmluvy pro politický dialog a pro dialogy a konzultace na téma lidská práva. V době, kdy se rozpadají hodnoty na planetě, která se stává stále komplikovanější, musí EU zabezpečit respekt k hodnotám, spojeným s lidskými právy a demokracií ve všech svých projektech a programech, především v těch, které se týkají rozvojové pomoci, jakož i technické, obchodní a finanční spolupráce.
<SPEAKER ID="093" NAME="Patrick Gaubert  " AFFILIATION="PPE-DE">
písemně. - (FR) Zpráva paní Eleny Valencianové o fungování dialogů a konzultací na téma lidská práva s třetími zeměmi byla právě přijata velkou většinou. Blahopřeji paní zpravodajkyni k její důkladné práci.
<P>
Zpráva správně konstatuje, že otázky lidských práv by se měly řešit v rámci celkového politického dialogu vedeného s třetími zeměmi. Skutečně, podpora lidských práv je zásadní částí zahraniční a rozvojové politiky EU.
<P>
Potěšilo mě i to, že zpráva vyzývá Radu a Komisi, aby zmodernizovaly postupy dialogu a konzultací. Zvýšená meziinstitucionální soudržnost a spolupráce by dodaly politice EU v oblasti lidských práv větší důvěryhodnost na mezinárodní scéně. Potřebné by bylo i objektivní hodnocení a monitorování.
<P>
Na závěr zpráva zdůrazňuje důležitost zabezpečení přehlednosti těchto dialogů na úrovni EU a posílení úlohy Evropského parlamentu v tomto ohledu. Při závěrečném hlasování v plénu jsem podpořil její přijetí.
<SPEAKER ID="094" NAME="Pedro Guerreiro  " AFFILIATION="GUE/NGL">
písemně. - (PT) Bez diskuse je nutné podporovat univerzálnost a nedělitelnost lidských práv, "přičemž se nemyslí jen občanská a politická práva, ale i sociální, environmentální, hospodářská a kulturní práva".
<P>
V této zprávě jsou však rozpory, například, zatímco se tu říká, že dialog s třetí zemí o lidských právech bude probíhat s jejím souhlasem, zároveň existuje hrozba, že v případě, že tato země dialog odmítne, musí EU zvážit konkrétní kroky vůči ní, přičemž k tomuto účelu využije "finanční nástroje na podporu demokracie a lidských práv ve světě".
<P>
Budou členské státy souhlasit s recipročním uplatňováním tohoto opatření? Zřejmě ne, protože "dialog" o lidských právech s třetími zeměmi není určený k diskusi o lidských právech v EU, ale v těchto zemích.
<P>
Tento příklad pomáhá ilustrovat skutečný cíl, kterým je zkoušet a využívat lidská práva jako nástroj nátlaku a zasahování v prospěch a v zájmu hlavních evropských mocností. Zpráva, s vědomím této možnosti, kterou ve skutečnosti nepodporuje, zdůrazňuje potřebu "soudržnosti" a "důvěryhodnosti" ze strany EU. Ticho okolo nelegálních letů CIA hovoří samo za sebe.
<SPEAKER ID="095" NAME="David Martin  " AFFILIATION="PSE">
písemně. - Podpořil jsem tuto zprávu, která vyzývá Komisi a Radu, aby zabezpečily vyšší stupeň souladu dialogů EU s třetími zeměmi o lidských právech. Podporuji především požadavek na vyšší spoluzodpovědnost Parlamentu za obsah probíhajících dialogů a naléhám na používání přísnějších kritérií a monitorovacích mechanismů.
<SPEAKER ID="096" NAME="Andrzej Jan Szejna  " AFFILIATION="PSE">
písemně. - (PL) Hlasoval jsem pro přijetí zprávy o fungování dialogů a konzultací na téma lidských práv s třetími zeměmi.
<P>
Zpráva otevřela velmi důležitou otázku odpovídajícího zastoupení Evropského parlamentu v dialozích a konzultacích mezi Evropskou unií a třetími zeměmi. Záležitosti lidských práv by měly figurovat v pracovním programu Evropské unie jako samozřejmost. Musíme navíc zabezpečit, aby se Evropský parlament přiměřeně zapojoval do záležitostí, týkajících se lidských práv.
<SPEAKER ID="098" NAME="Jan Andersson, Göran Färm, Anna Hedh a Inger Segelström  " AFFILIATION="PSE">
písemně. - (SV) Rozhodli jsme se nepodpořit zprávu, protože se snaží podkopat některé z dobrých úmyslů Komise, které mají za cíl zabezpečit udržitelnější rybolov.
<P>
Rybolov v EU se musí v zájmu ochrany mořského prostředí a dlouhodobé životaschopnosti rybolovného průmyslu stát environmentálně trvale udržitelnějším.
<SPEAKER ID="099" NAME="Jean-Pierre Audy  " AFFILIATION="PPE-DE">
písemně. - (FR) Hlasoval jsem pro velmi dobrou zprávu z vlastní iniciativy své skvělé španělské kolegyně, paní Carmen Fraga Estévezové, v reakci na oznámení Komise o zavedení trvale udržitelného rybolovu v EU na základě maximálního udržitelného výnosu (MSY).
<P>
Podobně jako paní Fraga Estévezová i já jsem rád, že Komise uznává neúspěch současné politiky řízení rybolovu a vítám její návrh na vytvoření nového modelu řízení, který umožní obnovu zdrojů, přizpůsobení úsilí vynaloženého na rybolov skutečnému stavu rybolovu a zvýšení výnosnosti a stability rybářského loďstva.
<P>
Je však třeba zvolit opatrný přístup a posoudit naše rybolovné kapacity ve vztahu k požadavkům na spotřebu v Evropě a ve světě, a také k tlaku na hledání zdrojů. Navíc, jakákoli změna v rybolovné politice Unie bude muset obsahovat vhodné a finančně přijatelné mechanismy kompenzace, a to si vyžádá analýzu právních a sociálně-ekonomických důsledků konečného návrhu.
<SPEAKER ID="100" NAME="Pedro Guerreiro  " AFFILIATION="GUE/NGL">
písemně. - (PT) Trvalá udržitelnost rybolovných zdrojů je nutná k zabezpečení rybolovné činnosti a dlouhodobé životaschopnosti rybolovného průmyslu.
<P>
Ochrana udržitelnosti zdrojů uplatněním dlouhodobých plánů a krátkodobých opatření musí bez diskuse zahrnovat analýzu jejich sociálně-ekonomických důsledků a následné obstarání finančních zdrojů na zabezpečení další existence lodí, zaměstnanosti a příjmů v průmyslu a pro rybáře. Podle našeho názoru jde o vztah, který nejlépe vyjadřuje uplatnění zásady maximálního udržitelného výnosu a musí být jejím základem.
<P>
Jinak řečeno, maximální udržitelný výnos se nesmí využívat jako nástroj na prosazování (další) likvidace lodí a rušení pracovních míst.
<P>
Plány a opatření na zabezpečení udržitelnosti zdrojů musí být založené na vědeckém výzkumu o rybolovu. Přitom nelze zapomínat na další opatření, která počítají s důsledky přírodních faktorů a faktorů plynoucích z lidských aktivit s vlivem na mořské ekosystémy. Proto jsme navrhli uvést ve zprávě, že je v rámci sedmého rámcového programu pro výzkum a technologický rozvoj třeba zvýšit sumy určené na vědecký výzkum v oblasti rybolovu.
<P>
Nakonec musíme zdůraznit, že je nutné, aby se na přípravě všech těchto politik podíleli rybáři.
<SPEAKER ID="102" NAME="Zuzana Roithová" AFFILIATION="PPE-DE">
Pane předsedo, podpořila jsem kompromisní pozici Evropského parlamentu k přezkumu spotřebitelského práva v Unii.
<P>
Zpráva navrhuje zlepšení pro půl miliardy občanů při odstoupení od smlouvy, dodávce zboží, uplatnění záruky, počítání délky různých lhůt, omezení nepřiměřených smluvních podmínek a také při nákupu digitálního obsahu či internetových aukcích.
<P>
Nicméně vzhledem k tomu, že Komise připravuje největší revizi spotřebitelských pravidel, mohl Parlament vybídnout k modernějším, inovativnějším či rozsáhlejším změnám. A to zejména v těchto pěti prioritních oblastech:
<P>
vyšší ochrana spotřebitelů při elektronickém obchodu;
<P>
zjednodušení přeshraničních prodejů pro spotřebitele i podnikatele;
<P>
přísnější dohled nad implementací a dodržováním platných evropských pravidel členskými státy;
<P>
vyšší spotřebitelská gramotnost a
<P>
úspěšné uplatňování spotřebitelských práv, a to i přes hranice.
<P>
Věřím, že návrh Komise bude odvážnější. Vím, že paní komisařka Kuněva je odhodlána i tak náročnou práci zvládnout.
<SPEAKER ID="999" NAME="Jean-Pierre Audy  " AFFILIATION="PPE-DE">
písemně. - (FR) Hlasoval jsem pro zprávu z vlastní iniciativy své kolegyně, paní Béatrice Patriové, k zelené knize o revizi právních předpisů v oblasti ochrany spotřebitelů, s důrazem hlavně na uvedený cíl zmodernizovat, zjednodušit a vylepšit regulační rámec pro podnikatele i soukromé osoby a tím pomoci přeshraničnímu obchodu a zvýšit důvěru spotřebitele. Je vhodné, abychom si, hlavně v souvislosti s rozvojem elektronického obchodování, pravidelně kladli otázku, zda hladké fungování vnitřního trhu poskytuje přiměřenou rovnováhu mezi vysokou úrovní ochrany spotřebitele a konkurenceschopností podniků při přísném dodržování zásady subsidiarity. Zpráva přináší víc zajímavých nápadů, které se týkají všeobecného legislativního přístupu, omezování nekalých podmínek, harmonizace právních předpisů, práva na odstoupení od smlouvy, prodeje spotřebního zboží a nakonec, účinného uplatňování spotřebitelského práva.
<SPEAKER ID="103" NAME="Ilda Figueiredo  " AFFILIATION="GUE/NGL">
písemně. - (PT) Je nám líto, že většina v Evropském parlamentu zamítla předložené návrhy. Bude to znamenat bouřlivou cestu za zjednodušením legislativy práv spotřebitele. Můžeme čelit pokusu o snížení úrovně a omezení těchto práv, hlavně v zemích, kde je jejich úroveň vyšší.
<P>
Litujeme, že návrhy, které připravila moje skupina, hlavně definice omezeného souboru všeobecných pravidel společných pro všechny vertikální nástroje ochrany spotřebitele byly zamítnuty: Zajistily by vysokou úroveň ochrany spotřebitele uplatněním schválené metody minimální harmonizace kombinované se zásadami země určení tak, aby nedošlo k ohrožení existující vnitrostátní legislativy.
<P>
Jak jsem již uvedla, nebylo by přijatelné, aby se směrnice o právech spotřebitele vrátila k zásadám země původu jako ke všeobecnému pravidlu, o což se pokoušela původní verze směrnice o liberalizaci služeb.
<P>
Protože zpráva stále obsahuje víc rozporů a negativních prvků, hlasovali jsme proti ní a budeme pozorně sledovat další vývoj situace.
<SPEAKER ID="104" NAME="Hélène Goudin a Nils Lundgren  " AFFILIATION="IND/DEM">
písemně. - Určitá soudržnost spotřebitelské politiky, jako je pevná minimální úroveň ochrany spotřebitele, může stimulovat ochotu spotřebitelů nakupovat výrobky a služby v jiných členských státech EU a tím podporovat rozvoj hladce fungujícího vnitřního trhu. Chceme však zdůraznit, že spotřebitelé též nakupují mnoho výrobků ze zemí a regionů mimo EU, jako jsou Spojené státy a Asie. Úlohu institucí EU není proto nutné v této souvislosti přeceňovat.
<P>
Je nutné, aby byla opatření, která EU přijímá, rovnoměrná a aby byla zásada subsidiarity dodržována za všech okolností. Proto jsme proti některým návrhům, které byly v minulosti předloženy v Evropském parlamentu, jako jsou např. informační kampaně pro spotřebitele připravované z iniciativy EU, informace pro spotřebitele na úrovni EU, které se mohou uskutečňovat uvnitř státu nebo prostřednictvím dobrovolné spolupráce mezi existujícími orgány v členských státech, jakož i orgány a instituce financované EU.
<P>
Aktuální zpráva Evropského parlamentu a zelená kniha Komise o revizi právních předpisů v oblasti ochrany spotřebitelů jsou však ideálně vyvážené a vytvářejí jednodušší a předvídatelnější regulační rámec. Proto jsme se rozhodli v závěrečném hlasovaní návrh podpořit.
<SPEAKER ID="105" NAME="Anna Hedh  " AFFILIATION="PSE">
písemně. - (SV) Vítáme revizi právních předpisů v oblasti ochrany spotřebitelů a vnímáme ji jako pozitivní krok, který nyní navrhujeme na přezkoumání nesourodostí, mezer a přesahů směrnic. Nevidíme žádný celkový problém s harmonizací, která zjednodušuje a přináší výhody evropským spotřebitelům a profesionálům, pokud to neznamená, že bychom museli snížit naši úroveň ochrany spotřebitele, která vychází z dlouhodobé švédské tradice. Proto jsme chtěli mít záruku ochrany spotřebitele a litujeme, že Parlament nesdílel náš postoj.
<SPEAKER ID="106" NAME="Astrid Lulling  " AFFILIATION="PPE-DE">
písemně. - (FR) Kvůli znění odstavce 2, který doporučuje revizi směrnice 2000/31/ES v některých právních aspektech služeb informační společnosti, především elektronického obchodování, jsem nemohla hlasovat pro zprávu paní Patriové. Podle mého názoru existující směrnice, která stanovuje, inter alia (mimo jiné), že se používá sazba daně z přidané hodnoty (DPH), platná v zemi původu společnosti, v praxi funguje velmi dobře.
<P>
Proč měnit skvělou směrnici, abychom zavedli systém, ve kterém musí spotřebitel platit daň z přidané hodnoty za tyto služby v zemi určení? To by vedlo k úplnému chaosu pro všechny zainteresované: pro daňové orgány, které budou muset ovládat sazby DPH platné v 27 různých zemích, a pro společnosti, které budou muset zavést až 27 různých režimů DPH.
<P>
Taková situace by byla nepřijatelná a bránila by volnému pohybu zboží, a tak by vytvořila téměř nepřekonatelnou překážku jednotnému trhu v oblasti elektronických služeb.
<SPEAKER ID="107" NAME="Marcin Libicki" AFFILIATION="UEN">
(PL) Pane předsedo, chtěl jsem jen oznámit, že během elektronického hlasování o zprávě paní Patriové jsem se dvakrát pokusil hlasovat pro pozměňující a doplňující návrh, ale naneštěstí moje zařízení selhalo. Chtěl bych to uvést do zápisu.
<SPEAKER ID="108" NAME="Předseda">
Děkuji, pane Libicki. Bude to zaznamenáno v zápisu.
