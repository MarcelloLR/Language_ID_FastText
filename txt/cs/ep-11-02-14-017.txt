<CHAPTER ID="017">
Provádění strategie EU pro Podunají (rozprava) 
<SPEAKER ID="159" NAME="Předsedající">
Dalším bodem je rozprava o
<P>
otázce k ústnímu zodpovězení Komisi o provádění strategie EU pro Podunají, kterou předkládá Silvia-Adriana Ţicău, Constanze Angela Krehl, Hannes Swoboda, Adrian Severin, Ivailo Kalfin, Karin Kadenbach, Olga Sehnalová, Rovana Plumb, Csaba Sándor Tabajdi, Evgeni Kirilov, Katarína Neveďalová, Vasilica Viorica Dăncilă, Daciana Octavia Sârbu, Ioan Mircea Paşcu, George Sabin Cutaş, Britta Thomsen, Corina Creţu, Claudiu Ciprian Tănăsescu, Ioan Enciu, Cătălin Sorin Ivan, Mario Pirillo, Kinga Göncz, Marc Tarabella, Françoise Castex, Victor Boştinaru, Inés Ayala Sender, Bogusław Liberadzki, Jo Leinen, Michael Cashman, Brian Simpson, Saïd El Khadraoui, Thijs Berman, Eider Gardiazábal Rubial, Ismail Ertug a Edit Herczog za skupinu S&D; Michael Theurer, Vladko Todorov Panayotov, Renate Weber, Sophia in 't Veld, Jan Mulder, Gesine Meissner, Jorgo Chatzimarkakis, Catherine Bearder, Viktor Uspaskich, Wolf Klinz, Nadja Hirsch, Cristian Silviu Buşoi, Giommaria Uggias, Ramona Nicole Mănescu, Adina-Ioana Vălean, Hannu Takkula, Jürgen Creutzmann, Alexander Alvaro a Holger Krahmer za skupinu ALDE; Reinhard Bütikofer, Michael Cramer, Eva Lichtenberger, Barbara Lochbihler, Heide Rühle, Elisabeth Schroedter, Isabelle Durant za skupinu Verts/ALE; Peter van Dalen a Oldřich Vlasák za skupinu ECR - B7-0013/2011);
<P>
otázce k ústnímu zodpovězení Komisi o strategii EU pro Podunají, kterou předkládá Tamás Deutsch, Lambert van Nistelrooij, Danuta Maria Hübner, Marian-Jean Marinescu, Iosif Matula, Andrey Kovatchev, János Áder, Zoltán Bagó, Kinga Gál, Béla Glattfelder, András Gyürk, Ágnes Hankiss, Lívia Járóka, Ádám Kósa, Csaba Őry, Ildikó Gáll-Pelcz, György Schöpflin, László Surján, József Szájer, Edit Bauer, Alajos Mészáros, Csaba Sógor, László Tőkés, Iuliu Winkler a Elisabeth Jeggle za skupinu PPE - B7-0011/2011).
<SPEAKER ID="160" NAME="Silvia-Adriana Ţicău" LANGUAGE="RO">
Pane předsedající, dne 8. prosince 2010 Komise zveřejnila evropskou strategii pro Podunají a akční plán, který toto sdělení doprovází, a tato opatření mají být přijata Evropskou radou během maďarského předsednictví EU.
<P>
Evropský parlament pomohl vypracovat tuto strategii jak prostřednictvím svého usnesení ze zde 20. ledna 2010, tak prostřednictvím činnosti svého fóra, které se věnuje problematice Podunají, a i nadále bude aktivním partnerem při provádění i při aktualizaci strategie.
<P>
Strategie Evropské unie pro Podunají je výsledkem rozsáhlých konzultací, kterých se účastnily místní, regionální a vnitrostátní orgány a také zástupci občanské společnosti, akademického světa a podnikatelského odvětví. V procesu provádění budou hrát ještě významnější roli. Strategie znovu potvrzuje důležitost mobility a součinnosti různých druhů dopravy a stejně tak potřebu investovat do zlepšování plaveb a propojení, do rozvoje multimodálních přístavů a do využívání nových technologií s cílem zajistit větší čistotu Dunaje a rychleji odstraňovat překážky, které brání ve volném pohybu lodí.
<P>
Dokončení projektů transevropské dopravní sítě (TEN-T), které se vztahují na Podunají, rozvoj cestovního ruchu a energetické infrastruktury, předcházení přírodním katastrofám a dopadům změny klimatu a boj proti nim a stejně tak výměny v kulturním i akademickém prostředí budou pro tento region prospěšné. Vzhledem ke složitým ekosystémům a biologické rozmanitosti Podunají je důležité, aby v souladu se společným prohlášením o rozvoji říční dopravy a ochraně životního prostředí v Podunají byly k dispozici integrované projektové týmy a všestranně výhodná řešení jak pro zlepšení plavby, tak pro zajištění ochrany životního prostředí.
<P>
Vítáme jmenování koordinátorů prioritních oblastí, k němuž došlo dne 3. února a žádáme je, aby sestavili pracovní programy a určili požadované finanční prostředky a aby stejně tak zlepšili spolupráci mezi zeměmi a regiony, abychom mohli neprodleně přistoupit k provádění strategie. Členské státy mohou přezkoumat své operační programy a přerozdělit nevyužité prostředky pro účely prioritních projektů, které se týkají Podunají. Budoucí víceletý finanční rámec by navíc měl zahrnovat zvláštní ustanovení pro makroregionální strategie.
<P>
Na závěr bych ráda řekla, pane předsedající, že s ohledem na spojení mezi Černým mořem a Severním mořem, které zajišťuje Rýn, Mohanský kanál a Dunaj, vyzýváme, aby byla evropská strategie pro Podunají rozšířena i na region Černého moře.
<SPEAKER ID="161" NAME="Ramona Nicole Mănescu" LANGUAGE="RO">
Pane předsedající, evropská strategie pro Podunají je integrovanou strategií, která propojí různé evropské politiky se zaměřením na hlavní problémy, jež postihují celý makroregion. Cílem skupiny Aliance liberálů a demokratů pro Evropu je přispět ke zlepšení přepravy nákladu rozšířením splavného kanálu, k rozvoji měst podél Dunaje rozšířením kapacity přístavů a rozvoji nezbytných terminálů a odpovídajících infrastruktur, jež budou podporovat multimodální dopravu, a samozřejmě chceme podporovat přístup malých a středních podniků k evropským fondům.
<P>
Ráda bych zdůraznila velmi zvláštní vzájemnou hospodářskou závislost zemí v Podunají a význam investic nejen do informačních a komunikačních technologií, ale také do rozvoje malých a středních podniků a jejich výzkumných oddělení, aby se tak zajistil udržitelný růst a účinnost a podpořil růst zelené ekonomiky. Chceme-li dosáhnout hospodářského růstu a vytvářet pracovní místa v členských státech, které leží u Dunaje, musíme zajistit podmínky pro úspěšné provádění této strategie, a to nejen zapojením místních orgánů, ale také prostřednictvím partnerství veřejného a soukromého sektoru.
<P>
Členské státy musí určit prioritní oblasti rozvoje a včas připravit vhodné projekty, přičemž se musí ujistit, že se jedná o integrované projekty, jež jsou zacílené na všechny dostupné evropské fondy, a zejména pak na příležitosti regionální spolupráce. V této souvislosti se domnívám, že je zásadní, abychom přesně věděli, jaký je akční plán Evropské komise na provádění této strategie a jaký model řízení byl za tímto účelem přijat.
<SPEAKER ID="162" NAME="Elisabeth Schroedter" LANGUAGE="DE">
Pane předsedající, pane komisaři, dámy a pánové, komplexní strategie pro Podunají, která spojuje všechny dotčené regiony, jejich obyvatele a členské státy je velkou podporou a nabízí obrovský potenciál pro trvalý rozvoj celé oblasti povodí Dunaje. Hospodářské a ekologické aspekty lze vyvážit racionálním způsobem, který bude naznačovat budoucí cestu. Sociální problémy lze vyřešit společně. Biologická a kulturní rozmanitost celé oblasti v daném povodí může být úspěšně propagována v rámci společných projektů zaměřených na cestovní ruch. Nejvýznamnějším bodem je však to, že primárním cílem takové spolupráce by mělo být zamezení ničivým povodním. Všichni si dobře pamatujeme roky, kdy mnoho částí tohoto regionu zažívalo nouzi a utrpení. Proto je pro regiony podél horního i dolního toku Dunaje důležité, aby zde docházelo ke spolupráci v rámci společné strategie Evropské unie pro Podunají, jejímž cílem je zachování přirozeného charakteru této řeky.
<P>
To ale neznamená, že inovace a pokrok budou odsunuty stranou. Konec konců je možné poučit se z minulých chyb, spíše než je opakovat. Proto je nutné přizpůsobit lodě řece, spíše než aby tomu bylo naopak. Máme zde velkou příležitost, protože máme k dispozici odborné technické znalosti a potenciál tohoto regionu je obrovský. To s sebou může přinést obrovské inovace a celosvětovou marketingovou strategii pro celé Podunají.
<P>
V této souvislosti se mi zdá rovněž důležité, aby Evropský parlament ve svém usnesení opravil jeden bod návrhu Komise: protože stejně jako v Pobaltí již existuje významná mezinárodní dohoda o spolupráci v otázkách souvisejících s řekou; tato dohoda je konsensem a jejím výsledkem je toto společné prohlášení, které umožňuje ochranu řeky a zároveň umožňuje její rozvoj jakožto dopravní cesty pro lodě. Je velmi důležité, aby Komise nepřekračovala tento rámec.
<P>
Aby se tak stalo, potřebujeme nezávislé odborníky a především transparentnost. Zkušenosti získané v Pobaltí ukazují, že transparentnost a zapojení místního obyvatelstva hrají klíčovou roli v zajištění toho, aby se opatření přijatá v daném povodí těšila široké podpoře, abychom naši činnost prováděli s ohledem na budoucí generace a aby byl takový přístup založený na spolupráci úspěšný.
<P>
Skutečně je smysluplné využít zde dostupné prostředky a uvážit, zda byla všechna původně plánovaná opatření správná, a jak je možné přijmout opravná opatření v zájmu racionální, ekologicky a ekonomicky vyvážené spolupráce a rozvoje v celém Podunají.
<SPEAKER ID="163" NAME="Oldřich Vlasák" LANGUAGE="CS">
Pane předsedající, makroregionální strategie jsou především politickým nástrojem, který představuje jednu z možných forem územní spolupráce. Měly by být nástrojem pro efektivní využívání stávajících iniciativ, programů, finančních nástrojů, platforem spolupráce a institucí. Makroregionální strategie mají být také rámcem pro lepší fungování Unie a jejího vnitřního trhu a platformou pro navazování obchodních vazeb mezi podnikatelskými subjekty. Měly by sloužit racionalizaci a lepšímu strukturování přístupu k výzvám, kterým čelí větší evropské přeshraniční geografické celky. Jak výzvy, tak nástroje však musí být jasně definovány.
<P>
Z pohledu naší frakce, frakce Evropských konzervativců a reformistů, je klíčové, aby byl koncept makroregionálních strategií na úrovni Evropské unie řešen strukturovaně, systematicky v kontextu dalších politik. Je proto žádoucí volit strategický přístup k této problematice, a to zejména co se týče aspektu počtu strategií, koncentrace, charakteru projektů a správy.
<P>
Koncept makroregionálních strategií, včetně té dunajské, podporujeme za předpokladu, že bude i nadále stát na Radou schválených principech ("3 ne"): rozpočtové a finanční neutrality, legislativní neutrality a institucionální neutrality.
<P>
Role a budoucnost makroregionálních strategií sice souvisí s debatou o budoucím využití evropských fondů, avšak přesahy do diskuse o budoucí architektuře politiky soudržnosti a předjímání potenciálních finančních alokací určených pro jednotlivé státy v rámci příští finanční perspektivy jsou podle našeho názoru v dnešní debatě nadbytečné. Makroregionální strategie by neměly mít vliv na budoucí architekturu politiky soudržnosti, kromě nadnárodní spolupráce, ani na finanční alokace na jednotlivé cíle.
<SPEAKER ID="164" NAME="Tamás Deutsch" LANGUAGE="HU">
Pane předsedající, pane komisaři, dámy a pánové, o čem přesně hovoříme, jestliže mluvíme o evropské strategii pro Podunají a zmiňujeme se o Podunají? Tento region spojuje 14 evropských zemí a 115 milionů evropských občanů. Snad není přehnané, když řeknu, že evropská strategie pro Podunají je strategií budoucnosti; nejde jen o budoucnost střední Evropy, možná ani Evropské unie, ale o budoucnost Evropy v širokém slova smyslu. Neohlíží se pouze zpět, nesnaží se řešit pouze problémy, které jsme si přinesli z minulosti, snaží se vytvořit návod pro spolupráci, který se dokáže vypořádat s úkoly budoucnosti. Při sestavování strategie pro Podunají jsme použili metodu, která byla naposledy použita před dlouhou dobou a jejímž prostřednictvím jsme možná skutečně zvládli přiblížit Evropskou unii, iniciativu Evropské unie, evropským občanům, protože Komisi velmi dlouho trvalo vytvořit její koncepci ohlášenou v prosinci loňského roku, jelikož naslouchala názorům mimořádně velkého počtu zainteresovaných stran a tyto názory zvažovala.
<P>
Obdobnou velmi, velmi důležitou otázkou je to, že země a regiony v Podunají a lidé, kteří tam žijí, byli závažně zasaženi krizí, hospodářskou a finanční krizí, takže strategie pro Podunají musí být strategií pro hospodářskou obnovu po krizi a jejím jádrem každopádně musí být zvyšování zaměstnanosti. Domnívám se, že všichni z nás v Evropském parlamentu mohou uvítat přístup, který zaujímá stávající maďarské předsednictví Evropské rady, jež považuje jednak strategii rozvíjejícího se a stále více prosperujícího Podunají a jednak strategii pro obyvatelné Podunají za mimořádně významnou. Z tohoto hlediska je pro uplatňování strategie zaměřené na spolupráci zásadní mít k dispozici finanční prostředky EU, které členské státy zapojené do strategie pro Podunají doposud nevyužily při provádění jejich politiky soudržnosti.
<SPEAKER ID="165" NAME="Johannes Hahn" LANGUAGE="DE">
Pane předsedající, Komise je velmi nadšena. Proto jsme se s velkým potěšením ujali úkolu, který se týká vypracování strategie spolu s odpovídajícími regiony a členskými státy. Předložili jsme návrh, jehož cílem je výrazné posílení spolupráce mezi regiony a členskými státy a zlepšení životní úrovně. Všeobecná shoda panuje v souvislosti s prioritami strategie, konkrétně se jedná o mobilitu, životní prostředí a jeho zlepšování a vyšší prosperitu.
<P>
Velmi mě těší, že Parlament opakovaně schválil a podpořil integrovaný přístup zaujatý v rámci této nové makroregionální strategie. Jak ukazuje také strategie pro Pobaltí, aktivní zapojení všech zainteresovaných stran je zásadní, a to od místní, vnitrostátní a regionální úrovně až po evropskou úroveň. Občanská společnost, podnikatelská komunita atd. však rovněž musí hrát svou úlohu. Zdá se, že právě to je případ Podunají. Zde nutný skutečně trvalý rozvoj. Proto např. tři z jedenácti prioritních oblastí souvisí se zlepšováním kvality vody, ochranou přírody a otázkou řízení rizik a ekologicky šetrnými opatřeními na předcházení povodním nejen pro případ Dunaje, ale také pro jeho přítoky.
<P>
Stojíme zde před velkou příležitostí. Nezapomínejme, že Dunaj je zdaleka nejvíce mezinárodní řekou na světě. Podél této řeky leží deset zemí. Na celém světě se nenachází jiná řeka s tolika přilehlými zeměmi. Z tohoto důvodu je velmi důležité, abychom využili tyto příležitosti k institucionální spolupráci a zřízení nových institucí - zejména s ohledem na skutečnost, že tato makroregionální strategie zahrnuje osm členských států EU a šest nečlenských států.
<P>
Dovolte, abych se vyjádřil k financování: významné je, že by měly být využity prostředky, které již jsou k dispozici. V současném programovém plánování existuje pro tento účel spousta příležitostí. Důležité je inteligentním způsobem propojit operační programy tak, aby některé projekty, jež lze provádět pouze meziregionálně, mohly být realizovány souběžně. V mnoha diskusích, vícestranných i dvoustranných, všem říkám, že by měli již nyní zahájit své přípravné práce pro příští kolo žádostí o finanční podporu a uvážit, které projekty lze provádět společně a jaké finanční prostředky by pro to byly potřebné.
<P>
Důležité je také využít v daném regionu stávající dodatečné prostředky, jako je 30 miliard EUR poskytnutých Evropskou investiční bankou na období tří let. Jsem si jistý, že jednu nebo dvě z těchto konkrétních otázek budeme schopni vyřešit přímo dnes. Co se týče Komise, budeme na tuto strategii, která vznikla postupem zdola nahoru, dohlížet a podporovat ji. Bude se scházet skupina na vysoké úrovni složená ze zástupců všech členských států, které budou předkládány pravidelné zprávy o pokroku. Budou se konat navazující konference, předkládat zprávy atd. Především bude vypracován akční plán s konkrétními opatřeními a lhůtami a je důležité, aby byly tyto otázky podporovány.
<P>
Na závěr vás vyzývám, abyste ze své pozice místních zastupitelů zajistili, aby byla mnohá opatření, která dnes již byla uvážena, posouzena a schválena, skutečně uplatňována, a tedy veškeré naše společné plány skutečně přinášely užitek.
<SPEAKER ID="166" NAME="Marian-Jean Marinescu" LANGUAGE="RO">
Pane předsedající, skupina Evropské lidové strany (Křesťanských demokratů) vítá dokument navržený Komisí a podpoří jeho schválení v průběhu maďarského předsednictví. Domníváme se, že v zásadě jsou zde tři předpoklady pro účinné provádění strategie: seznam priorit a společných projektů, koordinace na úrovni Komise a odpovídající financování, abychom tak mohli dosáhnout cílů, jejichž dosažení si všichni přejeme.
<P>
Proč začleňovat seznamem priorit? Důvodem je, že tento seznam by měl být k dispozici všem zúčastněným zemím, seznam projektů, které budou prováděny společně, zároveň napomůže k posílení hospodářského rozvoje regionu, a přispěje tedy k jeho atraktivitě. Všichni partneři musí provádět tyto jasně vymezené projekty, pro které budou stanoveny soubory společných priorit a které budou všichni zúčastnění aktéři provádět souběžně. Dalším bodem je koordinace. Zkušenosti Evropské unie spojené se strategií pro oblast Baltského moře jsou důkazem, že je nutné stanovit na úrovni EU vhodný rámec, aby byla zajištěna soudržnost strategie. Rámec koordinace by neměl mít dopad na regionální a místní povinnosti, ale měl by zajišťovat provádění příslušných priorit.
<P>
Je pravda, že zde není potřeba mít více finančních prostředků, vytvářet nové instituce nebo nové právní předpisy. Je však nutné mít strategii, která bude založená na společném seznamu priorit, dobré koordinaci a účinném financování. Tento plán musí být uveden do praxe a zdroje, jež jsou již vyčleněny v rámci strukturálních programů, musí být doplněny příspěvkem ze strany zúčastněných států a také možností přerozdělit nevyužité finanční prostředky z jiných segmentů.
<P>
Pane komisaři, navrhoval jste smlouvu pro budoucí politiku soudržnosti. Možná byste mohl tuto činnost zopakovat, pokud jde o také provádění strategie pro Podunají.
<SPEAKER ID="167" NAME="Csaba Sándor Tabajdi" LANGUAGE="HU">
Pane předsedající, je štěstí, že právě pan Hahn je příslušným komisařem. Také on pochází ze země, kterou protéká Dunaj, a jak maďarské předsednictví, tak Evropskou komisi čeká jistě mnoho práce, aby dokázaly sladit 11 oblastí politiky. Je zde příliš mnoho priorit, pane komisaři a vážení kolegové. Jak bude možné dosáhnout rovnováhy a harmonie mezi různými prioritami? Nepochybně to musím říct, protože i já bych si přál, aby byla tato strategie úspěšná, a nejlepší věcí na této strategii je, že podporuje spolupráci zemí z Podunají a nutí je spolupracovat tam, kde spolupráce často chybí. Zároveň je sporné, jak je možné harmonizovat někdy protichůdné cíle stanovené ve strategii pro Podunají, jako je kvalita vody, zlepšování stavu životního prostředí, splavnost, využívání energie nebo ekoturistika. Z tohoto důvodu Komisi čeká po červnovém přijetí strategie mnoho práce, aby nastolila harmonii mezi 11 zeměmi a 11 politikami.
<SPEAKER ID="168" NAME="Filiz Hakaeva Hyusmenova" LANGUAGE="BG">
Pane předsedající, strategie pro Podunají má být Radou ministrů schválena v dubnu. Pro širokou veřejnost je to signál, že jejímu provádění nic nebrání.
<P>
V praxi však členské státy a nečlenské státy z tohoto regionu čelí mnoha problémům, které jsou spojeny se stávajícím prováděním a koordinací, a to nejen pokud jde o priority, ale také s ohledem na mechanismy financování, přidělování, vykazování a monitorování provádění. To se týká zejména velkých přeshraničních infrastrukturních projektů.
<P>
Domnívám se, že Komise by měla pečlivě kontrolovat otázku monitorování projektů, které jsou prováděny v rámci strategie pro Podunají, a to nejen z hlediska finanční kázně, ale také z hlediska dodržování lhůt, smluvních závazků a kvality výsledků. S ohledem na to, kdo bude monitorovat plnění závazků, jak a kde, a jak budou hlášeny, analyzovány a řešeny problémy, je nutné stanovit jasné povinnosti.
<P>
Další zásadní otázkou je sdělování a zveřejňování výsledků, jichž bylo prostřednictvím strategie dosaženo. Transparentnost a přístup k informacím v průběhu projektů jsou mimořádně důležité, jak co se týče současných interních administrativních postupů mezi koordinátory a smluvními stranami projektu, tak co se týče občanů Evropské unie.
<P>
Před sestavováním strategie jsme vedli rozsáhlé diskuse a konzultace k otázkám, jež souvisí s prioritami a současnými projekty, které spadají do rámce strategie. To zvýšilo zájem evropské veřejnosti o projekty. Jak budou lidé informováni o pokroku či naopak stagnaci strategie a jaký byl stanoven mechanismus pro veřejný dohled? Také tuto otázku je třeba zodpovědět na evropské úrovni.
<P>
Proto se domnívám, že diskuse a informační kampaně musí pokračovat. Je nezbytné zachovat zapojení veřejnosti, pokud jde o tento ambiciózní evropský projekt, v jehož případě bychom si všichni přáli, aby přinášel užitek.
<SPEAKER ID="169" NAME="Barbara Lochbihler" LANGUAGE="DE">
Pane předsedající, je důležité, aby sestavování strategie bylo otevřeným procesem a aby výsledek nemohl diktovat malý počet vlivných aktérů. To také znamená, že musíme najít řešení pro případy střetu zájmů. Není možné sladit veškeré podoby rozvoje vodních cest s cílem ochrany jedinečného přírodního dědictví Podunají. Je důležité využít dostupné technické možnosti a přizpůsobit lodě řece spíše než naopak.
<P>
Hovořím zde o Dunaji, protože volně protéká Bavorskem. Domnívám se, že bychom měli důrazně kritizovat skutečnost, že sdělení, jež vydala Komise, se nesnaží jít cestou, která je technicky realizovatelná a nejvhodnější z hlediska životního prostředí. Na rozdíl od dosavadních doporučení se Komise nyní zavazuje k rozvoji, který umožní, aby byla řeka do roku 2015 splavná pro plavidla typu 4B po celý rok. To nevyhnutelně povede ke konfliktu, ačkoli by to nebylo nutné, kdyby bylo možné dosáhnout konsensu ohledně toho, jak využívat stávající technické možnosti a zároveň chránit přírodní krásy. Toto předběžné rozhodnutí musí být rozhodně odvoláno.
<P>
Na závěr chci rovněž vyzvat k tomu, aby byla strategie pro Podunají spojena se strategií EU pro začleňování Romů. Mělo by to být zahrnuto rovněž v usnesení Parlamentu.
<SPEAKER ID="170" NAME="Jaroslav Paška" LANGUAGE="SK">
Pane předsedající, koncem minulého roku Evropské komise představila sdělení - akční plán strategie Evropské unie pro Podunají. V části 2.1 sdělení se hovoří o výzvách a příležitostech, jimiž může společný koordinovaný přístup zúčastněných zemí přispět k rozvoji tohoto regionu.
<P>
Jednou z nich je také využívání vodního toku Dunaje pro účinnou a k životnímu prostředí šetrnou přepravu zboží. Víme, že současná přepravní kapacita řeky je mnohem nižší, než jaká by mohla být. V souvislosti s budováním širokorozchodné železnice, která je určena k přepravě zboží z Vladivostoku přes celou Asii, kaspický region, Rusko, Ukrajinu až do přístavu ve Vídni blízko Bratislavy, však význam dunajské vodní cesty jistě prudce poroste. Proto je podle mého názoru nezbytné v zájmu oživení a podpoření hospodářského růstu regionu znovu přezkoumat plánované projekty ekologické vodní infrastruktury, které umožní nejen snížit rizika a důsledky povodní, ale také zlepšit splavnost řeky a zároveň vyrábět levnou, čistou elektrickou energii z obnovitelných zdrojů. V případě takové infrastruktury se jistě vyplatí mobilizovat existující nevyčerpané finanční prostředky, zejména z Fondu soudržnosti, jestliže pro to najdeme vhodný mechanismus.
<SPEAKER ID="171" NAME="Lambert van Nistelrooij" AFFILIATION="PPE">
(NL) Pane předsedající, je pozitivní, že urychlujeme strategii pro Podunají. Víme, že tato oblast čelí problémům, jedná se o environmentální problémy, erozi svahů, kvalitu vody - a co je důležitější - potenciál, který tato oblast nabízí občanům a podnikům, nevyužíváme dostatečně.
<P>
Jako nizozemský poslanec v tomto Parlamentu vím, že dříve jsme zaujímali podobný postoj vůči Rýnu. Zlepšení kvality vody, fungování dopravy a cestovního ruchu a zemědělství spolu úzce souvisí. Pokud nedochází k vzájemným rozporům, integrovaný přístup může být skutečně přínosný.
<P>
Nyní se budu věnovat právnímu základu. Právní základ pro posílenou územní soudržnost je stanoven ve Smlouvě. Tento nový článek je příležitostí pro dobrou spolupráci mezi a napříč hranicemi čtrnácti zúčastněných členských států. Nástroje, cíl 3 politiky soudržnosti, jsou vynikajícím základem, protože se vztahují na městské regiony, společnosti a občany. Skupina Evropské lidové strany (Křesťanských demokratů) říká této strategii "ano". Za těchto tří podmínek, které právě uvedl pan komisař: žádné nové struktury, žádné nové právní rámce a žádné nové samostatné finanční prostředky. Říkáme však "ano" využití stávajících finančních prostředků a "ano" prostředkům od Evropské investiční banky.
<P>
Makroregiony, které jsou stále v experimentální fázi, by neměly komplikovat správu v Evropě. Ne, regiony, samotné členské státy budou i nadále výchozím bodem a dané finanční prostředky a nástroje využijeme pro to, abychom dosáhli lepších výsledků. Dále si myslím, že budeme schopni velmi účinně pracovat na těch akčních programech, které nabízí poradenství a pomoc a které podporuje Evropská komise.
<P>
Za těchto podmínek v současnosti činíme pokroky v oblasti Baltského moře. Jde to hladce, nyní se jedná o Dunaj a brzy to bude atlantické pobřeží.
<P>
Dnes dopoledne jsem hovořil se zástupci nizozemského sdružení velitelů plavidel Schuttevaer; říkají, že 10 % přepravy po Rýnu pochází z Dunaje. Tento podíl bychom mohli jednoduše zvýšit, kdybychom lépe využívali tuto širokou vodní cestu mezi Severním mořem a Černým mořem. Je to dobré pro východ a je to dobré pro západ!
<SPEAKER ID="172" NAME="Evgeni Kirilov" AFFILIATION="S&amp;D">
Pane předsedající, strategie pro Podunají se musí stát trvalým procesem a nástrojem pro koordinaci mezi partnery, kteří čelí podobným problémům. Musí vylepšit provádění společných cílů a mezi občany zviditelnit dopad na tuto významnou evropskou dopravní tepnu, kterou jak pan kolega zdůraznil, současná krize rovněž vážně zasáhla.
<P>
Je zásadně důležité, aby byla strategie pro Podunají založena na tzv. přístupu zdola nahoru. Toto partnerství by mělo být využito i při budoucím vypracovávání programových dokumentů v rámci politiky soudržnosti. Aktivní účast místních a regionálních zainteresovaných stran je zárukou, že činnosti a projekty zahrnuté ve strategii považují za své priority. Tím mám na mysli skutečné uznání celého procesu. Ochota regionů v Podunají přidělovat finanční prostředky z jejich vlastních programů na společné projekty je předpokladem pro úspěšné dosažení jejich cílů, ale měly by rovněž posilovat koordinaci stávajících přeshraničních programů. To je jediný způsob, jak se může tato strategie stát dobrým příkladem meziregionální spolupráce.
<SPEAKER ID="173" NAME="Olga Sehnalová" AFFILIATION="S&amp;D">
(CS) Pane předsedající, dunajská strategie představuje již druhou makroregionální strategii, která má podpořit spolupráci na území se společnými znaky a sdílenými výzvami.
<P>
Určitě se shodneme na tom, že hlavním cílem by mělo být zajištění udržitelného rozvoje, pracovních míst a prosperity v Podunají. Mělo by tak být učiněno s maximálním využitím již existujících nástrojů a politik. Plně proto podporuji tzv. zásadu 3 "ne", tedy "ne" zbytečné byrokracii, "ne" novým institucím a "ne" novým či dodatečným finančním zdrojům. Zároveň s těmito cíli však vyvstává konkrétní otázka na Komisi. Jak za těchto podmínek zajistí, aby byla strategie řádně převedena do praxe?
<P>
Zejména regionální a komunální úroveň ve spolupráci s neziskovým sektorem musí v rámci principu subsidiarity sehrát důležitou roli. Tyto úrovně by spolu měly účinně spolupracovat a jejich činnost by měla být monitorována a vyhodnocována ze strany Komise. Implementace by se měla řídit akčním plánem Komise. Připravuje však Komise také nějakou zkrácenou a srozumitelnější verzi tohoto dokumentu, která by poskytla hlavní praktické výhody této strategie přímo občanům a místní a regionální veřejné správě? A poslední dotaz: jaká je možná návaznost dunajské strategie na nový finanční rámec 2014-2020? Existuje nějaký přesah?
<SPEAKER ID="174" NAME="Karin Kadenbach" AFFILIATION="S&amp;D">
(DE) Pane předsedající, pane komisaři, ráda bych vám velmi upřímně poděkovala za to, že jste dnes přišel. Dnes jste vyjmenoval jedenáct priorit a jednou z vašich prvních poznámek bylo, že "Komise je velmi nadšena".
<P>
Strategie pro Podunají je opravdu založena na postupu zdola nahoru. Kamkoli se ve členských státech podíváme, zejména pak v komunitách, které leží podél Dunaje, tato strategie je obecně považována za zásadní.
<P>
Když nasloucháme dnešním diskusím, jasně z nich vyplývá, z čeho jsou největší obavy. Spolupráce v oblasti kultury není hlavním problémem - to bude fungovat. Podunají má již dlouholeté zkušenosti, pokud jde o kulturní spolupráci. Obavy souvisí s udržitelností a ohrožením samotného Dunaje.
<P>
Dnes jsme slyšeli, že musíme Dunaj rozvíjet jako dopravní cestu, protože - mluvím zde ze své pozice členky Výboru pro životní prostředí, veřejné zdraví a bezpečnost potravin - to opravdu považujeme za alternativní způsob, když ne snižování emisí CO2, což se možná jeví jako příliš ambiciózní cíl, tak alespoň za způsob, jak zabránit jejich zvyšování. Skutečně však uznáváme, že Dunaji jako celku hrozí velké nebezpečí.
<P>
Jestliže na Dunaj a jeho přítoky pohlížíme jako na jeden velký ekosystém, pak chápu, že tato strategie pro Podunají představuje velkou příležitost, na druhé straně ale vyžaduje velkou opatrnost, pokud jde o způsob, jakým je strategie sestavena.
<P>
Jsou zde žádosti o více finančních prostředků a finanční podpora bude skutečně potřebná. Ale bude záležet na vás a Komisi a také samozřejmě na Parlamentu, aby bylo zajištěno, že všechny prostředky, které zde byly použity, skutečně mají svou roli při zajištění toho, že ekosystém, jenž zahrnuje Dunaj, jeho přítoky, lesy, suché louky a vlhké louky, bude zachován i v budoucnosti. Je to základní požadavek, má-li se Evropa rozvíjet.
<P>
Tato strategie pro Podunají skutečně nabízí příležitost investovat do zelené energie a zavádět udržitelnost na základě přístupu zdola nahoru. Nyní máme příležitost využít nadšení obyvatelstva, zainteresovaných stran a dalších odpovědných stran. Společně bychom tuto příležitost měli využít na maximum, protože zde můžeme jít dokonale příkladem.
<SPEAKER ID="175" NAME="Ivailo Kalfin" AFFILIATION="S&amp;D">
(BG) Pane předsedající, strategie pro Podunají musí přinášet konkrétní výsledky, jež musí být od svého počátku jasně viditelné pro občany zemí z Podunají.
<P>
Pro země, které leží u Dunaje, je zde mnoho nápadů, ale důležité jsou priority, které mají zahájit provádění strategie. Společné turistické trasy a rozvoj dopravy, životní prostředí a smlouvy mezi univerzitami budou výraznými projekty a budou vytvářet obraz strategie pro Podunají.
<P>
Chtěl bych zdůraznit zejména nutnost aktivního zapojení struktur občanské společnosti při provádění strategie od samého počátku. Strategie může být úspěšná pouze tehdy, když mají občané žijící podél Dunaje pocit, že má konkrétní formu a že se na ní mohou podílet.
<P>
V tomto ohledu bych chtěl vyzvat Komisi a stejně tak své kolegy poslance ze zemí Podunají, aby pomohli prostřednictvím otevírání informačních míst, a zejména pomáhali nevládním organizacím, místním úřadům a univerzitám při provádění konkrétních projektů.
<SPEAKER ID="176" NAME="Miroslav Mikolášik" AFFILIATION="PPE">
(SK) Pane předsedající, strategie pro Podunají bude pouhými prázdnými slovy, pokud nebude prováděna společně s finančním krytím. O tom dnes večer rovněž hovoříme.
<P>
Na druhé straně je ale dobré, že multimodální doprava je jedním z hlavních směrů. Vím například, že říční přístavy na Dunaji jak ve Vídni, tak v Bratislavě budou po modernizaci velmi významně přispívat k oblasti multimodální dopravy a zajistí, že ne všechno se bude přepravovat pouze nákladními vozy, protože to samozřejmě poškozuje životní prostředí. Nedávná bratislavská konference o strategii pro Podunají, jíž se zúčastnil slovenský vicepremiér a ministr dopravy Ján Figeľ, stanovila hlavní směry a účast všech zemí z Podunají, které se na strategii podílejí. Otázky životního prostředí, čistoty podzemních vod a také předcházení přírodním katastrofám, to všechno jsou témata, jež musí být citlivým způsoben zohledněna. Podle mého názoru tato strategie nebude mít dopad na budoucí alokaci strukturálních fondů pro další regiony.
<SPEAKER ID="177" NAME="George Sabin Cutaş" AFFILIATION="S&amp;D">
(RO) Pane předsedající, po přistoupeních v roce 2004 a 2007 je oprávněné hovořit o Podunají jako o oblasti, která se nachází v Evropské unii. V důsledku toho Komise na základě žádosti, již učinila Evropská rada v roce 2009, sestavila strategii pro Podunají. Oceňuji, že se dokument zaměřuje na 11 klíčových oblastí, které za podmínky, že budou řádně prováděny, povedou k dosažení udržitelného rozvoje a tvorbě pracovních míst a navození bezpečnosti v regionu. Myslím, že jednou z podmínek pro zajištění úspěchu této strategie je překonání nerovností mezi různými regiony prostřednictvím finanční a institucionální spolupráce a zajištěním lepšího přístupu ke stávajícím finančním prostředkům na regionální úrovni.
<P>
Jedním faktorem, který může hrát významnou roli v úspěchu této strategie, je v neposlední řadě energie. Roztříštění trhů s energií má za následek vysoké ceny a nedostatek skutečné konkurence. Proto vyzývám k diverzifikaci dodávek prostřednictvím propojení a skutečných regionálních trhů, které mohou zajistit větší bezpečnost dodávek energie.
<SPEAKER ID="178" NAME="Franz Obermayr" AFFILIATION="NI">
(DE) Pane předsedající, pane komisaři, cílem strategie pro Podunají je mimo jiné podpora dlouhodobé spolupráce, aby tak bylo možné zdokonalit dopravní síť a infrastrukturu, a tudíž zajistit větší ochranu životního prostředí. Jistě to bude zahrnovat čistírny odpadních vod a projekty na prosazování environmentální technologie a biologické rozmanitosti. To je správná věc.
<P>
Přesto se domnívám, pane komisaři, že v rámci environmentálního pilíře chybí otázka environmentální bezpečnosti v souvislosti s jadernou energií. Některé z nejspornějších jaderných elektráren v Evropě - Mochovce, Temelín, Belene - se konec konců nachází v Podunají a stavební postupy, které byly v jejich případě použity, většinou pochází ze sovětské éry, takže tyto elektrárny se vyznačují vážnými a nebezpečnými nedostatky. I přes závažné mezinárodní důsledky liberální jaderné politiky je nedostatečná pozornost věnována vzájemně přilehlým regionům sousedních států, které nejsou v odpovídající míře zahrnuty do posuzování vlivů na životní prostředí. To bohužel vede k napětím mezi sousedními státy a regiony, pokud jde o environmentální politiku. Domnívám se, že strategie pro Podunají by byla vynikajícím základem pro vyřešení těchto otázek.
<SPEAKER ID="179" NAME="Alajos Mészáros" AFFILIATION="PPE">
(HU) Pane předsedající, když jsem jako dítě plaval v Dunaji, vždy jsem se celý umazal od oleje a také jsem olejem načichl, takže doufám, že se to v budoucnosti změní. Dnes je situace naprosto odlišná a v budoucnosti, až začne strategie pro Podunají přinášet výsledky, jak si myslím a velmi doufám, a to prostřednictvím vyčištění Dunaje, se také postupně začnou ztrácet rozdíly mezi regiony. Lituji, že nebyl vytvořen samostatný finanční rámec a že tato otázka byla začleněna do politiky soudržnosti, což je jinak naprosto v pořádku, protože když se projdete podél celého Dunaje, uvidíte opravdu velké rozdíly, které existují mezi jednotlivými regiony. Dalším důvodem, proč je tato strategie správná, je to, že Dunaj spojuje staré členské státy s novými členskými státy, což je inspirací pro to, abychom tyto regiony homogenizovali a vedli je směrem k rozvoji. Makroregion pobaltských států pro nás představuje velmi dobrý příklad a na základě jejich zkušeností můžeme v praxi použít mnoho pozitivních podnětů, zejména pak v otázkách životního prostředí.
<SPEAKER ID="180" NAME="Vasilica Viorica Dăncilă" AFFILIATION="S&amp;D">
(RO) Pane předsedající, strategie Evropské unie pro Podunají vypracovaná na základě modelu strategie pro oblast Baltského moře nabízí prostředky pro koordinaci politik Evropské unie v řadě oblastí. Tato strategie bude muset odpovídat na výzvy, jimž čelí státy v daném regionu: hospodářské a sociální rozdíly mezi různými regiony v zemích, které leží při Dunaji, nárůst v lodní dopravě, změna klimatu, kulturní rozmanitost a otázky spojené s životním prostředím a biologickou rozmanitostí.
<P>
V tomto ohledu si myslím, že strategie Evropské unie pro Podunají bude sloužit jako trvalá platforma pro dialog mezi členskými státy Evropské unie a nečlenskými zeměmi a také jako nástroj pro dosažení dlouhodobých přínosů na vnitrostátní, regionální a místní úrovni. Chceme správnou strategii založenou na nových technologiích, inovacích a investicích, takovou, která po svém provedení opravdu zlepší kvalitu života všech evropských občanů v Podunají.
<SPEAKER ID="181" NAME="Johannes Hahn" LANGUAGE="DE">
Pane předsedající, není možné zabývat se všemi těmito záležitostmi v krátkém čase, jež máme k dispozici, ale dovolte, abych se zaměřil na dvě nebo tři věci. První z nich se týká otázky splavnosti. Je to otázka, pro niž musíme najít chytré, ekologicky přijatelné a ekonomicky odůvodnitelné řešení.
<P>
Jsou zde dva přístupy, které lze inteligentně kombinovat. Nejprve se musíme účinně zabývat vývojem lodních trupů s cílem snížit spotřebu energie a zmírnit negativní dopad na říční dno. Zadruhé - a domnívám se, že doposud tomu byla věnována příliš malá pozornost a souhlasím se všemi, kdo si myslí, že lodě by měly být přizpůsobeny řece a nikoli naopak - bychom se měli osvobodit od názoru, že lodě na celém Dunaji musí mít stejnou velikost. Lodě, které se plaví po Středozemním moři, nejsou stejné jako lodě, které plují v Atlantském oceánu a naopak. Víme, že průměrná vzdálenost pro přepravu nákladu je přibližně 800 kilometrů, a já jsem přesvědčen, že bude-li možnost volby dostatečně atraktivní, pak bude možné snížit také tuto vzdálenost. Proto je zajímavé uvážit, zda by v tomto ohledu bylo možné, abychom zavedli nebo nabídli vhodnou možnost volby, pokud jde o velikost lodě v různých částech řeky.
<P>
Jednou otázkou, která v této souvislosti bude také důležitá a která byla již několikrát zmíněna, je tzv. víceúrovňová správa. V tomto ohledu se nyní nacházíme v pozici, kdy něco můžeme vyzkoušet, a to přístup, který hodláme důkladně uplatňovat v nadcházejícím programovém období, konkrétně je to přístup, kdy chceme všechny části společnosti skutečně zapojit do vývoje, ale zejména také do provádění této strategie. V této souvislosti naprosto sdílím pozitivní názor paní Kadenbachové a ostatních. Je zde neuvěřitelné nadšení, které je třeba usměrnit - nebo spojit, chcete-li - aby tak bylo možné vytvořit odpovídající přidanou hodnotu. Můžeme říct, že obyvatelstvo sdílí skutečný zápal a vášeň.
<P>
Musíme vlastně společně realizovat to, co jsme v podstatě již slíbili. V tomto ohledu tedy mohu pouze znovu vyzvat k tomu, abychom skutečně prováděli zásahy, jež jsme společně naplánovali. Především bych chtěl ještě jednou zdůraznit, že v zásadě je zde dostatek finančních prostředků, tedy přinejmenším nyní. Musíme využít finanční prostředky, které jsou k dispozici, abychom vytvářeli odpovídající přidanou hodnotu pro Dunaj a pro občany, pro všech 115 milionů občanů, kteří žijí v zemích podél Dunaje.
<SPEAKER ID="182" NAME="Předsedající">
Rozprava je ukončena.
<P>
Hlasování se bude konat ve čtvrtek 17. února 2011.
<P>
Písemná prohlášení (článek 149 jednacího řádu)
<SPEAKER ID="186" NAME="János Áder" AFFILIATION="PPE">
písemně. - (HU) To, že existují tři hlavní strategická bohatství, kvůli nimž jsou lidé dokonce ochotni bojovat, věda dlouho považovala za otřepanou frázi. Těmito bohatstvími jsou ropa, potraviny a zásoby pitné vody. Dunaj představuje v Evropě největší zásobárnu pitné vody. Všechny jeho ostatní výhody - od dopravy po výrobu energie - jsou pouze vedlejší s ohledem na význam vody jakožto strategické komodity. Jak jsem v několika svých projevech v Parlamentu zdůraznil, právě z tohoto důvodu podle mě musí být strategie pro Podunají primárně prostředkem pro ochranu zásob pitné vody. Tento můj postoj se mimochodem shoduje s úsilím EU, jehož cílem je zajištění souladu s požadavky Evropské unie na jakost vody stanovenými v rámcové směrnici o vodě. Proto se domnívám, že pokud v průběhu praktického uplatňování strategie případně budou v rozporu zájmy týkající se ochrany vodního zdroje a výroby energie nebo ochrany vodního zdroje a vnitrozemské plavby a dopravy, mělo by se přistoupit k ústupkům, které upřednostní tuto primární prioritu. S ohledem na to považuji za překvapivé, že sdělení Komise zahrnuje v rámci rozvoje plavby po Dunaji zvláštní cíle, které stanoví, že plavidla na této řece musí mít celoročně ponor 2,5 metru. Jedním z důvodů, proč je tato podmínka obzvláště podivná, je to, že podle mého nejlepšího vědomí nezískala souhlas nejen ze strany maďarských vodohospodářských odborníků, ale ani ze strany jejich rakouských a německých kolegů.
<SPEAKER ID="185" NAME="Iosif Matula" LANGUAGE="RO">
Po dlouhou dobu Dunaj sloužil nejen jako přírodní hranice mezi státy a regiony, ale rovněž jako potenciální zdroj energie a málo využívaný prostředek pro přepravu. Strategie pro Podunají je založena na zásadě postupného zmenšování těchto vnitřních hranic až do jejich úplného odstranění, a to s cílem zlepšovat spolupráci mezi zeměmi, které leží při Dunaji. Povodí Dunaje je páteří udržitelné makroregionální struktury. Evropská strategie v této oblasti je zaměřena na obce, regiony a evropské státy, usiluje o harmonizaci jejich potřeb v souvislosti s jejich hospodářským, sociálním a kulturním rozvojem a zároveň usiluje o dodržování norem v oblasti životního prostředí, které se vztahují na přírodní stanoviště na Dunaji. Ucelený rozvoj tohoto makroregionu napomůže ke snižování rozdílů mezi regiony a dosažení cíle EU, pokud jde o územní soudržnost. Strategie bude platformou pro posilování partnerství mezi orgány na různých úrovních a také mezi orgány, soukromým sektorem a občanskou společností. Bez konkrétního zapojení všech zmíněných aktérů zůstane provádění této složité a komplexní struktury, jakou je strategie pro Podunají, pouhým přáním. Rozvoj regionálního trhu s energií je pro země ležící při Dunaji další oblastí zájmu. Strategická propojení mezi sousedními státy budou mít pozitivní vliv na bezpečnost dodávek energie a na ochranu životního prostředí, přičemž je třeba vzít v úvahu potenciál, který podunajský makroregion nabízí jakožto zdroj udržitelné energie.
<SPEAKER ID="183" NAME="Andreas Mölzer" LANGUAGE="DE">
Dunaj je tepnou, která navzdory sjednocení Evropy stále představuje oddělující hranici, od Pasova po Černé moře je dunajský region prakticky uzavřenou kulturní oblastí. Strategie pro Podunají usiluje o zlepšení toho, jak je tato řeka, jež protéká osmi členskými státy EU a šesti nečlenskými státy, využívána jako dopravní trasa, což pravděpodobně bude zahrnovat prohlubování plavebních kanálů. Strategie pro Podunají se navíc vztahuje také na oblast energetiky, což může za určitých okolností zahrnovat rozvoj vodních elektráren. Tato strategie má být mimoto významným stimulačním faktorem pro hospodářství. Musíme doufat, že tento nový stěžejní projekt EU, jímž je strategie pro Podunají, následně skutečně získá viditelný a hmatatelný obsah. Do jaké míry bude tomuto projektu skutečně vdechnut život, bude jistě záviset mimo jiné na tom, jak bude vyřešeno napětí, které panuje mezi cíli ochrany životního prostředí a sjednocení dunajského regionu, a zda bude Dunaj dostatečným společným jmenovatelem pro provádění tohoto ohromného projektu. Působnost strategie pro Podunají nebude omezena pouze na zohledňování environmentálních aspektů, aby se zabránilo dalším škodám na ekosystému Dunaje. Bylo by obzvláště vítáno, kdyby spolupráce s Chorvatskem, které je součástí strategie pro Podunají, mohla přinést pokrok, pokud jde o restituční nároky dunajských Švábů vysídlených po první světové válce.
<SPEAKER ID="184" NAME="Georgios Stavrakakis" AFFILIATION="S&amp;D">
písemně. - (EL) Strategie pro Podunají ukazuje zásadní význam "integrovaného přístupu" k rozvoji oblastí, které čelí stejným problémům, problémům, které nekončí u hranic EU a které vyžadují společná opatření, jestliže mají být účinně vyřešeny. Koordinací politik, mechanismů financování a zainteresovaných stran na různých úrovních správy budeme moci formulovat jednotné reakce na řadu problémů: nevyužitý potenciál říční dopravy, nedostatek silničních a železničních tras environmentální hrozby. Všichni musíme přispívat k zajištění toho, aby byla strategie pro Podunají co nejrychleji a nejúčinněji prováděna. Tato strategie a strategie pro oblast Baltského moře budou fungovat jako pilotní projekty a osvědčené postupy a mechanismy pro jejich provádění budou sloužit ostatním makroregionům. Problémy, jimiž se strategie pro Podunají musí zabývat, se samozřejmě vyskytují i v jiných, větších zeměpisných oblastech, jako je oblast Balkánu a Jadranu. Není třeba, abych zmiňoval důsledky, které má mít změna klimatu na tyto oblasti a jejich potenciál, pokud jde o rozvoj ekologického hospodářství, dopravy a obnovitelných zdrojů energie. Evropská komise musí reagovat na tyto výzvy přijetím obdobných makroregionálních strategií.
<SPEAKER ID="186" NAME="Csanád Szegedi" LANGUAGE="HU">
Jobbik, Hnutí za lepší Maďarsko, se domnívá, že je důležité a nezbytné zahájit provádění strategie EU pro Podunají co nejdříve. Hlavním problémem jsou však jako obvykle otázky transparentnosti a financování. Granty přidělované z Fondu soudržnosti a dostupné v rámci programů regionální spolupráce musí dosáhnout místní úrovně. Stávající regionální rozdíly lze omezit pouze prostřednictvím uplatňování důkladně uvážené a transparentní strategie, která účinně rozděluje nevyužité prostředky a přitom přímo podporuje místní podnikatele a investice. Členské státy, které si přejí přistoupit k Evropské unii, jako je Chorvatsko a později také Srbsko, budou rovněž přirozenými partnery dunajského regionu. Z tohoto důvodu by strategie měla přikládat mnohem větší význam přeshraniční spolupráci a úloze nových členských států.
