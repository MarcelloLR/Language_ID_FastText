<CHAPTER ID="022">
Dohoda ES/Guinea-Bissau o partnerství v odvětví rybolovu mezi  (rozprava) 
<SPEAKER ID="191" NAME="Předsedající">
Dalším bodem programu je zpráva pana Luisa Manuela Capoulasa Santose, jménem Výboru pro rybolov, o návrhu nařízení Rady o uzavření Dohody o partnerství mezi Evropským společenstvím a Republikou Guinea-Bissau v odvětví rybolovu - C6-0391/2007 -.
<SPEAKER ID="192" NAME="Joe Borg">
člen Komise. - Vážený pane předsedající, dovolte mi začít vyjádřením poděkování Výboru pro rybolov, a zejména zpravodaji, panu Capoulasa Santosovi, za jeho zprávu.
<P>
Evropské společenství a Republika Guinea-Bissau parafovaly 23. května 2007 dohodu o partnerství v odvětví rybolovu na období čtyř let. Uvedená dohoda představuje jednu z dohod ES o "plavidlech pro lov tuňáků" v Atlantickém oceánu.
<P>
Výše finančního příspěvku je pevně stanovena na 7 milionů EUR ročně. Z tohoto finančního příspěvku je 35 % anebo 2,45 milionu EUR určeno na podporu vymezení a realizace politiky sektoru rybolovu v Guiney-Bissau s cílem zavést zodpovědný a trvale udržitelný rybolov. Mimo to, Evropská unie zaplatí roční zvláštní příspěvek ve výši 500 000 EUR s cílem zlepšit hygienické podmínky v sektoru rybolovu a s cílem posílit monitorování, kontrolu a dohled nad vodami Guiney-Bissau.
<P>
Kromě celkové sumy ve výši 7,5 milionu EUR protokol také obsahuje zvláštní rozpočtové ustanovení pro dodatečný příděl v maximální výši 1 milion EUR ročně, který je určen pro lepší využití možností rybolovu ze strany vlastníků lodí.
<P>
V tomto novém protokolu jsou ustanoveny možnosti rybolovu krevet, zejména hlavonožců, až do celkové tonáže 4 400 tun ročně pro každou uvedenou kategorii. Dohoda se navíc vztahuje na licence pro 19 plavidel pro lov tuňáků s vlečnou sítí, 14 plavidel pro lov udicemi a 4 plavidla s dlouhými lovnými lany pro lov na hladině.
<P>
Dohoda poskytuje Společenství pevný právní a politický rámec pro monitorování činností loďstva Evropské unie v rybolovné oblasti Guiney-Bissau. Dohoda také umožňuje Společenství podporovat rozvoj sektoru v této zemi ke vzájemnému prospěchu obou dvou stran.
<P>
Jestliže se vrátím k pozměňujícím a doplňujícím návrhům, dovolte mi uvést, že zatímco v mnohých případech sdílíme cíle stanovené v dohodě, tyto cíle nemohu přijmout z následujících důvodů.
<P>
V plné míře souhlasím s tím, aby tok informací poskytovaný Evropskému parlamentu byl úplný. Komise však už poskytuje všechny požadované informace v souladu s platnými meziinstitucionálními dohodami. Každá hodnotící zpráva, stejně jako zprávy o výsledcích jednání a zasedáních společného výboru, jsou navíc okamžitě odesílány Výboru pro rybolov. Kromě toho osobně pravidelně informuji Výbor pro rybolov o stavu mezinárodních jednání na zvláštních, pro tento účel vyhrazených zasedáních "za zavřenými dveřmi".
<P>
Vzhledem k tomu, že jsme navrhli právní rámec, který umožní Komisi zamítnout žádosti o udělení povolení k rybolovu z důvodu předkládání nedostačujících zpráv ze strany členských států, zabýváme se také otázkou požadavků na podávání zpráv ze strany flotily. Tento návrh nařízení je v současnosti v institucích v procesu přijímání.
<P>
Pokud jde o návrh zamítnout dohody o rybolovu obecně z důvodu jejich trvalé neudržitelnosti, bylo by potřeba připomenout, že Rada ve svých závěrech z července 2004 naznačila, že cílem nových dohod o partnerství v oblasti rybolovu (DPR) je přispět k trvale udržitelnému řízení zdrojů rybářství. Ve skutečnosti DPR pouze umožňují přístup k zásobám, které národní flotila příslušné země úplně nevyčerpala. Komise je přesvědčena, že DPR mohou poskytovat a skutečně poskytují politický a právní rámec, který pomáhá v úsilí partnerských zemí zavádět politiku trvale udržitelného a zodpovědného rybolovu v jejich vodách.
<P>
Na závěr, v souvislosti s návrhem, aby plavidla hradila celkové náklady na dohodu poměrně ke svým úlovkům, mi dovolte jen poznamenat, že jsme vytvořili přijatelnou rovnováhu sdílení nákladů mezi příspěvky vlastníka lodě a náhradou ze strany Společenství. Tento přístup je v souladu se závěry Rady z července 2004 o dohodách o partnerství v oblasti rybolovu, ke kterým Parlament předložil své stanovisko. V rámci našeho systému jsou poplatky za povolení majitelů lodí ve skutečnosti vypočítávány na základě jejich skutečných úlovků.
<SPEAKER ID="193" NAME="Luis Manuel Capoulas Santos">
zpravodaj - (PT) Vážený pane předsedající, pane komisaři, dámy a pánové, moje zpráva se týká dohody o rybolovu podepsané malou africkou zemí, která po desetiletí ozbrojeného boje za nezávislost zažívá v posledních letech vážnou politickou nestabilitu provázanou obdobími občanské války. Rybolov je pro tuto malou zemi důležitým ekonomickým zdrojem a jeho finanční příspěvek představuje velmi výraznou část státního rozpočtu.
<P>
Záměrem uvedené dohody o rybolovu však není nákup ryb. Nebyly by to pozice, která by byla v souladu s názory Evropské unie na partnerství. Politika Evropské unie je založena na jiných hodnotách a jejími základními zájmy jsou trvalá udržitelnost zdrojů a pozice účinného partnerství. Z tohoto důvodu je to dohoda s recipročními výhodami: samozřejmě pro Evropskou unii, protože její flotila má přístup k důležitým rybářským lovištím, ale také pro Guineu-Bissau, která kromě finančního příspěvku bude v lepší pozici z hlediska zabezpečení trvale udržitelného řízení pravděpodobně svého nejvýznamnějšího ekonomického zdroje skrze podporu výzkumu, z hlediska monitorování, dohledu a zlepšení zdravotních kritérií produktů rybolovu.
<P>
Proto jde o vyváženou a oboustranně výhodnou dohodu. Z tohoto důvodu doporučuji, aby Parlament schválil tuto zprávu s pozměňujícím a doplňujícím návrhem Výboru pro rozvoj a s mými pozměňujícími a doplňujícími návrhy, jejichž cílem je pouze posílit pozici Parlamentu při monitorování těchto oblastí. Přestože komisař očividně tvrdí, že nemůže přijmout tyto návrhy, já se naopak domnívám, že politika rybolovu může jen získat pozitivnějším a stabilnějším postojem Parlamentu.
<SPEAKER ID="194" NAME="Hélène Goudin">
jménem skupiny IND/DEM. - (SV) Vážený pane předsedající, jediným cílem dohody o rybolovu je zabezpečit krátkodobé ekonomické zájmy dalšího průmyslového odvětví EU, které v mezinárodním měřítku nedosahuje potřebné úrovně. Zítra musíme hlasovat proti dohodě o rybolovu ze třech důvodů. Prvním je životní prostředí. Vyčerpání vod západní Afriky se brzy stane skutečností. Biologická rozmanitost je vážně ohrožena a pokračování v této šílené politice rybolovu bude mít dlouhodobé následky pro životní prostředí z místního a také z celosvětového hlediska.
<P>
Druhá námitka má ekonomické důvody. Evropští daňoví poplatníci jsou nuceni podporovat neziskové rybářské flotily miliony eur ročně. Kde je ekonomický zisk? Kde je trvalá udržitelnost? Kde je přidaná hodnota pro Evropu? Pokud by byla plavidla místo toho nucena nést svoje vlastní náklady, tlak na rybářství by se snížil a daňoví poplatníci i životní prostředí by vyhráli.
<P>
Třetí důvod spočivá v důležitosti rybolovu pro místní rozvoj v partnerských zemích. Rybolov je pro mnohé z nich zdrojem příjmu. Vysávání moří způsobuje trvale neudržitelný stav pro místní obyvatele, kteří nemohou soutěžit s intenzivně finančně podporovanými evropskými plavidly. Nastal čas ukončit uzavírání takovýchto dohod o rybolovu.
<SPEAKER ID="195" NAME="Avril Doyle" AFFILIATION="PPE-DE">
Vážený pane předsedající, opravdu se musím pana komisaře Borga zeptat, zda věří tomu, o čem teď hovoří. Byl sem vyslán s povely? Skutečně se snaží tvrdit, že tyto DPR znamenají trvalou udržitelnost?
<P>
Ve velmi zajímavém článku v New York Times ze 14. ledna 2008 se píše o prudkém poklesu důležitých populací ryb v západní Africe a touze po penězích zahraničních flotil s cílem přehlížet obavy o dlouhodobý dobrý stav rybářství a také o touze po penězích EU se stejným cílem přehlížet všechny obavy o dobrý stav rybářství.
<P>
Guinea-Bissau, národ s 1,4 miliónem obyvatel: nejlepší příklad řízení rybolovu. Podle Vladimira Kacyznského, mořského biologa a absolventa Univerzity ve Washingtonu, nikdo důkladně neprozkoumal pobřežní vody země nejméně 20 let. Pan Sanji Fati měl dva roky za úkol posilnit pravidla rybolovu Guinei-Bissau. Když nastoupil do své funkce v roce 2005, neměl jedinou hlídkovou loď pro monitorování stovek pirátů a tisícovek většinou zahraničních průmyslových rybářských lodí. Odhaduje se, že 40 % ryb bylo chyceno bez povolení nebo za porušení nařízení.
<P>
Upřímně řečeno, nejsem si jistá, zda si uvědomujeme, co teď děláme. Jsme svědky obrovského konfliktu zájmů. Tyto zoufalé ekonomiky potřebují naše peníze a jsou připraveny prodat svoje rybolovné zdroje. Měli bychom být prozíravější. Dejme jim peníze, ale nevykrádejme jejich vody. Pane komisaři Borgu, promyslete si to ještě jednou!
<SPEAKER ID="196" NAME="Czesław Adam Siekierski" AFFILIATION="PPE-DE">
(PL) Vážený pane předsedající, jako zastupující člen Výboru pro rybolov v Parlamentu bych rád pověděl několik slov o projednávané zprávě. Je to odborně zaměřená, podrobně zpracovaná zpráva, ale to vyplývá z jejího předmětu. Bylo by složité předložit ji v jiné formě.
<P>
Dohoda má však mnohem širší charakter, poněvadž zahrnuje jiné dohody, důležité pro obě dvě strany tohoto partnerství. Ještě jednou děkuji panu komisaři.
<SPEAKER ID="197" NAME="Joe Borg">
člen Komise. Vážený pane předsedající, nejprve bych rád vyjádřil svůj souhlas s poznámkami zpravodaje, pana Capoulase Santose, o tom, že rybářství a příjmy vyplývající z dohody o partnerství v oblasti rybolovu představují velmi důležitou část rozpočtu Guiney-Bissau.
<P>
V současnosti pracujeme v duchu partnerství, které je odlišné od tradičných dohod o rybolovu, jejichž cílem bylo přijet, chytit rybu, za chycenou rybu zaplatit a odjet. Tyto dohody o partnerství v oblasti rybolovu jsou vypracovány na základě pomoci příslušné zemi vybudovat infrastrukturu v oblasti rybolovu a vybudovat související sektory, aby v případě příležitosti bylo také možné odchýlit se od rybolovu k činnostem, které s rybolovem souvisí, například k akvakultuře. Cílem je také dohlédnout na to, aby se činnosti související s rybolovem, které vykonávají naše flotily v rámci dohod o partnerství v oblasti rybolovu, vztahovaly pouze na přebytek.
<P>
V tomto případě například uskutečnil nezávislý konzultant koncem roku 2005 na naši žádost studii. Jeho doporučení v souvislosti s řízením a zachováním zdrojů byla zohledněna spolu s odbornými radami poskytnutými výzkumným ústavem Guiney-Bissau po kampani týkající se výlovu dvojitými vlečnými sítěmi v roce 2006.
<P>
Příloha III protokolu kromě toho obsahuje několik závazných opatření s cílem zavést plán řízení celosvětového rybolovného úsilí ve výhradní ekonomické zóně Guiney-Bissau. Podle plánu rybolovu se Guinea-Bissau zavázala snížit rybolovné úsilí v případě krevet a hlavonožců, přičemž v roce 2007 dodrží platné dohody s třetími zeměmi a Evropským společenstvím, v roce 2008 a následujících letech zabrání mobilizaci rybolovných možností udělených třetím zemím od 1. ledna 2007, které zůstaly nevyužité, neudělí žádné rybolovné možnosti pro objednávku v těchto kategoriích a zruší a formálně ukončí všechny dohody s evropskými společnostmi, sdruženími nebo podniky.
<P>
V rybolovných listech 1 a 2 přílohy II, týkajících se trawlerů na lov ploutvovitých ryb, hlavonožců a krevet jsou navíc ustanoveny možnosti období biologického klidu. Pokud jde o lov krevet, Guinea-Bissau se také zavázala zvýšit velikost ok ze 40 na 50 mm v souladu s platnými právními předpisy v subregionu.
<P>
Řekl bych, že i navzdory těmto dohodám o partnerství v oblasti rybolovu dochází k nelegálním rybolovným činnostem, a třetím zemím, které nepatří do Evropské unie, je udělováno mnoho soukromých povolení k rybolovu. A na základě těchto dohod o partnerství v oblasti rybolovu můžeme kontrolovat a řídit vlastní rybářské flotily, aby lovily ve vodách Guiney-Bissau a jiných vodách trvale udržitelným způsobem.
<P>
Musím teda říci, ano, věřím, že pro příslušnou třetí zemi, která se obává Evropské unie, Evropského společenství, je prospěšné jednat a uzavírat tyto dohody o partnerství v oblasti rybolovu v rámci nového režimu.
<P>
Souhlasím však s vámi, že v rámci starého režimu byly zdroje vyčerpávány, ale v rámci nových opatření se zajímáme jen o jednání o dohodách o přebytku. Takže pokud zásoby ve vodách třetí země jsou už úplně vyčerpané nebo přečerpané, dohody o partnerství v oblasti rybolovu neuzavíráme. Pokud jsou zásoby čerpány nedostatečně, v tom případě uzavíráme dohodu, týkající se jenom přebytku a vynakládáme nejvyšší možné úsilí, abychom dohlédli na to, že naše flotily uskutečňují a dodržují závazky přijaté v rámci dohody.
<SPEAKER ID="198" NAME="Luis Manuel Capoulas Santos">
zpravodaj. - (PT)Vážený pane předsedající, nejprve bych rád vyjádřil svou hlubokou lítost nad "moralistickým" postojem, kterým se někteří poslanci snaží ovlivnit tuto debatu a který, podle mého názoru, odhaluje obrovskou neznalost problematiky, která by měla být předmětem debaty.
<P>
Jsem přiměřeně obeznámen s politickou, ekonomickou a společenskou situací v Guinee-Bissau a její současnou historií. Rovněž si dostatečně uvědomuji útok rybářské flotily bývalého Sovětského svazu na zdroje Guiney-Bissau koncem sedmdesátých let minulého století a účinný bezohledný přístup některých našich konkurentů v oblasti celosvětového rybolovu. Jsem přesvědčen, že koncepce politiky rybolovu EU je spíše předmětem hrdosti než rozpaků, a je politováníhodné, že ostatní mocnosti v oblasti rybolovu nenásledují náš příklad. Důkazem toho je, že příslušnou zprávu schválili všichni členové Výboru pro rozvoj, zatímco drtivá většina Výboru pro rybolov schválila moji zprávu.
<P>
Jsem přesvědčen, že to je možná a politicky reálná cesta vpřed a nejlepší způsob, který vyhovuje nejen zájmům Evropské unie, ale také obyvatelům Guiney-Bissau. Proto ještě jednou, pane předsedající, naléhavě žádám Parlament, aby schválil tuto zprávu, protože je politicky vyvážená a je to dohoda o partnerství, která je oboustranně výhodná pro zainteresované strany.
<SPEAKER ID="199" NAME="Predsedající">
Rozprava byla ukončena.
<P>
Hlasování se uskuteční v úterý 11. března 2008.
