<CHAPTER ID="024">
Spolupráce soudů členských států při dokazování v občanských nebo obchodních věcech (krátké přednesení) 
<SPEAKER ID="212" NAME="Předsedající">
Dalším bodem je krátké přednesení zprávy pana Medina Ortegy jménem Výboru pro právní záležitosti o spolupráci soudů členských států při dokazování v občanských nebo obchodních věcech.
<SPEAKER ID="213" NAME="Manuel Medina Ortega">
zpravodaj. - (ES) Paní předsedající, v tuto pozdní hodinu v pondělí bude mít Komise pravděpododobně na stole témata, která jsou znepokojivější než tato zpráva. Abych byl stručný - naše zpráva je vlastně odpovědí na zprávu Komise, která se týkala provádění nařízení Rady (ES) č. 1206/2001 ze dne 28. května 2001 o spolupráci soudů členských států při dokazování v občanských nebo obchodních věcech.
<P>
Nejedná se ve skutečnosti o oblast vlivu Komise, ale o mezivládní oblast, v níž se Rada - prostřednictvím nařízení - snaží podpořit spolupráci mezi soudy. Domnívám se však, že v pokusech o dosažení této spolupráce byla Evropská unie poněkud nedůsledná. Chci tím říci, že byla přijata určitá opatření, například formulace praktických témat, používání elektronických médií a podobně, uznávám však, že je pro Komisi poněkud obtížné jednat.
<P>
Nevím, čeho Komise dokázala, či v co doufala, že dokáže, zdá se mi však celkem náročné dosáhnout čehokoliv, neboť tato forma mezivládní spolupráce v sobě ukrývá mnoho nesnází. Požadujeme, aby soudní orgány spolupracovaly, jedná se však o 27 zemí, soudní orgány používající 22 jazyků, velmi rozdílné právní systémy a my se přitom snažíme dosáhnout výsledků.
<P>
Komise zjistila, že výsledky nejsou uspokojivé, že v provedení těchto mechanismů spolupráce dochází ke značnému zpoždění, a že v důsledku toho nemáme na dosažení těchto výsledků dostatečné zdroje. Ideální řešení by bylo použití fyzických prostředků. Co například může Komise udělat pro vybavení soudů, zejména těch na nižší úrovni, technickými prostředky, jako jsou videokonferenční systémy? Videokonference je zřejmě mimo dosah řady malých soudů v Evropské unii, může to však být jediný způsob, jak výsledků dosáhnout.
<P>
Myslím si, že by Evropská unie měla využít instituce, které již existují, zejména Evropskou soudní síť. Měli bychom tuto instituci posílit tak, aby mohli za použití vlastních systémů spolupráce tento typ komunikace rozvíjet samotní soudci.
<P>
Na druhou stranu má zásadní význam celá oblast odborné přípravy soudců. Ani to nemůže Komise dělat sama. Co však Komise udělat může, to je posílení rozvoje kurzů tohoto typu poskytováním odborné přípravy v otázkách práva Společenství a znalosti jednotlivých právních systémů.
<P>
Kromě toho představují další velký problém jazyky: jak se může například domluvit španělský soudce s finským, když jsou jejich jazyky tak odlišné? Nelze argumentovat tím, že soudci, kteří musí být odborníky na právo své země, což už je samo o sobě dosti složité, by měli mít povinnost i znalostí tohoto druhu.
<P>
Co můžeme my z praktického hlediska učinit, abychom soudcům pomohli ve věcech výkladu a překladu? Co můžeme udělat pro to, abychom jim pomohli toho dosáhnout? Při vytváření této zprávy jsem nechtěl být ke Komisi příkrý ani jízlivý. Považuji tento úkol za vcelku obtížný. Rád bych věděl, využívaje to, že je zde přítomen pan komisař, který se tímto tématem zabývá, co považuje Komise za možná opatření, jimiž by se zpřísnilo nařízení z roku 2001, které je poněkud nepřesné a příliš spoléhá na dobrovolné kroky; nejsem si jist, zda může z praktického hlediska přinést nějaké výsledky či zda bude možné jeho prostřednictvím dosáhnout nějakého pokroku.
<SPEAKER ID="214" NAME="Jacques Barrot">
místopředseda Komise. - (FR) Paní předsedající, rád bych nejprve poděkoval panu Medina Ortegovi, který vznesl řadu zásadních otázek. Je pravda, že soudci a právníci v jednotlivých zemích by měli být o tomto nařízení lépe informováni.
<P>
Je třeba zdůraznit, že přímé dokazování, které je upraveno v článku 17 nařízení, zjednodušuje a zrychluje získání důkazů, aniž by to představovalo nějaký problém. Ústřední orgány uvedené v tomto nařízení mají významnou úlohu ve sledování soudů, jejichž povinností je zabývat se žádostmi předloženými na základě platného nařízení a rozhodovat o sporných problémech.
<P>
Pomoc, kterou budou ústřední orgány poskytovat, může mít zásadní význam pro malé soudy v okamžiku, kdy se poprvé setkají s problémem spojeným s přeshraničním dokazováním.
<P>
IT a videokonference ve spojení s bezpečným systémem e-mailů by měly, pane Medina Ortego, být standardním zdrojem pro zasílání důkazů. Obvykle je úkolem Evropské soudní sítě v občanských a obchodních věcech, jak jste řekl, usnadňovat tuto právní spolupráci v Evropě. Po vstupu nařízení o dokazování v platnost se hlavní činností sítě při různých příležitostech stalo provedení tohoto nařízení. Příručka o provedení nařízení byla vypracována v roce 2006 a v roce 2007 byla rozeslána všem evropským soudům. Evropská soudní síť v občanských a obchodních věcech může nepochybně využít svých kontaktů - v tom máte, pane Medina Ortego, pravdu - a více se angažovat v úsilí o dosahování vyšší míry souladu s požadavky na dokazování ve lhůtách stanovených v nařízení. To je pravda.
<P>
Nyní bych rád stručně zhodnotil další vývoj. Je pravdou, že nařízení stanovuje přesná kritéria pro formu a obsah žádosti. Žádost musí být podána na zvláštním formuláři a obsahovat konkrétní informace: jméno a adresu stran řízení, povahu a předmět konkrétního případu a popis důkazů, které mají být poskytnuty. Nařízení rovnež říká, že žádost musí být předložena v jednom z úředních jazyků členského státu, v němž má sídlo soud, který ji obdržel, nebo v jiném jazyce, který tento členský stát uznal; jazyk je ovšem, jak jste zdůraznil, nemalým problémem.
<P>
Žádost o provedení důkazů by měla být, v běžném případě, vyřešena bez odkladu. Jestliže není možné vyřídit žádost ve lhůtě 90 dnů od jejího doručení soudu, musí tento soud vyrozumět soud, který ji vydal, a uvést důvody.
<P>
Jediným přípustným důvodem odmítnutí vyhovění žádosti o provedení důkazů jsou však výjimečné a přesně stanovené situace.
<P>
Tolik tedy k nařízení. V březnu 2007 byla provedena studie jeho provádění a na základě výsledků této studie Komise přijala v prosinci 2007 zprávu. Zpráva byla vypracována v souladu s článkem 23 nařízení. Co se z ní dozvíme? Že uplatňování nařízení přispělo k určitému zlepšení, zjednodušilo a zrychlilo spolupráci mezi soudy při dokazování v občanských a obchodních věcech.
<P>
Bylo tedy dosaženo dvou hlavních cílů: zjednodušit spolupráci mezi členskými státy a zrychlit dokazování.
<P>
Zrychlení nastalo zejména zavedením přímého styku soudů, přestože jsou žádosti někdy adresovány ústředním orgánům, a zavedení standardních formulářů. Zaznamenali jsme rovněž dosažení pokroku v rychlosti vyřizování žádostí o provedení důkazů. Díky bohu je většina z nich vyřízena rychleji, než tomu bylo před vstupem nařízení v platnost, a ve lhůtě 90 dnů stanovené v nařízení.
<P>
Tím chci říci, pane Medina Ortego, že dle našeho názoru není třeba nařízení měnit. Je však bezesporu nutné zlepšit jeho fungování. V akčním plánu, který byl přijat v listopadu 2008, pověřila Rada Komisi vytvořením evropského portálu e-Justice. Vytvoření a spuštění první verze tohoto portálu v letošním roce je pro mne i pro vás naprostou prioritou.
<P>
Stejně tak se prioritou stane používání videokonferencí. Evropská soudní síť v občanských a obchodních věcech v současnosti připravuje příručku k právním aspektům používání videokonferencí při dokazování. Tato příručka bude zřejmě dokončena do konce roku a bude zaslána evropským soudcům. Bude součástí portálu, který, jak jsem řekl, vznikne rovněž v letošním roce.
<P>
Bude samozřejmě i nadále nutné vybavit soudní síně zařízením pro videokonference. Rádi bychom využili nových metod financování v rámci revize finančního výhledu pro období 2010 až 2013. Možnosti financování pro přeshraniční projekty již existují v rámci programu Civilní soudnictví, kde jsou videokonference uvedeny jako priorita.
<P>
Pane Medina Ortego, chtěl bych vám řici, že s vámi souhlasím v hlavním bodě, který se, podle mého názoru, musí stát prioritou ve Stockholmu: a to je odborná příprava soudců. Pro dokazování, o kterém jste dnes mluvil, skutečně potřebujeme, aby byli soudci vhodně odborně připravení. Pro mne jde o jednu z linií pro budoucí stockholmský program.
<P>
V každém případě vám děkuji za tuto přínosnou zprávu, která je v mnohém poučná.
<SPEAKER ID="215" NAME="Předsedající">
Tímto končí doba vyhrazená pro tento bod programu. Hlasování se bude konat zítra.
