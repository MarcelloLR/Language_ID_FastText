<CHAPTER ID="010">
Doba vyhrazená pro otázky předsedovi Komise
<SPEAKER ID="227" NAME="Předseda">
Dalším bodem jednání je doba vyhrazená pro otázky předsedovi Komise.
<SPEAKER ID="228" NAME="Joseph Daul" LANGUAGE="FR">
Pane předsedo, pane předsedo Barroso, jestliže moje skupina a většina zde přítomných celé roky neúnavně pracovali ve prospěch Lisabonské smlouvy, jestliže Lisabonská smlouva vstoupila v platnost - a platí již více než tři měsíce -, tak bylo učiněno vše pro to, aby měla Evropa politiku, jež bude na mezinárodní scéně hodna svého jména.
<P>
Jsme v tomto ohledu na správné cestě? Kladu tuto otázku vám, pane předsedo. Jak můžeme zajistit, že hlasy 500 milionů Evropanů budou znít hlasitě a jasně? Žádali o to celé roky a je nejvyšší čas, aby Evropa prosazovala své ideály a hodnoty na té nejvyšší úrovni.
<P>
A konečně v nadcházejících týdnech a měsících by měl podle Lisabonské smlouvy vzniknout Evropský útvar pro vnější činnost. Tento Parlament má v úmyslu se na jeho vytváření podstatně podílet.
<P>
Evropský parlament bude mít jako rozpočtový orgán se stejnými právy jako Rada v každém případě společnou rozhodovací pravomoc, pokud jde o úpravu služebního řádu dotčených zaměstnanců i finanční nařízení.
<P>
Pane předsedo, moje skupina považuje za zvláště důležitý požadavek, aby měl tento Evropský útvar pro vnější činnost úplnou politickou a rozpočtovou odpovědnost. Uvítal bych váš názor na tuto záležitost.
<SPEAKER ID="229" NAME="José Manuel Barroso" LANGUAGE="FR">
Pane Daule, jak víte, vytvoření Evropského útvaru pro vnější činnost je velice významnou novinkou, kterou Lisabonská smlouva zavádí. Zásadní úloha tohoto útvaru bude spočívat v podpoře vysoké představitelky při jejím úkolu, což je zajistit jednotnost společné zahraniční a bezpečnostní politiky. Cílem je umožnit větší zapojení členských států a stále více sjednocovat jejich nynější individuální úsilí v souvislosti se společnou zahraniční a bezpečnostní politikou a posílit tak Unii. Proto zde nejde o rozdělení evropských pravomocí v mezivládním rámci, ale právě naopak.
<P>
Jak víte, Komise musí s rozhodnutím Rady o vytvoření útvaru souhlasit. Pořádáme v této věci ve čtvrtek zvláštní schůzi kolegia. Pokud jde o mě, jsem pro silný útvar, pro skutečně evropský útvar, který bude nástrojem strategické koordinace a cenným rozhraním mezi členskými státy a evropskými orgány v oblasti vnější politiky.
<P>
Aby svůj úkol splnil, musí být správně zařazen do architektury Evropské unie, a to pod vedením vysoké představitelky, která je jako místopředsedkyně Komise plně odpovědná tomuto Parlamentu a je příslušná pro koordinaci dalších aspektů vnější činnosti Unie v rámci Komise.
<SPEAKER ID="230" NAME="Martin Schulz" LANGUAGE="DE">
Pane předsedo, pane Barroso, nesprávné údaje, které poskytlo Řecko, vyvolaly krizi eura. Chtěl bych se vás zeptat, zda můžete potvrdit, že jste ani vy, ani útvary Komise nebyli informováni o skutečných číslech nikdy před tím, než řecká vláda předložila poslední údaje ohledně rozpočtového schodku.
<P>
Za druhé - můžete potvrdit, že generální ředitel Eurostatu pan Rademacher vyjadřoval vážné pochybnosti o údajích z Atén již v létech 2004 a 2005? Co jste udělal, abyste Eurostatu pomohl se shromážděním údajů?
<P>
Za třetí, je pravda, že vás auditoři z Eurostatu informovali, že mají o údajích z Atén vážné pochybnosti?
<SPEAKER ID="231" NAME="José Manuel Barroso">
předseda Komise. - Pane Schulzi, právě proto, že jsme měli pochybnosti o řeckých číslech - komisař Almunia posledních pět let tyto údaje vedl velice schopně, velice nestranně a velice objektivně -, jsme nejenže několikrát při jednání s řeckými orgány vznášeli námitku, ale také jsme v Radě navrhli nařízení, které by Eurostatu dávalo kontrolní pravomoci. Členské státy jej bohužel odmítly. Nechtěly dát Eurostatu a Evropské komisi více pravomocí, aby mohly provést hloubkovou kontrolu řeckých národních účtů.
<P>
S potěšením vám mohu říci, že prvním rozhodnutím nové Komise bylo toto nařízení opětovně navrhnout, a mohu vás informovat, že alespoň některé státy, které hlasovaly proti němu, mi již sdělily, že tentokrát budou hlasovat pro větší transparentnost.
<SPEAKER ID="232" NAME="Martin Schulz">
jménem skupiny S&D. - (DE) Chápu. Pan Almunia byl příslušným komisařem. Já jsem se však ptal na vaše kroky. Mohl byste nám tedy ještě jednou říct, co jste udělal vy sám?
<P>
Rozuměl jsem vám správně, pane Barroso, že na vině za řeckou krizi jsou členské státy, protože odmítly vaše návrhy? Mohl byste nám prosím říci, kteří předsedové vlád kterých členských států to byli?
<SPEAKER ID="233" NAME="José Manuel Barroso">
předseda Komise. - Především, když se mě ptáte na vinu - toto slovo jsem nepoužil -, tak na vině jsou především řecké orgány, které nerespektovaly Pakt o stabilitě a růstu. To proto máme obrovský problém.
<P>
Pokud jde o Komisi, komisař Amunia konal svou práci s mojí plnou podporou a podporou kolegia mimořádně schopně. Otázka řeckých účetních výkazů byla na schůzích zemí eurozóny několikrát řešena.
<P>
Pokud jde o seznam členských států, které hlasovaly proti této věci - nemohu vám je z hlavy přesně vyjmenovat, ale vím, že proti hlasovalo například Německo a bylo to také Německo, které mi sdělilo, že tentokrát bude hlasovat pro.
<SPEAKER ID="234" NAME="Guy Verhofstadt" LANGUAGE="FR">
Pane předsedo, dnes existuje široká shoda ohledně toho, že v Evropské unii potřebujeme silnou hospodářskou správu. To je samo o sobě obrovská změna oproti předchozím rokům.
<P>
Pan Schäuble minulou neděli řekl, že se v této souvislosti vyslovil pro Evropský měnový fond i pro další návrhy a stanoviska, například vytvoření evropské dluhové agentury, eurobondů a dokonce i evropské ratingové agentury.
<P>
Podle mluvčího Komise pana Barrosa se věci skutečně rychle hýbají. Mám tři velice konkrétní otázky. Za prvé, je pravda, že Komise nyní pracuje na návrhu vytvoření tohoto Evropského měnového fondu? Za druhé, je pravda, že to vyžaduje, jak tvrdí paní Merkelová - já o tom pochybuji -, úpravu Smlouvy? Za třetí, souhlasil byste také s tím, že by tento fond mohl být právě prvním krokem ke skutečné evropské finanční správě, kterou v hospodářské a měnové unii potřebujeme?
<SPEAKER ID="235" NAME="José Manuel Barroso">
předseda Komise. - Nejprve k návrhu na zřízení Evropského měnového fondu: je to nápad německého ministra financí, který s ním vystoupil bez jakýchkoli podrobností o takové instituci. Zdá se však, že je to zajímavý příspěvek do současné diskuse o eurozóně. Nicméně Evropský měnový fond je návrh s dlouhodobým horizontem a možná kvůli němu bude zapotřebí provést změnu ve Smlouvě.
<P>
My pracujeme na přípravách iniciativ, jež mají posílit koordinaci hospodářské politiky a dozor jednotlivých zemí. V této fázi vám nemůžeme přesně říci, jakou to bude mít formu.
<P>
Obecně samozřejmě podporujeme, jak jste řekl, cokoli, co přinese pokrok směrem k silnější hospodářské správě, ale musíme se zabývat přesnými podrobnostmi a ve správný okamžik předložit návrh.
<P>
Odhlédnuto od toho však nemůže otázka Evropského měnového fondu vyřešit naléhavý problém Řecka. Je to samostatná otázka, která si vyžaduje větší analýzu a delší čas.
<SPEAKER ID="236" NAME="Guy Verhofstadt" LANGUAGE="FR">
Nejprve bych chtěl předsedovi Komise poděkovat za odpověď. Souhlasím s ním v tom, že fond jako takový nemůže okamžitě vyřešit všechny problémy. Proto žádám, aby byly během vyjednávání Komise navrženy různé možnosti.
<P>
Je zde Evropský měnový fond, což je dlouhodobý projekt; jsou zde eurobondy, další nápad, který samozřejmě může s řeckým problémem pomoci; je zde návrh předsedy Euroskupiny na ratingovou agenturu, která je naprosto nezbytná, jestliže nemáme být navždy závislí na cizích ratingových agenturách; a pak je tu myšlenka evropské dluhové agentury.
<P>
Moje žádost tedy zní, abychom všechny tyto nápady shromáždili, abychom došli k jedné jednotné myšlence, jež vzejde z Komise spíše než z jednoho či druhého členského státu.
<SPEAKER ID="237" NAME="José Manuel Barroso" LANGUAGE="FR">
Důvod, proč nechceme spěchat, je právě ten, že se chceme vyhnout tomu, co se děje nyní - každý navrhuje něco jiného a někdy má i tatáž vláda dva různé návrhy. Chceme se připravit, a jak již veřejně prohlásil pan komisař Rehn, jsme ve fázi příprav sdělení o posílené koordinaci hospodářské politiky a dohledu jednotlivých států na úrovni eurozóny a případně i na obecné úrovni Evropské unie.
<P>
Jsme tedy ve fázi příprav a nemůžeme každý den předkládat nový návrh. Pracujeme v této záležitosti objektivně a odpovědně, takže může být dosaženo těch nejlepších výsledků.
<SPEAKER ID="238" NAME="Rebecca Harms" LANGUAGE="DE">
Vzhledem k tomu, že v Evropské unii nyní není skutečný trh s geneticky modifikovanými bramborami určenými pro výrobu škrobu, žádná potřeba jejich pěstování - existují alternativy -, chtěla bych se vás zeptat, proč jste vyvinul tolik tlaku, aby byla velmi krátkým a rychlým postupem schválena geneticky modifikovaná brambora Amflora. Protože to není potřeba, žádám od vás vysvětlení, proč jste vybízel nového komisaře pro zdraví, aby prostě ignoroval obavy Světové zdravotnické organizace ohledně testování krmiv, a proč jste nevyčkal, až Evropský úřad pro bezpečnost potravin předloží nové pokyny, které vypracoval právě pro účely posouzení celkových rizik, jež představují geneticky modifikované organismy pro biologickou rozmanitost a biosféru, a proč jste kromě toho en passant zvýšil limit náhodné přítomnosti geneticky modifikovaných organismů v bramborách, jež slouží jako krmivo a potravina, na 0,9 %. Domnívám se, že je to riskantní strategie, kterou naši občané vůbec nebudou považovat za přijatelnou.
<SPEAKER ID="239" NAME="Předseda">
Také já bych chtěl našim kolegům poděkovat. Viděli jsme váš projev nesouhlasu. Mnohokrát vám děkuji.
<SPEAKER ID="240" NAME="José Manuel Barroso">
předseda Komise. - Komise jednomyslně rozhodla pokročit se schvalováním tohoto geneticky modifikovaného organismu v souladu ustanoveními evropských právních předpisů. Máme institucionální uspořádání, které musíme respektovat, a museli jsme zaujmout postoj "ano" nebo "ne".
<P>
Od podání žádosti uplynula značně dlouhá doba, protože schválení bylo předmětem intenzivní kontroly v Evropském úřadu pro bezpečnost potravin, naší nezávislé agentuře v oblasti potravinové bezpečnosti. Chtěli jsme, aby byly všechny obavy v souvislosti s možnou přítomností markerového genu antibiotické rezistence důkladně posouzeny.
<P>
Po rozsáhlém a komplexním přezkumu těchto otázek bylo zřejmé, že ze stanoviska naší příslušné agentury, která je na Komisi nezávislá, nevyplývají žádné vědecké důvody pro další posuzování.
<P>
Proto se domníváme, že veškeré vědecké otázky byly plně zodpovězeny.
<P>
Vlastně jsem od vás očekával blahopřání...
<P>
(Projevy nesouhlasu)
<P>
... protože jsem oznámil, že Komise zamýšlí navrhnout členským státům, možnost volby, zda chtějí či nechtějí geneticky modifikované organismy pěstovat.
<P>
Myslím si, že to je rozumný postoj, který bere v úvahu hluboké rozdíly mezi členskými státy - některé jsou velice pro, jiné velice proti.
<SPEAKER ID="241" NAME="Rebecca Harms" LANGUAGE="DE">
Za prvé, pane Barroso, dosud jsem nedostala odpověď na otázku o potřebě těchto geneticky modifikovaných brambor, které mají produkovat jen průmyslový škrob. Máme k nim alternativy, tak proč riskovat?
<P>
Za druhé je zde limit náhodné přítomnosti geneticky modifikovaných organismů. Proč náhle změna na 0,9 %? Až dosud jsme v tomto ohledu hovořili o mezi zjistitelnosti, a domnívám se, že zejména u krmiv a potravin a v případě brambor rezistentních k antibiotikům je toto vysoce riskantní přístup. Vy jste se k tomu nevyjádřil.
<P>
Také bych chtěla vědět, zda máte v úmyslu v dohledné budoucnosti vydat další povolení, aniž jsou k dispozici pokyny a doporučení Evropského úřadu pro bezpečnost potravin - například pro dováženou rýži nebo kukuřici.
<P>
(Potlesk)
<SPEAKER ID="242" NAME="José Manuel Barroso">
předseda Komise. - Vidím nadšení vaší skupiny a chci vám k jeho projevu poblahopřát. Vy jste silně proti jakémukoli geneticky modifikovanému organismu. To je zřejmé. Máte na to právo. Já nezaujímám postoj ani pro, ani proti. Závisí to na stanovisku, které mi poskytnou odborníci z Evropského úřadu pro bezpečnost potravin. Nejsem vůči geneticky modifikovaným organismům pozitivně ani negativně zaujatý.
<P>
Komise má postavení, které je v těchto věcech třeba ctít. Nemyslím, že by Komise vedla ideologické diskuse o každém geneticky modifikovaném organismu a o tom, co by měla s ohledem na každý jeden takový organismus učinit. Komise přijímá stanovisko na základě nezávislého posouzení, které dostaneme, a to ne protože je nějaký geneticky modifikovaný organismus potřebný, ale protože není-li důkaz, že představuje riziko pro veřejné zdraví nebo životní prostředí, cítíme povinnost jej akceptovat - rovněž v souladu s povinnostmi, které máme v rámci Světové zdravotnické organizace -, pokud nám v tom z vědeckého hlediska nic nebrání.
<P>
(Projevy nesouhlasu)
<P>
Bez ohledu na to velice respektujeme zásadu subsidiarity v Evropské unii.
<P>
(Předseda řečníka přerušil)
<SPEAKER ID="243" NAME="Ivo Strejček" LANGUAGE="CS">
Vážený pane předsedo, já vám slibuji, že po geneticky modifikovaných organismech vnesu jednodušší téma. Myslím, že velmi správně na fórum Evropského parlamentu patří projednávání současné hospodářské situace, a jsem si jist, že občany Evropské unie a členských států zcela jistě zajímá mnohem víc zaměstnanost a práce než geneticky modifikované brambory.
<P>
Na jedné straně řečníci vystupující v tomto sále obhajují existenci velké, centrální, silné vlády, na straně druhé - a já zde vystupuji za evropské konzervativce - se domníváme, že silné vlády nevytvářejí pracovní příležitosti. Pracovní příležitosti vytvářejí firmy.
<P>
Chci se vás zeptat na tři konkrétní otázky: za prvé, jakou míru samostatnosti přenechá Evropská komise k řešení hospodářských obtíží jednotlivým národním státům? Za druhé, můžete slíbit významnou redukci evropské legislativy, která značně zpomaluje hospodářský růst? A za třetí, souhlasíte s námi, že méně regulací, méně centrálního řízení, méně harmonizací je v současné době nejlepším přístupem, jak řešit hospodářské obtíže Evropské unie?
<SPEAKER ID="244" NAME="José Manuel Barroso">
předseda Komise. - My především plně respektujeme rozmanitost našich členských států. Proto tento aspekt velice jasně uvádíme v naší strategii EU do roku 2020 a proto se touto otázkou rozmanitosti velice pečlivě zabýváme takovými nástroji, jako je politika sociální a hospodářské soudržnosti.
<P>
Je skutečností, že naše členské státy nejsou všechny stejné. Zároveň potřebujeme - jak bylo řečeno dříve - silnější hospodářskou správu, protože by bylo nerozumné neuspět s koordinací v eurozóně a v Evropské unii jako celku. Jestliže se členské státy do těchto politik pustí na vlastí pěst, určitě nebudou mít páku k diskusím o rovnosti nebo například o velkých výzvách, které pro nás nyní na celosvětové úrovni znamenají Spojené státy nebo Čína. Potřebujeme tedy společný přístup, ale musíme zároveň navrhnout pro různé členské státy specifická opatření.
<P>
Snížení administrativní zátěže bylo v mém programu velice důležitým tématem. Domníváme se, že bychom měli nadále pragmaticky uvažovat, kde je nějakých evropských právních předpisů zapotřebí, a vyvarovat se jejich zavádění tam, kde zkrátka nejsou potřeba.
<SPEAKER ID="245" NAME="Lothar Bisky" LANGUAGE="DE">
Pane Barroso, minulý týden jste předložil svůj návrh hospodářské strategie. Obsahuje důležité cíle. Rada nyní uložila úsporný program Řecku, státu s 3 % hrubého domácího produktu EU, který podle mého názoru dosažení těchto cílů znemožňuje. Vy však přesto nadále trváte na Paktu o stabilitě a růstu, který ztroskotal. Zároveň několik členských států požaduje Evropský měnový fond, nebo dokonce hospodářskou správu.
<P>
Moje otázky jsou následující: Přepracujete znova svůj návrh strategie EU do roku 2020, abyste do něj začlenili myšlenku měnového fondu a hospodářské správy, aby bylo možné začít ustupovat od daňového a mzdového dumpingu a od převládající ideologie hospodářské soutěže? Přijmete okamžitě společně s členskými státy opatření, která zabrání bankám, jež právě byly zachráněny penězi daňových poplatníků, ve spekulacích s eurem?
<SPEAKER ID="246" NAME="José Manuel Barroso">
předseda Komise. - Pokud jde o situaci Řecka, domníváme se, že Řecko přijalo potřebná opatření, aby letos snížilo schodek veřejných financí. Tato opatření ukazují odhodlání řecké vlády vyřešit strukturální problémy.
<P>
Současně děláme to, co je třeba, abychom zajistili finanční stabilitu eurozóny jako celku. Komise se členskými státy eurozóny aktivně pracuje na navržení mechanismu, který by Řecko mohlo v případě potřeby využít. Takový mechanismus by byl v souladu s nynější Lisabonskou smlouvou, zejména s ustanovením o neposkytování pomoci. Jeho součástí by byla přísná podmíněnost.
<P>
Komise je připravena navrhnout evropský rámec pro koordinovanou pomoc, který by vyžadoval podporu členských států eurozóny. Toto vám mohu říci k Řecku a k naší reakci v zájmu stability eurozóny.
<P>
Pokud jde o návrhy strategie EU do roku 2020, nemyslíme si, že je potřeba je měnit. Předložili jsme je a nyní se o nich bude diskutovat v Evropské radě a Parlamentu. Doufáme, že to bude velice plodná diskuse.
<SPEAKER ID="247" NAME="Lothar Bisky" LANGUAGE="DE">
Nejsem zcela spokojen. Jde o to, že se peníze daňových poplatníků používají na spekulace proti řeckému státu. Část z nich pochází z německých bank a rovněž je německé banky půjčily. Zatímco bylo opakovaně řečeno, že budou přijata nějaká opatření, ve skutečnosti se nic neděje. Jsem tedy spíše zklamán, že se udělalo tak málo, aby se určité věci v Evropské unii jednoduše zakázaly a takové spekulace jednou provždy skončily, abychom se mohli skutečně soustředit na růst a zaměstnanost.
<SPEAKER ID="248" NAME="José Manuel Barroso">
předseda Komise. - Pokud jde o spekulace, řekněme si jasně, že nynější problémy v Řecku nebyly způsobeny spekulací. Byly způsobeny hlavně nadměrnými výdaji a nerespektováním evropského rámce Paktu o stabilitě a růstu, totiž nadměrným zadlužením. Nicméně poté mohlo dojít ke spekulacím se státními dluhopisy.
<P>
To také ukazuje důležitost zásadní reformy na trhu s deriváty a význam kroků, které již podnikla Komise. Komise začala s akčním programem pro účinné a spolehlivé trhy s deriváty dne 20. října 2009. Legislativní návrhy, které předloží do konce jara komisař Barnier, stejně jako návrhy týkající se směrnice o zneužívání trhu, jež komisař Barnier představí do konce letošního roku, zvýší transparentnost trhu a omezí rizika.
<P>
Kromě této systémové odpovědi je třeba nové úvahy ad hoc o swapech úvěrového selhání v souvislosti se státním dluhem; v této souvislosti je rovněž nutno věnovat zvláštní pozornost problému nekrytých praktik. Není oprávněné nakupovat pojištění a neviditelné rizikové intervence na čistě spekulativní bázi. V krátkodobém horizontu musíme dosáhnout potřebné koordinace, abychom zajistili, že členské státy budou jednat koordinovaně, a zvláště pokud jde o nekryté praktiky. Komise v této souvislosti důkladně prověří, jaký by mělo význam zakázat čistě spekulativní nekryté prodeje swapů úvěrového selhání v souvislosti se státním dluhem.
<P>
Zároveň naléháme na mezinárodní koordinaci. Protože jsou tyto trhy neprůhledné, přineseme tuto záležitost na zasedání G20 a rovněž musíme některé z těchto otázek nadnést v rámci našich dvoustranných kontaktů, zvláště se Spojenými státy.
<SPEAKER ID="249" NAME="Niki Tzavela" LANGUAGE="EL">
Pane předsedo, jaká šťastná náhoda, že jste předešel moji otázku. Nejprve mi dovolte, abych vám jako řecká poslankyně Evropského parlamentu řekla, že Řecko to zvládne. Zkoušky, které nyní prožíváme a za něž jsme zodpovědní, jsou pro Řecko velice dobrým testem odolnosti a kázně.
<P>
Byla jsem potěšena, že jste hovořil o tom, že chcete ve skupině G20 nadnést otázku swapů. Když odhlédneme od jeho vlastních chyb, bylo Řecko spekulacemi na trhu těžce zasaženo.
<P>
Máte v úmyslu - byla bych ráda, kdybyste to nadnesl ve skupině G20 - zavést iniciativy k přijetí pravidel, jimiž by se řídily volné, nekryté prodeje a swapy úvěrového selhání?
<SPEAKER ID="250" NAME="José Manuel Barroso">
předseda Komise. - Jak jsem již řekl, základní problém Řecka - a to je důležité říci - vznikl z nadměrného zadlužení. Pravdou je, že patrně došlo také k útokům spekulantů, ale to se stalo, protože uviděli příležitost.
<P>
Nyní musíme Řecko podpořit, a to nyní ohlásilo velice důležitá opatření. Plně je podporujeme. Současně se musíme záležitostí zabývat šířeji. Již jsem řekl, že důkladně prověříme, jaký by mělo význam zakázat čistě spekulativní nekryté prodeje swapů úvěrového selhání v souvislosti se státním dluhem. Rovněž by mělo být v G20 a na dalších fórech i při dvoustranných jednáních nastoleno téma transparentnosti mezi regulátory, zejména ohledně přístupu k informacím o těchto praktikách.
<P>
Komisař Barnier minulý pátek uspořádal v Bruselu setkání s vnitrostátními regulátory právě proto, aby se zjistilo, co víme o činnosti některých spekulantů v souvislosti se státními dluhopisy. Musíme provést hloubkovou analýzu trhů se swapy úvěrového selhání, abychom lépe věděli, jak tyto trhy fungují a zda na nich dochází ke sporným praktikám. Pokud to bude třeba, Komise v této věci využije i své pravomoci v oblasti hospodářské soutěže.
<SPEAKER ID="251" NAME="Niki Tzavela" LANGUAGE="EL">
Pane předsedo, existuje pro toto všechno, pro mechanismus potírání spekulací, nějaký harmonogram? Povězte nám, jestli nějaký časový plán existuje, abych věděla, zda budeme mít od tohoto mechanismu nějakou podporu, až si budeme půjčovat na mezinárodním trhu.
<SPEAKER ID="252" NAME="José Manuel Barroso">
předseda Komise. - Již jsem to říkal, ale mohu to zopakovat.
<P>
Pan komisař Barnier představí některé legislativní návrhy týkající se směrnice o derivátech do konce jara a rovněž představí legislativní návrh v souvislosti se směrnicí o zneužívání trhu, a to dokonce letošního roku. Věříme, že tyto návrhy zvětší transparentnost trhu a omezí rizika.
<P>
Máme v úmyslu nastolit toto téma swapů úvěrového selhání na zasedání G20 v červnu.
<SPEAKER ID="253" NAME="Daniël van der Stoep" AFFILIATION="NI">
(NL) Pane předsedo, pane předsedo Komise Barroso, otevřenost a transparentnost jsou základní hodnoty jakékoli řádné demokracie. Jestliže občané nemají prostředky, jak sledovat správní výdaje, může vzniknout atmosféra chamtivosti a sebeobohacování. Takový příklad jsme viděli loni ve Spojeném království. Podle zpráv nizozemského tisku vykázal předseda Barroso za rok 2009 částku 730 000 EUR. To je nejen směšně vysoká suma, ale také další pozoruhodný výkon: 2 000 EUR denně. Klobouk dolů před předsedou Barrosem.
<P>
Nyní vážněji - demokratická kontrola takových výkazů je samozřejmě bídná. Jeden vnitřní audit a několik předem schválených lidí může poskytnout schvalovací pečeť. Trvám na tom, aby tato Komise a zvláště předseda Barroso zanechali tohoto tichého spiknutí a otevřeně a transparentně své výkazy zveřejnili na internetu, aby je mohli vidět všichni evropští občané. Ocenil bych vaši reakci na tuto záležitost.
<SPEAKER ID="254" NAME="José Manuel Barroso">
předseda Komise. - Jsem poněkud překvapen takovou poznámkou.
<P>
Takzvané výdaje na reprezentaci jsou vlastně výdaje, které vzniknou ve službách Evropské unie, totiž při mém cestování a cestování ostatních členů Komise.
<P>
Jestliže tyto částky srovnáte s tím, co utratí vlády nebo hlavy států či předsedové vlád, zjistíte, že jsou velice nízké.
<P>
Rozpočet pro kolegium každoročně stanovuje rozpočtový orgán. Vy jste jeho součástí; a tento rozpočet je pět let stejný, pouze byl přizpůsobený inflaci.
<P>
Domníváme se, že tyto výdaje jsou oprávněné a přiměřené dobru veřejnosti, které se pokouší sloužit. Samozřejmě používáme úplnou transparentnost. Poskytujeme rozpočtovému orgánu a Účetnímu dvoru veškeré informace, které od nás požadují.
<SPEAKER ID="255" NAME="Daniël van der Stoep" AFFILIATION="NI">
(NL) Předseda Barroso tvrdí, že Parlament má k výkazům přístup, ale to je samozřejmě nesmysl. Všechno se zde děje za zavřenými dveřmi; všechno se mete pod koberec. Jestliže chce být předseda Barroso opravdu odpovědný, jednoduše zveřejní účtenky; jestliže nechce, měl by být aspoň čestný a říci to. Pane předsedo Barroso, jestliže jste dodržel všechna pravidla, pak si nevím rady, jak chápat to, že jste své účtenky nezveřejnil na internetu, ledaže máte obavy, jak bude veřejnost reagovat. Jen je zveřejněte.
<SPEAKER ID="256" NAME="José Manuel Barroso">
předseda Komise. - V právním systému ctíme právní stát a rozebírat úmysly lidí je přinejmenším nepoctivé. Nemůžete ani mně, ani Komisi přisuzovat žádný záměr skrytý za respektováním právního státu. Opakuji, myslím si, že musíme rozlišovat mezi povinnostmi Evropské komise - nebo jakéhokoli veřejného orgánu - v souvislosti s právním státem a ustupováním demagogickým útokům na evropské orgány.
<P>
Evropská komise, Evropský parlament a evropské orgány obecně mají co do transparentnosti ty nejvyšší normy. Takže nepřijímám tento druh snadné kritiky, která je populistická a demagogická.
<SPEAKER ID="257" NAME="Předseda">
Dokončili jsme první kolo otázek, což byly libovolné otázky k řadě témat. Nyní se soustřeďme na téma provádění nové Smlouvy a základních práv.
<SPEAKER ID="258" NAME="Alf Svensson" AFFILIATION="PPE">
(SV) Pane předsedo, doufám, že se neodchýlím od tématu otázek, které mají být pokládány nyní. Jsem zcela přesvědčen, že pan Barroso stejně jako já souhlasí, že nejdůležitější věcí v rámci Evropské unie a v jejích vztazích s ostatními zeměmi je respektování občanských svobod a lidských práv. Faktem je, že Evropská unie poskytuje pomoc pro Eritreu. Na období 2009-2013 jí bylo přiděleno celkem 122 milionů EUR.
<P>
Nežádám předsedu Komise, aby věděl, nač byly tyto finanční prostředky použity, ale bylo by užitečné si poslechnout, jaký má pan Barroso k situaci Eritreje postoj. Když se hovoří o zemích pod totalitní nadvládou, Eritrea velice často není zmíněna, zatímco se hovoří o řadě jiných zemí. Proto by mohlo být užitečné si poslechnout názor pana Barrosa konkrétně na situaci v Eritreji.
<SPEAKER ID="259" NAME="José Manuel Barroso">
předseda Komise. - Děkuji vám, že uznáváte, že Komise hájí základní práva. Samozřejmě je hájíme nejen v Evropské unii, ale i v našich vnějších vztazích.
<P>
To neznamená, že můžeme mít vztahy jenom se zeměmi, které základní práva dodržují. Bohužel je na světě mnoho zemí, které základní práva nerespektují, a my s nimi musíme udržovat vztahy.
<P>
Případ Eritreje vyvolává obavy s ohledem na dodržování základních práv v zemi a také kvůli mimořádně složité situaci, v níž se tento stát nachází. Podle některých komentátorů ji lze kvůli občanskému konfliktu a rozšířenému násilí považovat za zkrachovalý stát bez právního řádu. V řadě oblastí v této zemi dokonce orgány nemohou vykonávat legitimní demokratickou pravomoc.
<P>
My skutečně bedlivě sledujeme situaci ve všech zemích, které mohou představovat problém, pokud jde o dodržování základních práv.
<SPEAKER ID="260" NAME="Artur Zasada" AFFILIATION="PPE">
(PL) V souvislosti s dnešní rozpravou bych rád obrátil pozornost k otázce detektorů na evropských letištích.
<P>
K nejsamozřejmějším úkolům evropské politiky patří ochrana života, zdraví a základních svobod občanů Evropské unie. Proto nesmí dojít k tomu, abychom výměnou za iluzorní pocit bezpečí tak snadno opustili úctu k důstojnosti, právo na soukromí a ochranu osobních údajů obyvatel Společenství.
<P>
Mám dojem, že je tato situace s detektory velice podobná situaci, jaká nastala v době epidemie prasečí chřipky. Jednali jsme pod tlakem a investovali obrovské částky do vakcín, což bylo, jak nyní víme, nerozumné a neodůvodněné. Podle mého názoru jsou detektory spíše neúčinným lékem, ke kterému jsme se pokusili najít vhodnou nemoc.
<P>
Pane Barroso, rád bych jasně slyšel váš názor na tuto záležitost. Jste pro detektory nebo proti detektorům?
<SPEAKER ID="261" NAME="José Manuel Barroso">
předseda Komise. - Budu pro detektory, pokud je členské státy schválí, protože si myslím, že by mělo být možné harmonizovat bezpečnostní pravidla na našich letištích.
<P>
Nyní některé naše členské státy zavádějí na svých letištích detektory pro fyzickou kontrolu a jiné nikoli. Jak víte, Komise před časem předložila návrh ohledně detektorů pro fyzickou kontrolu, který byl zamítnut.
<P>
Samozřejmě to vyvolává určité obavy, ale měli bychom se pokud možno pokusit nalézt k využívání jakýchkoli bezpečnostních zařízení na evropských letištích harmonizovaný postoj.
<P>
Jestliže se tak nestane, budeme mít v hodnocení bezpečnosti na našich letištích určitou diskriminaci.
<SPEAKER ID="262" NAME="Derek Vaughan" AFFILIATION="S&amp;D">
Smlouva respektuje práva místních orgánů a regionů po celé Evropě, což bude důležitým faktorem, až začnete s diskusemi například o budoucnosti politiky soudržnosti. Rád bych věděl, zda nás můžete ujistit, že až s těmito diskusemi začnete - například ohledně páté zprávy o soudržnosti -, budete o budoucnosti politiky soudržnosti hovořit s místními orgány a regiony a samozřejmě s tímto Parlamentem.
<SPEAKER ID="263" NAME="José Manuel Barroso">
předseda Komise. - Toto není otázka základních práv, ale samozřejmě o těchto věcech budeme s místními a regionálními orgány diskutovat.
<P>
Vy víte, jak je pro nás sociální a hospodářská územní soudržnost důležitá. Nyní to uznává i Lisabonská smlouva jakožto jeden z cílů Evropské unie. V nové strategii do roku 2020, kterou jsem před časem představil, jsme jasně uvedli, že soudržnost zůstane ústředním prvkem našich návrhů, a chceme, aby soudržnost byla v budoucích politikách neustále zohledňována. Je součástí našeho dialogu s regionálními a politickými orgány.
<P>
V dokumentu, o kterém jsem se právě zmínil, jsem rovněž uvedl, že je potřeba konzultovat například s Výborem regionů.
<SPEAKER ID="264" NAME="Catherine Stihler" AFFILIATION="S&amp;D">
Ráda bych se zmínila o jednom případu týkajícím se základních práv. Nedávno jsem navštívila základní školu v Cairneyhillu blízko Dunfermline ve Skotsku. Přistoupil ke mně chlapec jménem Douglas a chtěl se zabývat případem eritrejské dívky Rimy Andmariamové. Souvisí to s tím, co řekl o Eritreji první řečník.
<P>
Rimina rodina byla v Eritreji pronásledována a zavražděna za to, že byla křesťanská. Pronásledování křesťanů v Eritreji je věc, s níž jste obeznámen, jak vím. Rimě se podařilo uprchnout do Itálie a odtud do Glasgowa ve Skotsku, kde se jí ujali Alison a Robert Swinfinovi a starali se oni jako o vlastní dceru.
<P>
Nyní je Rimě sedmnáct let a má být deportována zpět do Itálie, kde hledala útočiště nejprve, a my děláme vše pro to, abychom na její případ upozornili a apelovali tak na všechny, kdo jí mohou pomoci. Potřebuje zůstat v láskyplné péči Alison a Roberta.
<P>
Na její případ upozorňují občanská společnost, organizace lidských práv a církve po celém Skotsku. Včera se o něm hovořilo dokonce v pořadu "Myšlenka dne" ve skotském rozhlase. Co může Komise učinit, aby ochránila Rimina základní práva?
<SPEAKER ID="265" NAME="José Manuel Barroso">
předseda Komise. - Lituji, ale tento konkrétní případ ve Skotsku neznám.
<P>
Rád bych k tomu vyslovil všeobecnou poznámku. V těchto politických rozpravách nemůžete od předsedy Komise - i když pracuje poměrně tvrdě - očekávat, že bude vědět o všech případech - jež jsou mimořádně citlivé a mimořádně závažné -, které se v Evropě dějí.
<P>
Samozřejmě vás mohu ujistit o našem zájmu a vyjádřit naši solidaritu s jakoukoli osobou, jejíž lidská práva byla porušena, ale konkrétně o tomto případu nemám dostatečné informace. Nicméně budu na otázku, kterou jste mi právě položila, s největší radostí reagovat písemně.
<SPEAKER ID="266" NAME="Sonia Alfano" AFFILIATION="ALDE">
(IT) Pane předsedo, dámy a pánové, hovořím za skupinu Aliance liberálů a demokratů pro Evropu, za svou politickou skupinu. Prezident Italské republiky Giorgio Napolitano podepsal 5. března výkladový dekret, který je rovněž znám jako "záchranný seznam".
<P>
Ve skutečnosti tento dekret umožňuje změnit po zahájení volební kampaně pravidla hry. Sám Giorgio Napolitano na internetové stránce Kvirinálského paláce konstatuje, že na rozdíl od návrhu dekretu, který mu předložila vláda na vypjaté schůzce ve čtvrtek večer, nemá podle jeho názoru znění následně navržené ministerstvem vnitra a předsedou vlády zjevné závady neústavního charakteru.
<P>
Čl. 87 odst. 5 italské ústavy stanoví, že prezident Italské republiky vyhlašuje zákony, vydání dekretů s platností zákona a nařízení. Prezident republiky se rozhodně nemůže účastnit navrhování postupů a zákonných dekretů. Předchůdce nynějšího prezidenta republiky Carlo Azeglio Ciampi to považuje za scestné porušení našeho demokratického systému. Je zjevné, že vláda dělá to, co ústava zakazuje. Pane předsedo, tento dekret změnil pravidla volební soutěže, která již začala, a umožňuje osobám, které porušily zákon, aby byly do soutěže znova připuštěny a kandidovaly.
<P>
Zajímalo by mě, proč je Parlament vždy připraven vystupovat proti zemím, které porušují zákony, ale neuznává, že jedna, která porušuje zákony, je mezi 27 členskými státy.
<P>
(Předseda řečnici přerušil)
<SPEAKER ID="267" NAME="José Manuel Barroso" LANGUAGE="FR">
Paní Alfanová, opakuji, nechtějte po mně, abych diskutoval o záležitostech domácí politiky. Komise je příslušná pro základní práva při provádění evropských právních předpisů, ať už evropskými orgány, nebo členskými státy.
<P>
Domnívám se, že v případu, o kterém jste se zmínila, nejde o uplatňování právních předpisů Evropské unie. Z toho, co jsem pochopil z vašeho projevu, se jedná o typický problém vnitřní politické diskuse, jež má možná rozměr související se zákony nebo právním státem, ale Komise nemá právo vměšovat se do sporů mezi různými politickými silami či politickými osobnostmi v jednotlivých členských státech.
<SPEAKER ID="268" NAME="Ulrike Lunacek" AFFILIATION="Verts/ALE">
(DE) Pane předsedo, pane Barroso, Listina základních práv je dosud jediným mezinárodním dokumentem, který zakazuje diskriminaci na základě sexuální orientace. Dokonce i v jiných částech světa jsou mnozí hrdí na to, že Evropa tohoto dosáhla, a přáli by si totéž pro sebe.
<P>
V rámci Evropské unie máme ten problém, že tři státy, totiž Spojené království, Polsko a Česká republika, nepovažují Listinu základních práv za součást svého evropského legislativního systému. Velice by mě zajímalo, co Komise dělá - co má v plánu dělat -, aby posílila základní práva lesbiček, gayů, bisexuálů a transsexuálů ve všech částech Evropské unie, aby bylo jasné, že homofobie a diskriminace na základě sexuální orientace již jsou nepřijatelné nejen v oblasti zaměstnanosti, v níž samozřejmě již máme směrnici, ale ve všech oblastech, aby lidé mohli žít a vybírat si své sexuální partnery beze strachu.
<SPEAKER ID="269" NAME="José Manuel Barroso">
předseda Komise. - To jsou dvě otázky. Nevím, zda na ně zvládnu odpovědět za jednu minutu.
<P>
Především, co se týká diskriminace z důvodu sexuální orientace, víte, že předchozí Komise navrhla směrnici proti jakékoli formě diskriminace, včetně diskriminace na základě sexuální orientace, mimo oblasti zaměstnanosti. Zasazujeme se za to, abychom zajistili, že evropské právní předpisy a prováděcí opatření členských států budou zákaz diskriminace z důvodů sexuální orientace plně respektovat. Tyto zásady nediskriminace jsou, jak víte a jak jste řekla, zakotveny v Listině základních práv Evropské unie.
<P>
Co se týče Polska a Spojeného království, protokol objasňuje používání Listiny v souvislosti s právními předpisy a iniciativami Polska a Spojeného království a její uplatnitelnost v těchto členských státech.
<P>
Zejména stanoví, že Listina nerozšiřuje pravomoc Soudního dvora EU nebo jakéhokoli soudu či tribunálu v Polsku nebo Spojeném království tak, aby mohl konstatovat, že zákony, nařízení či iniciativy, postupy či kroky těchto členských států jsou v rozporu se základními právy, svobodami a zásadami, které Listina zdůrazňuje.
<P>
Takže ještě uvidíme, jak bude Evropský soudní dvůr tento protokol dvou členských států vykládat.
<SPEAKER ID="270" NAME="Ashley Fox" AFFILIATION="ECR">
Pane předsedo Barroso, mnoho zemí na celém světě ve své ústavě pečlivě formulovalo výčet práv. Spíše méně států svým občanům poskytuje opravdovou ochranu. Souhlasíte s tím, že nejde o strukturu ochrany práv, ale o to, jak je tato ochrana uskutečňována?
<P>
Ve Spojeném království budeme mít za tři měsíce všeobecné volby. Jestliže bude zvolena konzervativní strana, zruší zákon o lidských právech a nahradí jej naší vlastní listinou práv. To by znamenalo, že by Evropská úmluva o lidských právech již nebyla přímo použitelná v domácích právních předpisech Spojeného království.
<P>
(Poznámka ze zasedací místnosti: "To nemůžete udělat!")
<P>
Pane předsedo Barroso, vysvětlíte, do jaké míry zohlední plány na podepsání Evropské úmluvy o lidských právech ze strany Evropské unie odlišné postoje členských států?
<P>
Moje strana bude rovněž usilovat o změnu Smlouvy, aby bylo zaručeno, že se Spojeného království Listina základních práv nebude týkat. Jak zajistíte, že Evropská unie nebude zasahovat do práva Spojeného království na neúčast ve strukturách, v nichž si nepřeje se účastnit?
<SPEAKER ID="271" NAME="José Manuel Barroso">
předseda Komise. - Na toto jsem již částečně odpověděl, když jsem reagoval na předchozí otázku.
<P>
Spojené království a ostatní státy mají protokol o uplatňování Listiny základních práv. Mají na to právo. Bylo to vyjednáno a my máme mezivládní smlouvu, která to uznává.
<P>
Bez ohledu na to bych samozřejmě dal přednost tomu, aby Listinu základních práv přijaly všechny členské státy, protože se domnívám, že je základním kompasem pro všechny politiky Evropské unie.
<P>
Nyní jsme také připraveni přistoupit k Evropské úmluvě o lidských právech. Tím bude systém ochrany základních práv Evropské unie dokončen.
<P>
Jistěže Spojené království velice ctím jako demokratickou zemi a právní stát. Vlastně patří k zemím, které po staletí poskytovaly nejdůležitější příspěvek k demokracii. Proto je mi opravdu líto, že Spojené království nechce se všemi svými partnery stát v čele těch, kdo usilují o lidská práva nejen na vnitrostátní úrovni, ale i v rámci evropského projektu.
<SPEAKER ID="272" NAME="Ilda Figueiredo" AFFILIATION="GUE/NGL">
(PT) Pane předsedo, pane předsedo Komise, práva žen a právo na důstojný život jsou základní lidská práva, která Evropská unie musí prosazovat.
<P>
Proto vzhledem k markantním nerovnostem, které přetrvávají a dokonce se zhoršují, včetně rozdílů ve mzdách mezi muži a ženami, chudoby a nejistých pracovních vztahů - to jsou všechno problémy, jež se převážně týkají žen -, nestačí zveřejnit Listinu práv žen, která je v podstatě vágní a nepřesná a o níž se předem nediskutovalo ani s ženskými organizacemi, ani se samotným Parlamentem.
<P>
Ptám se tedy, zda je Evropská komise připravena tyto otázky ochrany práv žen upřednostnit prostřednictvím konkrétních opatření, zejména rozvojem nové strategie v oblasti rovnosti žen a mužů, kterou připravuje Parlament; je to zpráva, která bude doufám zohledněna.
<SPEAKER ID="273" NAME="José Manuel Barroso" LANGUAGE="PT">
Minulý pátek jsme s paní komisařkou Redingovou předložili Listinu práv žen, která potvrzuje závazek Komise vůči rovnosti mezi ženami a muži a také naši ochotu v této oblasti pracovat a dělat pokroky.
<P>
V září bude tuto Listinu, kterou jsme nyní oznámili, následovat nová strategie pro rovnost mezi pohlavími. To nám poskytne celkový a poměrně komplexní rámec pro činnost Komise, pokud jde o pokrok v oblasti rovnosti mezi ženami a muži, a to v oblastech, jež moje kolegyně právě uvedla, od zaměstnanosti až k dalším sférám, v nichž je důležité tuto rovnost zajistit a zaručit.
<P>
Listina nevzešla jen tak z ničeho, vzešla také z připomínky 15 let, jež uplynuly od Pekingské akční platformy, a vznikla po řadě konzultací, jež jsem vedl zejména se skupinou poslanců této sněmovny, která se věnuje ženám. Další takové setkání mě čeká zítra dopoledne. Každým rokem mám alespoň jedno setkání s poslanci, jejichž nejdůležitějšími prioritami jsou tyto záležitosti.
<SPEAKER ID="274" NAME="John Bufton" AFFILIATION="EFD">
Pane předsedo Barroso, otázka, kterou bych chtěl dnes položit, se týká finanční situace v Řecku. Poprvé byl použit článek 121 Lisabonské smlouvy za účelem prosazení strukturálních reforem v této zemi. Dobří lidé v Řecku nyní vězí mezi dvěma nežádoucími východisky, protože se velice jasně ukazuje, že zemi kontrolujete vy, nikoli jejich zvolená vláda.
<P>
Znamená to, že jste poslal své úředníky, aby urovnali situaci v Řecku, že vás nyní můžeme oslovovat nejen jako předsedu Komise, ale i jako řeckého místodržícího? Jestliže opatření, která vaši úředníci zavádějí v Řecku, nebudou fungovat, máte plán B? Pokud ano, je to ten, že má Řecko opustit eurozónu? A konečně, máte v úmyslu své úředníky vyslat do dalších zemí, které postihly finanční nesnáze, například do Portugalska, Španělska a Itálie?
<SPEAKER ID="275" NAME="Předseda">
Pane Buftone, naše téma je provádění nové Smlouvy a dodržování základních práv, tak se ho prosím držte.
<P>
Pane předsedo Barroso, jste připraven odpovědět?
<SPEAKER ID="276" NAME="José Manuel Barroso">
předseda Komise. - Pane předsedo, snažím se být vždy připraven na požadavky poslanců tohoto Parlamentu.
<P>
Vaše otázka, vážený pane poslanče Parlamentu, vychází z předpokladu, který je nesprávný, totiž že Řecko má problémy, protože je v eurozóně. Ve skutečnosti mají některé země mimo eurozónu, jak v Evropské unii, tak mimo ni, podobné problémy - v některých případech dokonce mnohem vážnější. Mohu vám například připomenout závažnou situaci Islandu, který nyní žádá o přistoupení k Evropské unii právě proto, že doufá, že se jednou připojí i k euru.
<P>
Takže je naprostý omyl domnívat se, že jsou problémy v Řecku důsledkem toho, že Řecko je v eurozóně. Řecko má nyní problémy, protože nerespektovalo pravidla Paktu o stabilitě a růstu. Samozřejmě musí za náročnou nápravu, kterou musí provést, zaplatit nějakou cenu.
<SPEAKER ID="277" NAME="Andreas Mölzer" AFFILIATION="NI">
(DE) Pane Barroso, chtěl bych položit otázku v souvislosti s problémem uchovávání údajů, neboť německý Federální ústavní soud prohlásil všeobecné uchovávání veškerých telekomunikačních údajů začátkem minulého měsíce za zrušené. Nadále zůstává sporné, jaký rozsah neomezeného a nekontrolovaného uchovávání údajů nebo takového přístupu k údajům je slučitelný se základními právy. Zde v Parlamentu jsme jasně řekli "ne" dohodě SWIFT. Podle mého názoru je třeba také posoudit směrnici EU o uchovávání údajů s ohledem na soupis základních práv obsažený v Lisabonské smlouvě. Máte vy nebo Komise v úmyslu provést v tomto ohledu nějaký přezkum toho, v jakém vztahu je seznam základních práv k uchovávání údajů?
<SPEAKER ID="278" NAME="José Manuel Barroso">
předseda Komise. - Ochrana osobních údajů je základní právo, které výslovně uvádí článek 8 Listiny základních práv Evropské unie.
<P>
Díky Lisabonské smlouvě nyní můžeme zřídit komplexní a jednotný rámec ochrany osobních údajů. To je nezbytné pro ochranu soukromí našich občanů a zajištění společného přístupu ke všem činnostem zpracovávání údajů v Evropské unii a Parlament samozřejmě bude plně zapojen do reformy stávajícího právního rámce, protože postup spolurozhodování se uplatňuje i na dřívější oblasti třetího pilíře.
<P>
Také se musíme postarat o to, aby základní práva evropských občanů zůstala chráněna i poté, co osobní údaje opustí Unii. V této souvislosti by mohla být významná dohoda o ochraně osobních údajů mezi Evropskou unií a Spojenými státy a my na této věci pracujeme.
<P>
V současné době konzultujeme, abychom zajistili transparentnost a shromáždili názory zúčastněných stran a občanů.
<P>
Komise má v plánu předložit návrh doporučení ke schválení vyjednávání se Spojenými státy.
<SPEAKER ID="279" NAME="Sarah Ludford" AFFILIATION="ALDE">
V posledních deseti letech se stala mezinárodní spolupráce v boji proti terorismu složitější vzhledem k obavám v souvislosti s lidskými právy, které se vztahují i na praktiky administrativy Spojených států.
<P>
Doufali jsme, že to Obamovou administrativou skončí. Bohužel zjišťujeme, že s nespravedlivými vojenskými komisemi a neomezeným zadržováním bez soudu se bude pokračovat, i když je Guantánamo uzavřeno.
<P>
Toto nedodržování mezinárodních i domácích právních norem činí projekty transatlantického sdílení údajů ještě problematičtějšími, než jaké by jinak byly.
<P>
Jaké námitky Komise u správy Spojených států vznáší, aby byly vedeny řádné soudy, a jaká varování, že jejich absence poškodí spolupráci? Doufám, že v současné době na rozdíl od minulosti nehrozí, že by se Evropská unie nebo její členské státy v rámci potírání terorismu podílely na konspiracích, které obnášejí hrubé porušování základních práv.
<SPEAKER ID="280" NAME="José Manuel Barroso">
předseda Komise. - Jsem hrdý na to, že Evropská unie byla první, pokud se pamatuji, kdo u prezidenta Spojených států - u bývalého prezidenta - nadnesl otázku potřeby dodržovat základní práva a právní řád, i když se vypořádáváme s terorismem, zejména pokud jde o Guantánamo. Byl jsem to já a tehdejší předseda Evropské rady pan Schüssel - tehdejší rakouský předseda vlády -, kdo tuto záležitost otevřel. Problém vždy spočíval v dialogu s našimi americkými partnery. Můžete si být jist, že toto téma bude mít na pořadu jednání velmi vysokou prioritu.
<P>
Co se týče ochrany údajů, domníváme se, že bychom měli se Spojenými státy pracovat také na dosažení rámce. Zmínil jsem se o tom v předchozí odpovědi. Zároveň potřebujeme rámec pro společný boj proti terorismu. Takže jde o to nalézt správný způsob, jak reagovat na dvě důležité potřeby: na potřebu svobody a dodržování ochrany údajů, ale také na potřebu bezpečnosti, protože bez bezpečnosti není svoboda možná.
<SPEAKER ID="281" NAME="Lena Kolarska-Bobińska" AFFILIATION="PPE">
Pane předsedo, ke klíčovým tématům nové Lisabonské smlouvy patří zvýšená role Evropské unie ve světě.
<P>
S touto novou posílenou zahraniční politikou musíme být jako Unie aktivnější v prosazování a hájení lidských práv a základních práv v třetích zemích.
<P>
Co máte vy a paní Ashtonová v plánu učinit, aby byla politika Evropské unie v oblasti prosazování demokracie posílena? Za druhé - podpoříte v příštím rozpočtu větší financování Evropského nástroje pro demokracii a lidská práva?
<P>
Zdá se, že lidská práva jsou ve vašich rozhovorech vždy až na druhém a třetím místě. Domnívám se, že musíme věnovat podpoře demokracie více času i peněz a vytvořit evropskou nadaci pro demokracii. Ráda bych si poslechla váš názor na tyto záležitosti.
<SPEAKER ID="282" NAME="José Manuel Barroso">
předseda Komise. - Ustanovení Smlouvy slouží k prosazování lidských práv na celém světě. Evropská unie přijala v oblasti lidských práv pokyny pro záležitosti sahající od trestu smrti až k předcházení mučení a podpoře obhájců lidských práv.
<P>
Podle nich Evropská unie provádí širokou škálu akcí - od veřejných prohlášení či diplomatických demarší až ke sledování soudních řízení. Já sám jsem otázku lidských práv vznášel na summitech s hlavami států nebo předsedy vlád z třetích zemí. Naposledy jsme se zabývali tématem základních práv na summitu, který jsme měli minulý týden s Marokem.
<P>
Evropská unie zahájila asi 40 dialogů o lidských právech s partnerskými zeměmi z celého světa, jež slouží jako fóra věnovaná podrobným diskusím o této otázce. V rámci Evropského nástroje pro demokracii a lidská práva má Komise v plánu poskytnout každoročně kolem 150 milionů EUR na podporu nevládních organizací pro lidská práva po celé zeměkouli. Ustanovení o lidských právech se pokoušíme vložit do každé rámcové dohody, kterou uzavíráme s nějakou třetí zemí.
<SPEAKER ID="283" NAME="Simon Busuttil" AFFILIATION="PPE">
(MT) Mezi hlavní zásady patří svoboda pohybu. Pane předsedo, vzhledem k probíhajícímu sporu mezi Libyí a Švýcarskem je stovkám občanů Evropské unie a zaměstnanců bráněno vstoupit do Libye, aby tam pracovali. Moje otázka zní: co Evropská komise dělá, aby nalezla řešení této naléhavé záležitosti? A považuje předseda Evropské komise za přijatelné, aby jedna země, konkrétně Švýcarsko, učinila jednostranné rozhodnutí, jež postihne všechny občany ze schengenského prostoru, zvláště pracovníky, kteří se potřebují do Libye dostat, aby si vydělali na své každodenní živobytí?
<SPEAKER ID="284" NAME="José Manuel Barroso">
předseda Komise. - Tento případ nás velice znepokojuje. Paní komisařka Malmströmová již řekla, že pozastavení vydávání víz do Libye občanům ze schengenského prostoru je nepřiměřené opatření. Kromě toho tato situace není v souladu s pozitivním směřováním vztahů mezi Libyí a Evropskou unií.
<P>
Vyvíjíme intenzivní diplomatické úsilí, aby bylo nalezeno řešení této krize. Libyi již opustil jeden ze dvou švýcarských občanů. To je pozitivní krok.
<P>
Ministři zahraničních věcí a spravedlnosti Evropské unie o této záležitosti diskutovali 22. února a poté 25. února a podpořili pokračování diplomatického úsilí.
<P>
Domnívám se, že je nezbytné pokračovat v dialogu a usilovat o porozumění postojů obou stran, aby bylo co nejdříve nalezeno řešení.
<SPEAKER ID="285" NAME="Olle Ludvigsson" AFFILIATION="S&amp;D">
(SV) Pane předsedo, ratifikace Lisabonské smlouvy posílila úctu k základním lidským právům a právům odborů. Rozsudky Evropského soudního dvora v posledních letech však ukazují, že je třeba dále posilovat ochranu základních práv odborů. V případech Laval, Rüffert, Viking a Lucemburk Evropský soudní dvůr důsledně snižoval hodnotu odborových práv.
<P>
Tyto rozsudky znemožnily zajistit rovné zacházení se zaměstnanci bez ohledu na jejich národnost. Odborové svazy již nemohou zaručit vyslaným pracovníkům stejnou mzdu a stejné pracovní podmínky, jaké mají domácí zaměstnanci. I já proto vítám slib, který přijal v této sněmovně před svým znovuzvolením za předsedu Komise pan Barroso.
<P>
Moje otázka pro pana Barrosa nyní zní: kdy můžeme očekávat, že Komise předloží legislativní návrh zabývající se těmito problémy, jež vyvstaly v důsledku rozsudků Evropského soudního dvora? Může nám předseda Komise tuto informaci dát již dnes?
<SPEAKER ID="286" NAME="José Manuel Barroso">
předseda Komise. - Když byly tyto rozsudky zveřejněny, vyjádřili jsme své stanovisko velice jasně. Já a komisař Špidla, který byl příslušný pro zaměstnanost a sociální záležitosti, jsme prohlásili, že podle našeho názoru tyto rozsudky nemohou zpochybnit základní práva, jako je právo na stávku, právo na odbory a specifika mechanismů pracovních vztahů v našich zemích.
<P>
Pracujeme na návrzích, které by tuto záležitost řešily. Bohužel vám teď nemohu říct konkrétní datum, protože jsem tuto otázku neočekával. Nicméně vám mohu sdělit, jak jsem již řekl, že tuto otázku vyřešíme brzy po zvolení této Komise - a příslušný komisař to řekl také.
<SPEAKER ID="287" NAME="Bogusław Liberadzki" AFFILIATION="S&amp;D">
(PL) Pane Barroso, chtěl bych vám položit otázku ohledně základních práv a nové Smlouvy, včetně vnější činnosti. Podle šetření Výboru pro rozpočtovou kontrolu bylo 43 % finančních transakcí nesprávných. Přispěje nová Smlouva a nová řešení v souvislosti s naší prací na dosažení dodržování základních práv na celém světě k radikálnímu omezení chyb v přípravách a plnění rozpočtu a podávání zpráv o něm? Zdůraznil bych, že 43 % je odhadovaná úroveň finančních chyb.
<SPEAKER ID="288" NAME="José Manuel Barroso">
předseda Komise. - Jak víte, roky jsme pracovali na tom, aby byly finanční chyby v účetních výkazech Evropské unie omezeny. Za mnoho těchto chyb odpovídají, jak víte, členské státy provádějící řadu evropských programů.
<P>
Povzbuzuje mě nedávné stanovisko Evropského účetního dvora, které uznává dosud dosažený pokrok, nicméně se domnívám, že bychom s touto oblastí neměli být spokojeni. Jsme připraveni pracovat na omezení všech druhů chyb při plnění rozpočtu Evropské unie.
<SPEAKER ID="289" NAME="David Casa" AFFILIATION="PPE">
(MT) Smlouva stanoví zásady ochrany základních lidských práv a země, které si přejít stát se členy Evropské unie, se musí postarat o splnění požadavků Evropské unie, tak jako to udělala Malta a všechny další země, které se zároveň s ní staly členy. Nemyslí si předseda, že pokud jde o Turecko, tak je toho ještě hodně, co tato země musí v oblasti lidských práv udělat? A kromě toho, co Komise dělá, aby zajistila, že ještě před tím, než bude v pořádku hospodářství v Turecku, a dříve než budou vznášeny jakékoli další požadavky, byla pozornost v prvé řadě věnována základním lidským právům? Domnívám se, že tato práva musí být prioritou, nicméně v Turecku, musím bohužel konstatovat, neexistují.
<SPEAKER ID="290" NAME="José Manuel Barroso">
předseda Komise. - Upřímně řečeno bych neřekl, že "existují". Turecko učinilo pokrok, co se týče právního státu. Nicméně si nemyslíme, že jeho norma dodržování základních práv a právního státu už je v souladu s evropskými normami. Je to právě ta část práce, které jsme se s Tureckem roky věnovali.
<P>
Protože je Turecko kandidátskou zemí na přistoupení k Evropské unii, Komise každým rokem velice objektivně posuzuje reformy, které země učinila, pokud jde o právní stát a všechny záležitosti související se základními právy.
<P>
Abychom byli spravedliví - v některých oblastech bylo dosaženo pokroku. V ostatních oblastech požadujeme, aby turecké orgány vyvíjely větší úsilí.
<P>
Věřím, že udržování tohoto dialogu - vlastně těchto vyjednávání - o přistoupení Turecka je opravdu tou správnou cestou, jak dosáhnout pokroku v záležitostech dodržování základních práv a obecně řečeno v záležitostech právního státu a demokratických reforem v Turecku.
<SPEAKER ID="291" NAME="Předseda">
Pane předsedo Barroso, mnohokrát vám děkuji za velice zajímavou rozpravu. Toto byla čtvrtá doba vyhrazená pro otázky na plenárním zasedání. Další bude za měsíc na příštím dílčím zasedání ve Štrasburku.
<P>
Tím je tento bod uzavřen.
<SPEAKER ID="293" NAME="David-Maria Sassoli" AFFILIATION="S&amp;D">
(IT) Paní předsedající, dámy a pánové, před chvílí v této sněmovně zazněl projev ostouzející prezidenta Italské republiky. Domnívám se, že by předsednictvo této sněmovny nemělo lidem dovolit, aby do ní vnášeli vnitrostátní politické otázky, zvláště když se týkají institucionálních a politických záležitostí velkého významu.
<P>
Připomněl bych vám - připomínám to všem svým kolegům -, že Italská republika není na prodej a že její prezident Giorgio Napolitano je strážcem italské ústavy. Jménem skupiny Progresivní aliance socialistů a demokratů v Evropském parlamentu vyzývám předsednictvo sněmovny, aby bylo ostražitější, pokud jde o diskutovaná témata a pronesené projevy.
<P>
Je mi líto, že předseda Buzek nezasáhl a nezastavil projev, který útočil na prezidenta republiky, jenž před pouhým týdnem navštívil Evropský parlament.
<P>
(Potlesk)
<SPEAKER ID="294" NAME="Předsedající">
Prohlášení, o kterém hovoříte, i vaše stanovisko bude zaznamenáno v zápisu a já se pokusím vaše požadavky zohlednit v rámci bodu pořadu jednání, kterému nyní předsedám. Doufám, že se mi to podaří.
