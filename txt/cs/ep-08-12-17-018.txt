<CHAPTER ID="018">
Hodnocení a budoucí rozvoj agentury FRONTEX a evropského systému kontroly hranic EUROSUR
<SPEAKER ID="451" NAME="Předsedající">
Dalším bodem je zpráva, kterou předložil Javier Moreno Sánchez jménem Výboru pro občanské svobody, spravedlnost a vnitřní věci, o hodnocení a budoucím rozvoji agentury FRONTEX a evropského systému kontroly hranic EUROSUR.
<SPEAKER ID="452" NAME="Javier Moreno Sánchez">
zpravodaj. - (ES) Pane místopředsedo Komise, dámy a pánové, zkratky Frontex a Eurosur nám připomínají tvrdou skutečnost, se kterou musíme bojovat, a to konkrétně tu, že do Evropy denně ilegálně přicházejí tisíce lidí, kteří utíkají před chudobou a hledají lepší budoucnost. Působí na ně obrovské sociální a rodinné tlaky, které vznikají z očekávání, že by mohli domů posílat peníze. Naneštěstí mnozí z nich zaplatí svůj evropský sen životem.
<P>
My, kteří máme za Evropu politickou zodpovědnost, musíme tuto situací řešit společnou reakcí založenou na respektování důstojnosti a základních práv přistěhovalců. Musíme hranice otevřít legálnímu přistěhovalectví a integraci pracovníků s právy a povinnostmi a uzavřít je imigraci nelegální, zločineckým organizacím a obchodníkům s lidmi.
<P>
K tomuto účelu máme Frontex a Eurosur, nástroje, které přinášejí přidanou hodnotu práci členských států a odrážejí evropský duch potřebné spolupráce a solidarity.
<P>
Cílem, o jehož dosažení usilujeme, je vytvoření integrovaného evropského systému pro správu všech vnějších hranic EU, který bude založen na koordinaci a interoperabilitě národních systémů kontroly hranic, protože když dojde k uzavření jedné cesty ilegální imigrace, otevřou zločinecké organizace do týdne cestu novou.
<P>
Dáma a pánové, souhlasíme s přístupem Komise, jak byl načrtnut ve zprávě Výboru pro občanské svobody, spravedlnost a vnitřní věci.
<P>
Když tedy agentura nyní podnikla první pozitivní kroky, musíme definovat její budoucí roli a tempo jejího rozvoje.
<P>
Dámy a pánové, Frontex funguje. Potvrzují to údaje týkající se operací Hera na Kanárských ostrovech a tisíce životů zachráněných ve Středomoří, jakož i zlepšená koordinace, výměna osvědčených postupů a příprava specialistů v oblasti udělování azylu, námořního práva a základních práv.
<P>
Zatím je vše v pořádku, ale musíme pokročit dále. Frontex musí mít adekvátní materiální a logistické zdroje, aby mohl provádět jednorázové společné operace jakož i stálou kontrolu ve vysoce rizikových oblastech.
<P>
Některé členské státy hovoří o solidaritě, ale neuskutečňují ji, což snižuje účinnost Frontexu. Ve světle těchto skutečností žádáme Komisi a členské státy, aby si vybraly ze dvou možností: buď pozměníme nařízení o Frontexu, aby solidarita byla povinná, jako je tomu v nařízení o RABIT, nebo umožníme Frontexu, aby si sám nakupoval či pronajímal své vybavení.
<P>
To samozřejmě znamená podstatný nárůst jeho rozpočtu, ale posiluje se evropský rozměr agentury a umožňuje snadnější přístup k materiálním zdrojům agentury, zejména v krátkodobém horizontu.
<P>
Dále vyzýváme Komisi, aby navrhla revizi jeho mandátu, aby se vyřešilo právní vakuum, které znesnadňuje jeho činnost při záchranných operacích na moři a při repatriacích.
<P>
Dámy a pánové, bez spolupráce se zeměmi původu nebudeme schopni migrační toky účinně řídit. Experimenty, jako je spolupráce mezi Španělskem a Senegalem, přinesly velmi positivní výsledky, které je třeba rozšířit na celou Evropskou unii.
<P>
Proto vyzýváme Komisi, aby spolupráci v oblasti přistěhovalectví začlenila do všech dohod, které podepisuje s třetími zeměmi, a aby spolu s nimi organizovala informační kampaně o rizicích ilegálního přistěhovalectví.
<P>
Frontex musí být schopen pokračovat v rozšiřování fungujících dohod a v navazování spolupráce se zeměmi původu v souladu s jeho specifickými potřebami. Je rovněž důležité prozkoumat možnosti spolupráce s regionálními orgány, jako jsou Mercosur či Hospodářské společenství západoafrických států, které se řídí zásadou volného pohybu osob.
<P>
Dámy a pánové, musíme mít na paměti skutečnost, že Frontex a Eurosur nejsou všelékem, ale nástroji, které slouží evropské přistěhovalecké politice, jejímž konečným cílem je, aby přistěhovalectví bylo faktorem rozvoje v cílových zemích i v zemích původu, ale zejména pro samotné přistěhovalce.
<P>
Přistěhovalectví už nesmí být smrtelnou pastí. Musíme podniknout kroky, které zajistí, že přistěhovalectví přestane být závazkem a stane se právem a osobní volbou.
<SPEAKER ID="453" NAME="Jacques Barrot" LANGUAGE="FR">
Pane předsedající, samozřejmě chci pochválit zprávu o hodnocení a budoucím rozvoji agentury FRONTEX a evropského systému kontroly hranic EUROSUR. Děkuji panu Moreno Sánchezovi.
<P>
Evropský parlament agenturu FRONTEX trvale podporoval už od jejího vzniku, zejména co se týká poskytování finančních zdrojů. Těší mne, když vidím, jak je tato podpora potvrzena v tento klíčový okamžik existence agentury, ve chvíli, kdy zvažujeme možnost prodloužení jejího mandátu.
<P>
Téměř všechny body zmíněné ve zprávě jsou v souladu s našimi sděleními a já s nimi plně souhlasím. Zaznamenávám například konkrétní výzvu Komisi, aby předložila návrhy na prodloužení mandátu agentury, požadavek na stálé hlídky ve rizikových oblastech a potřebu zefektivnit evropskou solidaritu v dobách, kdy je třeba kontrolovat naše hranice. Řada bodů však zasluhuje osvětlení.
<P>
V současnosti poskytují členské státy technické vybavení na dobrovolné bázi. Komise při několika příležitostech trvala na tom, aby členské státy dodržely své závazky zajistit, aby vybavení bylo pro společné operace skutečně k dispozici, zejména ve vysoce rizikových sektorech.
<P>
Letošní zkušenosti však ukazují, že rozmístění adekvátního počtu plavidel stále představuje problém. Je proto třeba zvažovat další řešení. Ta například zahrnují přinucení členských států k poskytnutí určitého vybavení agentuře či umožnění agentuře pronajímat či nakoupit si vlastní vybavení. To bude klíčová otázka, kterou bude třeba prozkoumat v rámci návrhu, který Komise předloží ohledně úpravy právního rámce agentury.
<P>
V tomto ohledu bych rád poukázal, že nezávislé hodnocení mandátu agentury, jak je stanoveno v článku 33 nařízení o FRONTEXu, bude k dispozici v roce 2009. Právě v té době Komise zveřejní své návrhy na budoucí mandát agentury. Tato revize zahrnuje konkrétní opatření vztahující se k příspěvku o záchranným operacím na moři, o účasti na repatriačních aktivitách a o zvýšené spolupráci se třetími zeměmi.
<P>
Je rovněž pravda, dámy a pánové, že Komise zamýšlí zintenzívnit informační kampaně prostřednictvím svých delegací ve třetích zemích, v rámci politiky vnějších vztahů EU a na základě společné definice mandátu a rolí FRONTEXu. Komise prozkoumá typy podpory, kterou bude možno nabídnout sousedním třetím zemím.
<P>
Jsem jedním z těch, kteří se domnívají, že by FRONTEX mohl provádět kontrolní operace co nejblíže hranicím pobřeží třetích zemí, čímž by se předešlo humanitárním katastrofám a zefektivnila by se kontrola našich hranic.
<P>
Každopádně jsem Evropskému parlamentu vděčný za tuto zprávu, která opakuje návrhy Komise. Rád bych vám proto poděkoval za důležitou, komplexní podporu Evropského parlamentu vůči sdělením Komise týkajícím se agentury FRONTEX. Domnívám se, že jsme dosáhli konsensu napříč evropskými institucemi ve věci hrubých rysů budoucího vývoje agentury.
<SPEAKER ID="454" NAME="Tobias Pflüger">
navrhovatel stanoviska Výboru pro rozvoj. - (DE) Pane předsedající, co má agentura FRONTEX společného s rozvojem? Má s ním společného strašně mnoho, jak jasně vysvětlil bývalý zvláštní zpravodaj OSN pro právo na potravu, Jean Ziegler, v periodiku Le monde diplomatique v březnu letošního roku. Napsal: "To nás přivádí k agentuře FRONTEX a k pokrytectví komisařů v Bruselu, kteří na jedné straně způsobují hladomor v Africe, zatímco na druhé straně kriminalizují oběti své politiky, uprchlíky před hladomorem.
<P>
Konkrétním příkladem je, že Evropská unie provádí zemědělský dumping, čímž ničí místní africkou produkci potravin, čímž způsobuje, že lidé mají tím větší důvod utíkat ze svých domovských států. Dalším konkrétním příkladem jsou tovární lodě EU, které plundrují loviště ryb ve výlučných oblastech afrických států. Dochází také k rychlému ničení tradičních rybářských vesnic, například v pásu Sahelu, ale i v Mali a v Guinea-Bissau.
<P>
Co to znamená je to, že v agentuře FRONTEX máme instituci, která fyzicky uzavírá Evropu a organizuje deportace, přičemž tak činí bez ohledu na konvenci OSN o statutu uprchlíků. Mezitím dochází k organizaci masových deportací - jako byla ta, která se odehrála z Vídně z jedenácti členských států 14. listopadu. Ve zprávě se hodně hovoří o "solidaritě". Solidarita, o které se tu hovoří, však neznamená solidaritu s lidskými bytostmi, které prchají ze svých zemí, ale spíše o solidaritu mezi členskými státy. Co je zapotřebí, je naprosto jasné, a to je solidarita s lidmi prchajícími z nesnesitelných životních podmínek. Všeho, čeho agentura FRONTEX dosahuje, je prodloužení cest, kterými lidé prchají. Rozhodně neposkytuje žádné řešení. Z tohoto důvodu je jedinou rozumnou věcí žádat rozpuštění agentury.
<P>
V této souvislosti bych vám všem doporučil, abyste se čas od času podívali na názory z Afriky, například na názor bývalého ministra kultury a cestovního ruchu Mali, Animata Traoreho, který to vyjádřil velmi jasně následovně: "Lidské, finanční a technologické zdroje, které Evropa vynakládá proti migračním vlnám z Afriky jsou ve skutečnosti nástrojem války mezi touto světovou mocností a mladými Afričany z měst a vesnic, jejichž práva na vzdělání, podíl na hospodářství, práci a potravu jsou v jejich zemích původu naprosto opomíjena pod tyranií strukturální konformity." Domnívám se, že tato slova jsou zcela jasná.
<SPEAKER ID="455" NAME="Předsedající">
Jsem si jistý, že názory maliského ministra turismu jsou důležité, ale my bychom raději slyšeli vaše, pane Pflügere.
<SPEAKER ID="456" NAME="Simon Busuttil">
, jménem skupiny PPE-DE. - (MT) Především bych rád poděkoval svému kolegovi Javieru Moreno Sánchezovi za jeho zprávu a poděkoval mu také za otevřenost vůči našim myšlenkám a našim pozměňovacím návrhům v závěru zprávy. Osobně nemohu říct, pane předsedající, že bych byl s agenturou FRONTEX a její prací spokojen. Ve skutečnosti označil koncem loňského léta výkonný ředitel agentury její středomořskou misi, známou jako NAUTILUS, za neúspěch. Takže jak bych mohl být spokojen? To znamená žádat nemožné. Očekával jsem, že od výkonného ředitele agentury FRONTEX neuslyším o neúspěchu jeho mise, ale o tom, jak může být FRONTEX úspěšný a efektivní. Rád bych ještě dodal, že přes tuto skutečnost Evropský parlament FRONTEX neochvějně podporoval, jak pan komisař správně konstatoval. Rok za rokem se zvyšovala rozpočtová položka pro tuto agenturu s cílem učinit její mise trvalejšími a produktivnějšími. Jak můžeme FRONTEX zefektivnit? Za prvé, ano, uvažováním o tom, jak můžeme prodloužit její působnost, jak už navrhl komisař i zpráva. Musíme rovněž posílit její účinnost tím, že prošetříme, jakým způsobem můžeme přesvědčit členské státy, aby dostály svým slibům, které učinily, když se zavázaly poskytnout vybavení pro mise agentury FRONTEX. Jinak budeme muset zvažovat také možnost poskytnout FRONTEXu jeho vlastní vybavení. Dalším prvkem potřebným pro zvýšení účinnosti je mezinárodní spolupráce. Nedávno navštívil Evropský parlament Senegal, kde se bezprostředně seznámil se způsobem spolupráce, která probíhá mezi Španělskem a touto zemí. Takový druh spolupráce musíme napodobit v ostatních oblastech a zónách, jako je například Středozemní moře a okolí Řecka. Závěrem chci říct, že existují lidé, kteří tvrdí, že FRONTEX nějakým způsobem nerespektuje nebo nemá mandát respektovat lidská práva. S tím naprosto nesouhlasím. Ve skutečnosti se domnívám, že kdyby neexistoval FRONTEX, tak by utonulo nebo jinak zahynulo ještě mnohem více lidí než nyní. To ukazuje, že FRONTEX plní svoji úlohu v respektování lidského života a lidských práv. Musíme však učinit více, chceme, aby operace agentury byly produktivnější. Pokud v tom uspějeme, zabijeme dvě mouchy jednou ranou. Především zarazíme uskutečňování nelegálních cest a za druhé ukončíme lidské tragedie, ke kterým běžně dochází na našich mořích a které jsou hanbou nás všech.
<SPEAKER ID="457" NAME="Inger Segelström">
jménem skupiny PSE. - (SV) Pane předsedající, komisaři a místopředsedo Barrote, dámy a pánové, ráda bych začala poděkováním panu Moreno Sánchezovi a výboru, protože jsme tentokrát měli konstruktivní diskusi o Frontexu a Eurosuru, ale chtěla bych jim rovněž poděkovat za vytrvalé pečlivé sledování práce Frontexu. To je nezbytné, neboť spousta lidí se zaobírá tím, jakým způsobem by se Frontex měl vyvíjet, pokud se má stát zdmi a pevností EU vůči zbytku světa a chudým celého světa.
<P>
Nedávno se projevilo, že Frontex neporozuměl, že jedním z jeho úkolů je boj proti obchodování s lidmi. Těší mne, že se mi v této oblasti nyní dostalo podpory a že si celou záležitost vyjasňujeme. Domnívám se, že se zde všichni shodneme na důležitosti toho, abychom všemi možnými způsoby zabránili, aby se lidé při snaze vstoupit do EU dostávali do nebezpečí. Nejde o zločince; jsou to chudí lidé, kteří usilují o lepší život pro své rodiny. Rovněž mne těší, že mám podporu pro rozšíření pravidel, která mají být uplatňována na moři, zejména ve Středozemním moři, v právu EU a v mezinárodním právu.
<P>
Je nepřijatelné, aby rybáři, kteří vezmou na palubu uprchlíky, upadli do podezření z převaděčství a aby například nebylo jasné, zda mohou uprchlíky vyložit v nejbližším přístavu a jaká pravidla mají být uplatňována. Proto je dobře, že se v nadcházejícím programu pro azylovou, uprchlickou a migrační politiku EU budeme zabývat tím, jak v budoucí práci Frontexu lépe využívat. Než skončím, ráda bych popřála všem poslancům, skvělému Výboru pro občanské svobody, spravedlnost a vnitřní věci, panu předsedajícímu a komisaři Barrotovi veselé Vánoce a šťastný nový rok. Děkuji.
<SPEAKER ID="458" NAME="Adina-Ioana Vălean">
jménem skupiny ALDE. - Pane předsedající, především bych ráda poblahopřála zpravodaji, panu Moreno Sánchezovi, k vyvážené zprávě. Jsem mu vděčná, že vzal do úvahy většinu mých obav a dokonce i moji kritiku.
<P>
FRONTEX je základním nástrojem v oblasti přistěhovalecké politiky a prokázal svou potřebnost a účinnost. Zůstává však přepolitizovaným orgánem, který příliš závisí na dobré vůli členských států a na národních zájmech diktovaných tiskem a veřejným míněním.
<P>
Rozhodující bylo připomenout členským státům jejich morální povinnost a závazky. Je rovněž důležité připomenout, že FRONTEX je orgánem prvního pilíře Společenství. Jako takový by ve své činnosti neměl jenom respektovat základní hodnoty EU, ale měl by rovněž pracovat na jejich prosazování zejména v oblastech, které se dotýkají kritických otázek ve vztahu k migraci a svobodě pohybu.
<P>
Mohlo by však dojít ke zpochybnění zákonnosti jeho akcí. Především proto, že koordinace zpravodajských operací prováděných agenturou FRONTEX je založena na analýze rizik a hodnocení hrozeb prováděných podle pravidel o utajení To znamená malou transparentnost a žádnou demokratickou odpovědnost. Za druhé proto, že společné operace jsou koordinovány agenturou FRONTEX, což vede k externalizaci hranic, která vyvolává pochyby o jejím souladu s povinností EU dodržovat zásadu ochraňovat žadatele o azyl a uprchlíky.
<P>
Proto vyzývám k podrobnému vyhodnocení a revizi operací FRONTEXu a jeho odpovědnosti, kterého se bude účastnit Parlament. Ráda bych rovněž vyzvala Komisi, aby plně ohodnotila činnost FRONTEXu s ohledem na její dopad na základní svobody a práva, včetně zodpovědnosti ochraňovat.
<P>
A konečně se domnívám, že dosud se agentura zaměřovala dosti úzce na námořní otázky, ale jak bylo řečeno, je třeba se zabývat všemi migračními cestami. Pozemní cesty na východních hranicích budou brzy také vyžadovat pečlivou pozornost a protentokrát bychom měli být aktivní a problém řešit dříve, než i zde vznikne krizová situace.
<SPEAKER ID="459" NAME="Giusto Catania">
jménem skupiny GUE/NGL. - (IT) Pane předsedající, dámy a pánové, domnívám se, že bychom se měli pokusit vypracovat bilanci neúspěchů Frontexu za poslední tři roky. Pokud tak učiníme, zjistíme, že zde ve velké míře pracovala propaganda.
<P>
Uskutečnilo se pouze něco přes 30 společných operací na hranicích, za poslední tři roky došlo k většímu počtu úmrtí na moři a valná většina zdrojů, které bohužel neustále narůstají, směřuje na ochranu námořních hranic, přestože samotný Frontex nám sděluje, že pouze 15 % neregulérních přistěhovalců přichází do Evropské unie po moři. Hovořme o nich takto, jako o neregulérních přistěhovalcích. Vím, že v tomto bodě mám rovněž podporu komisaře Barrota, takže je už nenazývejme ilegálními přistěhovalci.
<P>
Jedna z věcí, kterou nám Frontex ukázal, je to, že lze nevybíravě, svévolně používat střelné zbraně. Viděli jsme spoušť při společné operaci, která se konala v září v okolí Lampedusy. Nyní, přestože některé naše body byly zařazeny do zprávy pana Morena Sáncheze, chci zdůraznit tuto kritiku, protože chovám značnou důvěru, že Parlament může svůj názor na Frontex rychle změnit. Nedávno jsem byl úžasně osamocen, když jsem prohlásil, že je třeba změnit mandát Frontexu stanovením záchrany na moři za prioritu, ale zítra se totéž může stát celkovým názorem Parlamentu.
<P>
Zůstávám kritikem Frontexu, protože se domnívám, že činnost agentury nerespektuje práva žadatelů o azyl. Odmítání lidí na hranicích je reakcionářskou utopií a já se domnívám, že je velmi obtížné omezovat přirozenou potřebu volného pohybu žen a mužů. Dnes představuje Frontex symbol pevnosti Evropa a konkrétní nástroj pro militarizaci našich hranic.
<SPEAKER ID="460" NAME="Johannes Blokland">
jménem skupiny IND/DEM. - (NL) Pane předsedající, pevnost Evropa nyní začíná na africkém kontinentě, kde jsou ilegální přistěhovalci zadržováni orgány předtím, než dosáhnou Evropské unie, a toto se děje za finanční a logistické podpory Evropské unie jménem místních orgánů. V tomto smyslu evropská pomoc africkým státům ve snaze zastavit nežádoucí přistěhovalectví do Evropy funguje, ale jde skutečně o účinek, který jsme očekávali?
<P>
Oceňuji, že činností Frontexu byla na moři zachráněna řada lidí, ale mám strach o ty, kteří utekli z politických nebo náboženských důvodů. Podle zpráv Amnesty International a Vysokého komisariátu OSN pro uprchlíky jsou lidé posíláni zpět do zemí původu bez jakéhokoli vyšetřování. Členské státy chtějí zabránit ilegálním přistěhovalcům v možnosti obrátit se na náš právní systém a činí tak zcela oprávněně. Představuje však morální otázku, zda tento postup poskytuje politickým a jiným uprchlíkům možnost zahájit proceduru žádosti o azyl.
<P>
Dodržují africké státy smlouvu o uprchlících? V tomto kontextu Komisi a komisaře Barrota žádám, aby pomoc africkým státům spojili s humánním zacházením s politickými uprchlíky v souladu s konvencí OSN o statutu uprchlíků. Podporuji pozměňovací návrh číslo 4 ke zprávě pana Morena Sáncheze.
<P>
Činnost Frontexu vede k novému problému, ať se nám to líbí nebo ne, pane předsedající. Z tohoto důvodu by měl Frontex přijmout plnou zodpovědnost. Chci vyzvat k přijetí opatření, která ve velmi krátkém horizontu zajistí, že političtí a další uprchlíci budou moci dále spoléhat na humánní zacházení, jelikož tím bude do určité míry určen úspěch Frontexu.
<SPEAKER ID="461" NAME="Philip Claeys" AFFILIATION="NI">
(NL) Pane předsedající, měl jsem tu čest vypracovat stanovisko k Frontexu jménem Výboru pro zahraniční věci, ale toto stanovisko bylo těsnou většinou zamítnuto, protože levice odmítla přijmout skutečnost, že v textu byly výslovně zmíněny problémy zahrnující Libyi a Turecko. Představte si tedy mé překvapení a uspokojení, když jsem zjistil, že si Výbor pro občanské svobody nakonec dokázal mé obavy vzít k srdci.
<P>
Libye je významnou tranzitní zemí pro ilegální přistěhovalectví směřující do Evropy. To platí i pro Turecko, tato země pak navíc přidává ještě množství vlastních přistěhovalců. Proto je naprosto nezbytné, aby tyto země a jejich orgány ochrany hranic s Frontexem plně spolupracovaly. To platí i ve vztahu k dohodám o zpětném přebírání osob, v kterémžto ohledu zůstává Turecko již léta neoblomné ve svém odmítnutí účasti. Turecko odmítá dohodu podepsat a neprovádí ani účinnou kontrolu svých hranic směrem do Evropy. Dalo by se očekávat, že země, která usiluje o vstup do Evropské unie, vyvine větší úsilí. Je nehorázné, že Komise a Rada nedokázaly Turecku jeho zodpovědnost připomenout.
<P>
Frontex a Eurosur jsou klíčové nástroje v boji proti ilegálnímu přistěhovalectví a lze je rovněž použít proti přeshraniční kriminalitě, obchodu s drogami, obchodu s lidmi a se zbraněmi. Bez účinné správy vnějších hranic nemůže fungovat schengenský prostor a my nemůžeme ani uvažovat o zavedení společné přistěhovalecké politiky. Nejde tedy pouze o otázku financování, ale rovněž o otázku politické vůle. Když slyším mluvit o pevnosti Evropa, smutně poznamenávám, že zůstává mnohé, co by se mělo zlepšit, takže bychom možná měli spíše hovořit o cedníku Evropa.
<SPEAKER ID="462" NAME="Carlos Coelho" AFFILIATION="PPE-DE">
(PT) Pane předsedající, pane místopředsedo Komise, dámy a pánové, především musím poblahopřát zpravodajovi, panu Javieru Moreno Sánchezovi, k vynikající práci, a rovněž svému kolegovi Simonu Busuttilovi, který pracoval jako stínový zpravodaj za Skupinu Evropské lidové strany (Křesťanských demokratů) a Evropských demokratů. Oblast bez vnitřních hranic nemůže fungovat bez sdílení zodpovědnosti a bez solidarity při správě hranic vnějších. Ty jsou zapotřebí pro řešení fenoménu migrace globálním, harmonizovaným způsobem, pro boj s ilegálním přistěhovalectvím a pro zajištění integrované správy hranic při společném využití fyzických a lidských zdrojů.
<P>
Hraniční kontroly se nezaměřují pouze na nepovolená překročení hranic, ale i na další aspekty přeshraniční kriminality, jako je prevence terorismu, obchodování s lidmi, pašování drog a nezákonného obchodu se zbraněmi, čímž napomáhají zvyšování vnitřní bezpečnosti jako celku.
<P>
Nepochybuji, že Frontex může v této integrované strategii ochrany hranic EU hrát životně důležitou roli. Domnívám se, že po podstatném navýšení jeho rozpočtu, které Parlament vždy vyžadoval a komisař Barrot podporoval, by dalším krokem měla být revize jeho mandátu, aby se odstranilo právní vakuum co se týká záchranných operací na moři, spolupráce při navracení osob, a dokonce i možnosti využívání jeho vybavení třetími zeměmi, jak už tu zmínil pan místopředseda Barrot.
<P>
Souhlasím proto s posílením role Frontexu, i když by k němu mělo docházet postupně a v souladu se skutečnými potřebami. Uvědomuji si rovněž důležitost optimalizování využívání všech kontrolních systémů a nástrojů, v podstatě prostřednictvím rozšíření jejich pokrytí, vytvářením synergií a další spoluprací s evropskými agenturami, jako je například Europol, jakož i s dalšími mezinárodními organizacemi.
<SPEAKER ID="463" NAME="Marian-Jean Marinescu" AFFILIATION="PPE-DE">
(RO) Především bych rád uvítal cvičení, které koncem letošního října konala za koordinace evropské agentury FRONTEX rychlá pohraniční zásahová jednotka (RABIT) na východních hranicích Rumunska. Tento typ cvičení, zatím třetí svého druhu, demonstroval důležitou roli, kterou FRONTEX hraje při podpoře členských států, jejichž hranice tvoří vnější hranici Evropské unie, a proto vyžadují větší technickou a operativní pomoc.
<P>
Vítám rovněž dohodu mezi agenturou FRONTEX a gruzínskou pohraniční policií, k jejímuž podpisu došlo počátkem tohoto měsíce a která představuje významný krok směrem k zajištění bezpečnosti hranic a potírání ilegálního přistěhovalectví. V těchto dobách je vítaná dlouhodobá strategie pro správu hranic navrhovaná Evropskou komisí, neboť členské státy s jižní vnější hranicí čelí obrovským problémům způsobeným ilegálním přistěhovalectvím. Tuto strategii musí doplnit úsilí sousedních zemí při posílení bezpečnosti jejich vlastních hranic. Proto musí akční plány zařazené do evropské politiky sousedství podporovat projekty a finanční podporu zaměřené na lepší zabezpečení hranic třetích zemí.
<P>
Co se týká parlamentního hodnocení strategického balíku pro dlouhodobou správu hranic Evropské unie, mrzí mne, že rozprava o zprávách týkajících se FRONTEXu a EUROSURu neprobíhala ve stejnou dobu jako diskuse o návrzích Komise na systém vstupu/výstupu, program registrace cestujících a elektronický systém povolování cest (ESTA), abychom získali celkový pohled na to, jakým způsobem se bude v budoucnu vyvíjet systém správy východních hranic Evropské unie.
<SPEAKER ID="464" NAME="Dushana Zdravkova" AFFILIATION="PPE-DE">
(BG) Pane komisaři, dámy a pánové, 670 km pobřeží Černého moře je již dva roky součástí vnější východní hranice Evropské unie.
<P>
Zapojení služeb správy hranic z Bulharska a Rumunska do všeobecných projektů a aktivit organizovaných agenturou FRONTEX přináší dobré výsledky. Vojenské akce mezi Ruskem a Gruzií, které proběhly v tomto roce, a pokračující napětí mezi těmito dvěma zeměmi spolu s celkovou nestabilitou kavkazského regionu však ukazují na skutečnost, že před naší společnou černomořskou hranicí leží nesnadné výzvy.
<P>
Pro úspěšné překonání těchto výzev je zapotřebí vypracovat bezpečnostní strategii pro černomořský region, aby se skutečně stal oblastí bezpečí a stability. Tato strategie musí směřovat k zapojení klíčových zemí v regionu do projektů a aktivit uskutečňovaných členskými státy Evropské unie. To je jediný způsob, kterým můžeme zajistit řádnou ochranu černomořské hranice a dodat klid našim občanům.
<P>
Další významnou iniciativou, která vyžaduje větší zdroje a financování nejen z evropských institucí ale i od členských států, je poskytnutí větší přípravy zaměstnancům zapojeným do logistiky a operací agentury FRONTEX. V dnešním světě neznamená ochrana hranice pouze její fyzickou ostrahu, ale i činnosti vyžadující další znalosti a dovednosti v řadě oblastí.
<P>
Aby mohli úspěšně plnit úkoly, které jim byly přiděleny, musí mít lidé pracující pro orgány ochrany hranic členských států dobré znalosti mezinárodního a námořního práva i znalosti azylového práva a základních lidských práv.
<P>
Ráda bych se připojila k poznámce, kterou učinil zpravodaj, pan Sánchez, že je třeba vypracovat komplexní všeobecný plán, který stanoví celkový rámec pro strategii ochrany hranic Evropské unie.
<SPEAKER ID="465" NAME="Rareş-Lucian Niculescu" AFFILIATION="PPE-DE">
(RO) Rád bych zdůraznil obzvláštní důležitost některých hodnocení obsažených ve zprávě pana Moreno Sáncheze a ve sdělení Komise. Hovořím o bodech, které nám připomínají výzvu, již před nás staví migrační trasy vedoucí přes naší východní pozemní hranici. Chci proto zdůraznit skutečnost, že je třeba východním hranicím EU věnovat větší pozornost a přidělit jim větší zdroje.
<P>
Ve skutečnosti pochází podle některých odhadů kolem 25% ilegálních přistěhovalců nacházejících se v současné době na území EU ze zemí podél východní hranice a vstoupili do EU překročením těchto východních hranic. Východní vnější hranice EU není pouze velmi dlouhá, ale i velmi složitá kvůli regionům, se kterými sousedíme. Kromě problému ilegálního přistěhovalectví musíme mít rovněž na paměti nebezpečí plynoucí z organizovaného zločinu, jehož hlavní trasy se rovněž protínají v této geografické oblasti.
<P>
Jako poslanec Evropského parlamentu za Rumunsko, které spravuje 2000 km východní vnější hranice EU, bych rád zdůraznil, že je životně důležité, abychom této hranici věnovali plnou pozornost.
<SPEAKER ID="466" NAME="Czesław Adam Siekierski" AFFILIATION="PPE-DE">
(PL) Pane předsedající, Evropské unii v současnosti chybí komplexní plán pro spolupráci se zeměmi na jejích východních hranicích.
<P>
Kromě dlouhodobých cílů, které Evropská unie pro tyto země stanovila, bychom měli rovněž definovat konkrétní krátkodobé cíle, jakož i zavést systém pro hodnocení, do jaké míry tyto země dodržují zavedené zásady přeshraniční spolupráce. Co se týká našich hranic s třetími zeměmi, měla by práce agentury FRONTEX zahrnovat opatření pro potírání obchodování s lidmi. A co je nejdůležitější, všechny vysoce rizikové oblasti by měly mít společné regulérní, trvalé, operativní hlídky v průběhu celého roku.
<P>
Agentura FRONTEX by jako klíčový prvek globální strategie Evropské unie v oblasti přistěhovalectví měla mít za úkol zabezpečení vnějších hranic Unie, přičemž by měla rovněž zajistit, že se nestane nástrojem pro vytváření hranic nových - hranic rozdělujících Evropu - a pro budování nových zdí.
<SPEAKER ID="467" NAME="Carl Schlyter" AFFILIATION="Verts/ALE">
(SV) Pane předsedající, oceňuji ty části zprávy, které hovoří o posvátnosti lidského života a o skutečnosti, že bychom se měli zabývat právy uprchlíků při zpětném předávání, tedy jejich právem, aby nebyli vraceni do nesnesitelné situace. Mám však značné obavy, že Frontex se stane součástí budování "pevnosti Evropa."
<P>
Podle mého názoru to vypadá, že naše vzájemná solidarita ve spojitosti s utěsňováním hranic je větší než naše solidarita s lidmi, kteří k nám přicházejí. Máme jakousi pomýlenou představu, že by Evropa měla nepřiměřeně velký podíl světových uprchlíků. To není vůbec pravda. Zdaleka největší množství uprchlíků přijímají chudé státy světa. My přijímáme pouhý zlomek těchto lidí. Navíc když hovoříme o zařazení readmisních dohod do všech dohod s dalšími zeměmi, tak se podle mého názoru vydáváme naprosto špatným směrem.
<P>
Měli bychom nejdříve prostřednictvím spravedlivých obchodních dohod zapříčinit rozvoj, a potom snad také dostaneme menší množství uprchlíků. To je mnohem lepší politika pro nás i pro ostatní státy.
<SPEAKER ID="468" NAME="Jacques Barrot">
místopředseda Komise. - (FR) Pane předsedající, velmi pozorně jsem vyslechl všechny příspěvky. Především bych vám všem rád řekl, že rozhodně nemohu dovolit, aby se o agentuře FRONTEX hovořilo jako o symbolu pevnosti Evropa, která je uzavřena všem, kdo potřebují ochranu nebo kteří chtějí přijít do Evropy. To naprosto není pravda!. Jak správně podotkli pan Busuttil, pan Coelho, paní Cederschiöldová a paní Văleanová, je jasné, že do dnešního dne zachránil FRONTEX řadu životů, a já proto nemohu připustit, aby se říkalo, že FRONTEX představuje nějakou militarizaci Evropy. To prostě nemohu připustit.
<P>
Je však pravda, že je zapotřebí pokroku. Paní Cederschiöldová velmi dobře poznamenala, že FRONTEX nám může pomoci v boji proti obchodování s lidmi, zatímco paní Văleanová poukázala rovněž na skutečnost, že se musíme zabývat i pozemními hranicemi a připomenout státům jejich povinnosti.
<P>
Je třeba říct, že v současné době je 80% těchto ilegálních přechodů hranic reálně organizováno pašeráky, bezskrupulózními organizátory. Mělo by se poukázat na skutečnost, že v současnosti musí lidé zaplatit za cestu z Libye k pobřeží Kanárských ostrovů obrovské sumy peněz - 2000 EUR, 3000 EUR - a musí navíc riskovat, že ztroskotají a utopí se před tím, než dosáhnou pobřeží. Proto nemohu připustit, aby se o agentuře takto mluvilo.
<P>
Domnívám se, že FRONTEX má svoji roli, a to roli pozitivní. Potřebujeme integrovaný systém správy hranic, o kterém mluvil pan Coelho, a je pravda, že nyní se budeme muset zamýšlet nad novým mandátem pro FRONTEX. FRONTEX musí zaujmout své místo v globálním přístupu, který spojuje rozvoj a koordinovanou správu migračních toků. Taková je skutečná odpověď na vaše otázky.
<P>
Rád bych vám také připomenul, pokud je třeba to připomínat, že Komise musí samozřejmě vypracovat pokyny pro společné námořní operace organizované agenturou FRONTEX. Odborníci z Úřadu vysokého komisaře OSN pro uprchlíky a Mezinárodní organizace pro migrace se připojují k odborníkům z členských států a agentury FRONTEX právě proto, aby FRONTEX dodržoval pravidla Mezinárodní úmluvy o bezpečnosti lidského života na moři, která stanovuje, že zachráněné osoby by měly následně být umístěny na bezpečné místo, na místo, kde už nedochází k ohrožení jejich života a kde lze plnit jejich potřeby, zatímco se rozhoduje o jejich osudu.
<P>
Toto jsem chtěl říci. Vnímám nedostatek zdrojů agentury FRONTEX a pravděpodobně bude nezbytné tím či oním způsobem buď přimět členské státy, aby skutečně zpřístupnily své zdroje FRONTEXu, anebo vybavit FRONTEX jeho vlastními zdroji, což se za současného rozpočtového rámce jeví obtížné.
<P>
Každopádně je pravda, že mandát FRONTEXu musí být rozšířen. Musí být schopen tímto způsobem spolupracovat s třetími zeměmi, ze kterých přistěhovalci pocházejí, aby společně s nimi dokázal zajistit inteligentní, humánní monitorování ilegální migrace, která se koná, a to opakuji, na úkor zúčastněných jednotlivců.
<P>
Rád bych panu Morenovi poděkoval: Jeho zpráva je vyvážená a dláždí cestu FRONTEXu, který bude lépe vybavený a který zároveň bude, řekl bych, směřován k ochraně lidských životů. To máme na mysli, když přemýšlíme o agentuře FRONTEX. Nesmíme na to zapomínat. Když to řeknu jednoduše, to je to, co jsem chtěl prohlásit poté, co jsem pozorně vyslechl všechny příspěvky v této rozpravě, a mohu vám rozhodně říct, že při vypracovávání pokynů pro FRONTEX, na ni samozřejmě budu pamatovat.
<SPEAKER ID="469" NAME="Javier Moreno Sánchez">
zpravodaj. - (FR) Pane předsedající, pane Barrote, domnívám se, že jsme na správné cestě. Ti, kteří po mnoho let sledují evropské dobrodružství, vědí, že když Parlament a Komise postupují ruku v ruce, věci v Evropské unii se hýbou kupředu.
<P>
Domnívám se, že jsme na správné cestě, a proto chceme pokračovat.
<P>
zpravodaj. - (ES) Rád bych poděkoval především všem poslancům, kteří tu dnes večer promluvili. Domnívám se, že to byla rozprava s rozdílnými názory jako všechny, které se konají v této sněmovně, a jako demokracie samotná, ale domnívám se, že existuje značná shoda. Přirozeně chci poděkovat stínovým zpravodajům z ostatních politických skupin a členům Výboru pro občanské svobody, spravedlnost a vnitřní věci, protože jejich příspěvky nám umožnily vytvořit to, co zde bylo označeno za vyváženou zprávu, která je podle mého názoru také zprávou úplnou.
<P>
Chci rovněž poděkovat výkonnému řediteli agentury Frontex, panu Ilkku Laitinenovi, a jeho náměstkovi, panu Gilu Ariasovi, kteří mi poskytli veškeré informace, o něž jsem žádal, a poděkovat i celému týmu, který v agentuře pracuje.
<P>
Měl jsem příležitost na vlastní oči vidět - například když jsme byli v Senegalu nebo v jejich sídle ve Varšavě - že všichni tito muži a ženy pracují pro Frontex s veškerým odhodláním a uvědoměním. Požádal jsem proto předsedu Výboru pro občanské svobody, spravedlnost a vnitřní věci, pana Depreze, aby spolu s Rozpočtovým výborem uspořádal slyšení, aby nám mohli vysvětlit všechno, co dělají.
<P>
Nejde pouze o otázku operací. Odvádějí vynikající práci při přípravě personálu, jak předestřel pan Marinescu, při cvičeních RABIT a při rozpoznávání falešných cestovních dokladů. To je velmi důležitá práce, o které se zřídka mluví. Proto jsem navrhl uspořádat toto slyšení.
<P>
Podle mého názoru musíme do hloubky prodiskutovat dva koncepty. Myslím, že zde zaznělo - zmínil to místopředseda Komise a rovněž i my ostatní - že Frontex musí být založen na co nejvyšší možné právní jistotě, protože bez této jistoty často nemůže jednat, a pak se ocitá v neřešitelných situacích.
<P>
V novém, revidovaném mandátu musíme vědět, co mohou a co nemohou dělat v případech záchrany na moři a repatriací.
<P>
Závěrem bych řekl, že se domnívám, že nejdůležitější věcí, jak jsme pozorovali v mnoha delegacích do různých zemí, je značka a duch Evropy. Mnohé země radši vidí jméno "Evropa" než jméno konkrétního státu, který v nějaké době v minulosti byl koloniální mocností, což nevidí tak jasně. Považuji to za přidanou hodnotu. Domnívám se, že musíme do Frontexu investovat a pokročit dále. Musíme uvažovat o tempu a přesvědčit členské státy.
<SPEAKER ID="471" NAME="Předsedající">
Rozprava je ukončena.
<P>
Hlasování se uskuteční zítra, ve čtvrtek 18. prosince 2008.
<P>
Písemná prohlášení (článek 142)
<SPEAKER ID="962" NAME="Cristian Silviu Buşoi" AFFILIATION="ALDE">
písemně. - Především bych rád vyjádřil svůj optimismus ohledně budoucnosti agentury FRONTEX vzhledem k dosti povzbudivým údajům z hodnocení činnosti agentury.
<P>
Naprosto však souhlasím se zpravodajovým názorem, že FRONTEX musí doprovázet politika v oblasti legálního přistěhovalectví, aby mohlo být potíráno přistěhovalectví ilegální. Není rozumné budovat pevnost Evropa a zaměřovat se přitom jen na ilegální přistěhovalce, protože dokud budou přetrvávat rozdíly v hospodářském rozvoji, bude existovat i migrace. Souhlasím i s potřebou při ochraně hranic plně respektovat lidskou důstojnost a základní lidská práva, protože to jsou součásti evropských hodnot.
<P>
Rád bych také zdůraznil důležitost solidarity mezi členskými státy EU. Vzhledem k zrušení hraničních kontrol uvnitř shengenského prostoru jsou členské státy závislé jeden na druhém, mají za bezpečnost hranic společnou zodpovědnost. Proto by se do činnosti FRONTEXu měly zapojit všechny členské státy a poskytnout potřebné zdroje. V neposlední řadě by se prioritou měla stát i spolupráce s třetími zeměmi, aby došlo ke zvýšení účinnosti FRONTEXu.
<SPEAKER ID="961" NAME="Janusz Lewandowski" AFFILIATION="PPE-DE">
písemně. - (PL) Činnost agentury FRONTEX mne zajímá, protože je to jediná instituce Evropské unie se sídlem v Polsku. Navzdory dřívějším obavám o bezpečnost východních hranic Evropské unie se ukazuje, že hlavní hrozba, co se týká ilegálního přistěhovalectví, přichází ze středomořské oblasti. Většina práce agentury se tedy týká této oblasti. Měl jsem příležitost navštívit Maltu a vidět tábory pro africké uprchlíky, které tam jsou umístěné, takže chápu vážnost problému a nezměřitelnou hloubku lidského zoufalství, které vede k zoufalým pokusům překročit moře na Maltu a pevninu Evropské unie.
<P>
Ilegální přistěhovalectví představuje výzvu pro nás všechny a vyžaduje společnou strategii a nástroje Společenství. Od roku 2005 FRONTEX tyto nástroje poskytuje, stejně jakož i kontrolní systém pro hranice systému EUROSUR. Parlament si je vědom potřeby navýšit financování a už třetí rok po sobě žádá o navýšení rozpočtu agentury FRONTEX. Do dnešního dne se stupeň zapojení jednotlivých členských států značně liší a existuje značná nerovnováha, co se týká financování, vybavení a operativních záležitostí. Zeměpisné důvody a rozdíly v citlivosti vůči problémům s přistěhovalectvím znamenají, že nestejné zapojení členských států v této oblasti politiky Společenství se zdá být trvalým problémem, který se řeší velmi obtížně.
<SPEAKER ID="960" NAME="Bogusław Rogalski  " AFFILIATION="UEN">
písemně. - (PL) Ve světle hrozby, kterou představuje ilegální přistěhovalectví, je zapotřebí, aby Evropa spravovala své hranice integrovanějším způsobem a aby rovněž měla harmonizovaný přístup k fenoménu migrace, včetně řízení legálního přistěhovalectví. I když přijmeme, že každý členský stát by měl mít kontrolu nad svými vlastními hranicemi, měli bychom s přihlédnutím k situaci na východních a jižních hranicích spolupracovat a sdílet dostupné materiální a lidské zdroje, abychom s tímto jevem bojovali.
<P>
Zavedení vhodných systémů hraniční kontroly by omezilo přeshraniční kriminalitu, což by následně přispělo ke zvýšení naší vnitřní bezpečnosti. Vedle opatření zaměřených na kontrolu přílivu ilegálních přistěhovalců by měl FRONTEX rovněž přispět k posílení globálního partnerství se třetími zeměmi a mít zodpovědnost ze přijímání určitých rozhodnutí týkajících se práva na azyl.
<P>
Ilegální přistěhovalectví je rovněž spojeno s velkým množstvím úmrtí, ke kterým dochází při pokusech o nezákonné překročení hranic. Vzhledem k této skutečnosti bychom měli mít celoroční hlídky v rizikových oblastech, kde lidem hrozí ztráta života. Je rovněž nutné vytvořit dvě oddělené divize, z nichž jedna bude sledovat pozemní hranice, zatímco druhá hranice námořní, přičemž zvláštní pozornost je třeba věnovat trasám migrantů na východních hranicích.
<P>
Existuje rovněž značná potřeba pokračovat ve výcviku personálu zapojeného do činnosti FRONTEXu s cílem dosáhnout větší účinnosti a vyšší profesionality, a rovněž tak potřeba vytvořit systém výměny informací s cílem činnost agentury optimalizovat.
