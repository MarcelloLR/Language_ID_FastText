<CHAPTER ID="014">
Aktuální situace zóny volného obchodu Euromed (rozprava)
<SPEAKER ID="461" NAME="Předsedající">
Dalším bodem jednání je rozprava o otázce k ústnímu zodpovězení o aktuální situaci zóny volného obchodu (FTA) zemí evropsko-středomořského partnerství Euromed 2010, kterou Komisi pokládá Vital Moreira za Výbor pro mezinárodní obchod - B7-0222/2009)
<SPEAKER ID="462" NAME="Vital Moreira" LANGUAGE="PT">
Pane předsedající, pane komisaři, tato otázka byla vypracována a předložena dříve, než jsme se dozvěděli, že paní Ashtonová již nevykonává funkci komisařky Evropské unie pro obchod. Přesto doufáme, že Komise bude schopna naši otázku zodpovědět.
<P>
Náplní její práce, jak bylo dříve zmíněno, je současná situace evropsko-středomořské zóny volného obchodu, která byla původně plánovaná pro rok 2010.
<P>
Ve skutečnosti bylo jedním z plánů vzešlých z Barcelonského procesu zahájeného v roce 1995, vytvoření zóny volného obchodu ve Středomoří v roce 2010, která měla být založena na regionální úrovni a zahrnovat síť zón sever-jih a jih-jih. Nicméně tento cíl zůstává velmi vzdálený a já mám následující otázky:
<P>
Zastává Komise názor, že vytvoření evropsko-středomořské zóny volného obchodu v roce 2010 bylo od samého začátku realistickou vyhlídkou? Může Komise podložit odpověď pádnými důvody?
<P>
Za druhé, Parlament si je vědom, že v blízké budoucnosti bude přijat nový evropsko-středomořský plán, pravděpodobně spolu s novým postupem k usnadnění obchodu a investic v této oblasti.
<P>
Může Komise uvést další detaily praktických hledisek a důsledků takového postupu?
<P>
Za třetí, může Komise vysvětlit současný stav Agadirské dohody, příspěvek EU k přeformulování této dohody a obecněji osu jih-jih Barcelonského procesu: Unie pro Středomoří?
<P>
Za čtvrté, může nám Komise sdělit, jakým způsobem začlenila doporučení obsažená v hodnocení dopadu na udržitelný rozvoj provedeném Manchesterskou univerzitou, s cílem posoudit soudržnost a udržitelný rozvoj v rámci vyjednávání, jak je v této studii doporučeno?
<P>
Za páté, může Komise Parlamentu vysvětlit, co bylo předmětem sporu v obnoveném jednání o asociační dohodě mezi EU a Sýrií poté, co byla v roce 2004 odložena?
<P>
Za šesté, může nám Komise říci o svých jednáních s Libyí, o účelu těchto jednání a jejich současném stavu?
<P>
Za sedmé, několik středomořských zemí vyjádřilo zájem na zvýšení počtu a (nebo) rozšiřování svých obchodních dohod s Evropskou unií.
<P>
Může Komise především informovat Parlament o této nové generaci asociačních dohod?
<P>
Může Komise dále informovat Parlament, na základě nových pravomocí v obchodních záležitostech udělených Parlamentu Lisabonskou smlouvou, zda vezme Komise v úvahu jakékoli předchozí rozhodnutí Parlamentu při vyjednávání těchto nových dohod?
<P>
Toto jsou mé otázky, pane předsedající, pane komisaři. Vzhledem k závažnosti Barcelonského procesu a oblasti jižně do EU se domníváme, že je nanejvýš vhodná chvíle tyto otázky zodpovědět.
<SPEAKER ID="463" NAME="Antonio Tajani" LANGUAGE="IT">
Pane předsedající, dámy a pánové, pane Moreiro, odpovídám jménem komisařky Ashtonové.
<P>
Pokud jde o zónu volného obchodu Euromed, její vytvoření do roku 2010 bylo cílem reálným a během příštího roku v tomto směru značně pokročíme, i když zjevně zbývá ještě mnoho práce k úplnému dosažení všech možností ekonomické integrace v oblasti Euromedu.
<P>
Pokroku bylo dosaženo zejména na ose sever-jih. Evropská unie uzavřela oboustranné asociační dohody se všemi našimi středomořskými partnery kromě Sýrie, tyto dohody se v zásadě soustřeďují na obchod se zbožím. Přesto probíhají další oboustranná jednání k další podpoře obchodu se zemědělskými produkty, služeb a svobody usazování a k vytvoření postupů závazného urovnání sporů. Některá z těchto jednání již skončila a další mají být uzavřena během roku 2010.
<P>
Co se týče nových jednání mezi Evropskou unií a našimi středomořskými partnery a úlohy Evropského parlamentu, mohu vám říci, opět s poukazem na osu sever-jih, že očekáváme dosažení dohody o evropsko-středomořském obchodním plánu po roce 2010 na evropsko-středomořské konferenci ministrů obchodu, která se bude konat dne 9. prosince, v souladu s cílem postupné přeměny současných asociačních dohod Euromedu na úplné, rozsáhlé dohody o volném obchodu.
<P>
Nehovoříme zde o vyjednávání nových asociačních dohod, ale o rozšiřování a upevňování těch současných, abychom se vypořádali s takovými problémy jako je usnadnění obchodu, technické překážky, hygienické a rostlinolékařské záležitosti, dále také veřejné zakázky, konkurence, právo duševního vlastnictví, obchod a záležitosti týkající se udržitelného rozvoje a transparentnosti.
<P>
Oboustranná jednání budou přizpůsobena situaci každého z partnerů jižního Středomoří. Maroko by mohlo být první středomořskou zemí se kterou příští rok zahájíme jednání. Poté, co vstoupí v platnost Lisabonská smlouva, bude úloha Parlamentu v obchodních záležitostech posílena. Komise je připravena s vámi úzce spolupracovat na budoucích jednáních, o nichž jsem se právě zmínil.
<P>
Zóna volného obchodu Euromed má rovněž osu jih-jih. Naši středomořští partneři vytvářejí síť dohod o volném
<P>
obchodu mezi sebou a Agadirská dohoda, která je v platnosti od roku 2007, je také přístupná dalším středomořským zemím. Rovněž Izrael a Turecko podepsaly se středomořskými partnery dohody o volném obchodu, zatímco další dohody jsou ještě předloženy k projednání.
<P>
Je ještě příliš brzy na celkové zhodnocení současného stavu Agadirské dohody. Mezi čtyřmi partnery došlo k nárůstu obchodu, ačkoliv v menší míře než se původně předpokládalo. Důvodů může být několik: přítomnost netarifních překážek, nedostatek komplementarity mezi odlišnými trhy, nepřítomnost místního trhu schopného přilákat investory a v neposlední řadě také fakt, že podniky si dostatečně neuvědomují příležitosti, které tyto dohody nabízejí.
<P>
Obchodní plán Euromedu na období po roce 2010 by měl pomoci vyřešit tento problém. Obsahuje rovněž řadu praktických krátkodobých návrhů, jedním z nich je evropsko-středomořský postup k usnadnění obchodu a investic. Vytvoření tohoto postupu poskytne neomezené, aktuální, úplné a snadno přístupné informace o obchodu, investičních podmínkách a omezeních v oblasti Euromedu, s cílem pomoci podnikům, zvláště malým a středním, a působit na evropsko-středomořských trzích.
<P>
Pokud jde o udržitelný rozvoj ve všech našich zónách volného obchodu, vypracovala Komise hodnocení dopadu na udržitelný rozvoj, které bylo dokončeno v prosinci 2007 a bude nadále používáno jak v současných, tak budoucích jednáních.
<P>
Zvláště s ohledem na obchodní otázky zdůraznil Pakt stability a růstu význam dlouhých přechodných období, která byla v asociačních dohodách navržena pro vyloučení průmyslových tarifů jižních středomořských zemí a potřebu ustanovit podobná přechodná období v současných jednáních o zemědělských programech.
<P>
Je rovněž zřejmé, že v probíhajících rozhovorech o službách a usazování musíme uvážit úroveň rozvoje našich partnerů z jižního Středomoří.
<P>
Kromě toho, ve velkém počtu těchto zemí Komise podporuje programy daňové reformy, které mohou pomoci zmírnit negativní účinky poklesu tarifních výnosů uvedených v hodnocení dopadu na udržitelný rozvoj.
<P>
Co se týče dohody se Sýrií, o které jsem se zmínil dříve, v roce 2008, zveřejnila Komise přehled návrhu asociační dohody, aby zjistila, zda jsou před jejím uzavřením nutné technické dodatky nebo aktualizace. Jedno kolo rozhovorů postačilo a společně se Sýrií jsme odsouhlasili nezbytné dodatky týkající se vstupu Rumunska a Bulharska do Evropské unie a tarifních změn zavedených v Sýrii a Unii po přerušení rozhovorů v roce 2004. Dohoda byla stvrzena v prosinci 2008. Minulý měsíc jsme oznámili, že Unie je připravena dohodu podepsat. Sýrie odložila uzavření dohody, aby mohla rozebrat její ekonomické dopady.
<P>
Na druhé straně byla jednání s Libyí zahájena v listopadu 2008 v Bruselu za účelem uzavření rámcové dohody soustředěné na ambiciózní dohodu o volném obchodu týkající se zboží, služeb, svobody usazování, stejně jako regulační spolupráce. Uzavření dohody s Libyí bude posledním dílem skládačky. Tímto vlastně Unie uzavře dohody o volném obchodě se všemi našimi středomořskými prostory, přestože Libye není zahrnuta do politiky evropského sousedství.
<P>
Uzavření této obchodní dohody poskytne vývozcům z EU nové vývozní příležitosti v Libyi a příznivější regulační prostředí, zvláště v oblastech služeb a na trzích s ropou a zemním plynem. Jednání s Tripolisem jsou přirozeně ještě v počátečním stadiu a k dosažení dohody potřebujeme více času.
<P>
Během tohoto procesu bude Komise věnovat zvláštní pozornost budování obchodních kapacit a souvisejícím tématům v libyjské správě. V současné době se rovněž dokončuje hodnocení dopadu na udržitelný rozvoj pro Libyi.
<SPEAKER ID="464" NAME="Georgios Papastamkos" LANGUAGE="EL">
Pane předsedající, obecně podporujeme strategicky důležité partnerství Euromedu, upevňování politické, ekonomické a kulturní spolupráce a mír, bezpečnost a stabilitu v této oblasti. Vyzýváme ministry, aby na nadcházející konferenci přijali plán k realizaci zóny volného obchodu Euromed. Oboustranný přístup musí být doprovázen regionálním přístupem. Kromě osy sever-jih považuji za zvláště důležitou také ekonomickou regionální integraci jih-jih, o které se již předseda Výboru pro mezinárodní obchod, pan Moreira a komisař Tajani zmiňovali. Zvláště bych zdůraznil potřebu začlenit sociální a environmentální výhody a standard ochrany rostlin, které musejí doprovázet otevření trhů. Musíme se rovněž zabývat určitými důležitými záležitostmi, které se týkají dovozu zemědělských produktů do Evropské unie. Osobně jsem nakloněn posilování Barcelonského procesu: Unie pro Středomoří a programů vyhlášených v jeho rámci pro strategické sektory, jako je spolupráce mezi malými a středními podniky a využívání obnovitelných zdrojů energie. Nakonec bych rád položil zvláštní důraz na rozvoj mořských cest a na návrh Řecka z minulého léta na zřízení dopravní pozorovatelny pro východní Středomoří umístěné v Řecku.
<SPEAKER ID="465" NAME="Kader Arif" LANGUAGE="FR">
Pane předsedající, pane komisaři, dámy a pánové, rád bych poděkoval panu Moreirovi za jeho projev.
<P>
Dne 9. prosince se sejdou ministři obchodu evropsko-středomořských zemí, aby prodiskutovali oživení naší ekonomické a obchodní spolupráce. Nejprve bych byl rád, kdybychom si ujasnili jednu věc. Jestliže cílem zóny volného obchodu byl skutečně prospěch všech partnerů od severu až po jih, pak stanovení roku 2010 jako termínu zahájení nebylo ani realistické, ba ani žádoucí, vzhledem k dosud přetrvávajícím velkým nepoměrům v úrovni rozvoje mezi severem a jihem Středomoří.
<P>
Navíc někteří dosud zastávají názor, že k rozvoji evropsko-středomořského partnerství, který je založen, abych Vám připomenul, na třech pilířích: politice, ekonomice, společnosti a kultuře, stačí pouze, z hlediska pokroku v ekonomice a obchodu, ignorovat politické problémy. Jak si můžete domyslet, nevěřím v tento zázračný a zhoubný názor, to jest., že jen obchod nám může pomoci pokročit k harmonickému sjednocení, míru a stabilitě.
<P>
Věřím tomu o to méně, jelikož fakta hovoří za sebe. Například se předpokládalo, že Unie pro Středomoří oživí ignorováním politických konfliktů stagnující evropsko-středomořskou spolupráci pomocí tzv. konkrétních a viditelných projektů. Dnes je to právě Unie pro Středomoří, která stagnuje a politické spory, které prošly dříve nepovšimnuty, ji znovu pronásledují.
<P>
Patřím mezi ty naprosto oddané Barcelonskému procesu, kteří věří, že pokrok se neměří jen obchodními statistikami, které jsou shodou okolností dosud nepříznivé vůči našim jižním partnerům, vůči jejich obyvatelům. Obchod za účelem obchodu - ne, tomu rozhodně nevěřím.
<P>
Na druhé straně, obchod, který je soustředěn na rozvoj a zaměřen na zmírnění rozdílu mezi bohatými a chudými, na zajištění skutečného sdílení bohatství a zapojení oblastí - ano, takový si dokážu představit. Jednání je však nutno neustále vést v tomto směru.
<P>
Proto na této další schůzce žádám, abychom se snažili nezaobírat se jen technickými záležitostmi k odstranění obchodních překážek, jako by toto bylo hlavním cílem. Je nepřípustné dále uvažovat tímto způsobem.
<P>
Regionální integrace, zvláště pokud jde o síť jih-jih, nutná řešení ekonomické krize s jejím vážným dopadem v podobě nezaměstnanosti, lidská, sociální a environmentální kritéria a otázka lidských práv musejí být předmětem rozprav a stát se opět naším hlavním zájmem.
<SPEAKER ID="466" NAME="Niccolò Rinaldi" LANGUAGE="IT">
Pane předsedající, pane komisaři, dámy a pánové, vzhledem k denní době, dovolte mi začít s citátem z "Tisíce a jedné noci" protože mluvíme o arabském světě.
<P>
V těchto bajkách je psáno: "Ni zisk, ni slávu tomu, kdo nečinně doma zůstává. Často vídal jsem stojatý rybník kazící se nehybností, jen teče-li, je voda sladká, jinak rychle zahnívá".
<P>
To vyvolává dojem odkazu slavné arabské tradice, která nás vyzývá k probuzení se z určité netečnosti a ke znovu zahájení evropsko-středomořského integračního procesu nejlepším možným způsobem, s přihlédnutím ke dvěma faktorům.
<P>
Prvním faktorem je čas. Dnes je 50 % obyvatel jižního Středomoří mladší 18 let a za necelých 30 let bude zónu volného obchodu tvořit takřka miliarda spotřebitelů a občanů. Tudíž nemáme mnoho času.
<P>
Druhý faktor je povaha obchodních dohod, které bychom rádi těmto zemím nabídli. Jako liberální demokraté chceme obchodní dohody bez byrokratické struktury či centralismu, a chceme, aby zbavily některé oligarchické struktury řízení zdrojů a bohatství, které jsou nyní v partnerských zemích vlivné.
<SPEAKER ID="467" NAME="Yannick Jadot" LANGUAGE="FR">
Pane předsedající, po 15 letech vyjednávání obchodní stránky Barcelonského procesu vážně pochybujeme o tom, zda vyjednávání dohody volného obchodu typu Euromed je správným řešením sociálních, politických a ekonomických problémů v oblasti.
<P>
Hodnocení dopadu, jak bylo řečeno, odhalilo některé možná velmi vážné negativní vlivy, ať již v oblasti sociální, životního prostředí nebo ve smyslu regionální integrace.
<P>
V této souvislosti, pane předsedající, pane komisaři, věříme, že návrh vypracovaný Komisí - plán pro rok 2010 a dále, je svým přístupem k dohodě o volném obchodu příliš jednostranný, než aby přinesl dobré výsledky.
<P>
V současnosti podporujeme projednávaný návrh usnesení hlavně proto, že klade otázky vztahující se k sociálním dopadům, k dopadům na životní prostředí a dopadům na regionální integraci a zejména protože v článku 10 vyžaduje nové zpracování cílů obchodních dohod, zvláště se zřetelem na tyto sociální a environmentální záležitosti a pak hlavně proto, že po novém zpracování těchto dohod budeme moci uvažovat o znovu začlenění obchodní stránky do celkového Barcelonského procesu.
<SPEAKER ID="468" NAME="Willy Meyer" LANGUAGE="ES">
Pane předsedající, moje skupina se domnívá, že je nemožné oddělit tu část projektu Euromed, která se týká obchodu, přistěhovalectví nebo financování, od politické části. Naše skupina je tudíž proti tomu, aby Evropská unie udělila Izraeli a Marockému království tento vysoký status, protože se jedná o neklidné oblasti, neslučitelné s mírovým sdružením, založeném na mezinárodním právu.
<P>
Myslíme si, že Evropská unie a Evropská Komise by měly klást větší důraz na hodnoty, které nás mohou vést k cíli společného míru a bezpečnosti.
<P>
Například saharská vůdkyně nyní drží hladovku na španělském ostrově Lanzarote, protože Marocké království jí brání ve vstupu na okupované území. To je důležitá skutečnost, která si od evropských institucí vyžádá zaujetí pevného stanoviska ve vztahu k Marockému království.
<P>
Věřím, že Unie pro Středomoří není pouze o obchodu, ale také o obraně mezinárodního práva a lidských práv.
<SPEAKER ID="469" NAME="William  Dartmouth" AFFILIATION="The Earl of">
za skupinu EFD. - Pane předsedající, Strana za nezávislost Spojeného království je proti dohodě Euromed, a to z tohoto důvodu: dohoda Euromed poskytne značné obchodní ústupky a dokonce dotace nečlenským státům, což jistě bude přímo nebo nepřímo výdajem britského daňového poplatníka. Kromě toho, když představitel komisaře mluvil o Euromedu před Výborem pro mezinárodní obchod, jehož mám čest být členem spolu s ostatními zde přítomnými, řekl, cituji doslova: "Provádění všech směrnic EU nepřipadá v úvahu". Dále rovněž řekl, že uplatňování směrnic EU bude rozumné a výběrové.
<P>
Ve Spojeném království se naopak potýkáme s uplatňováním všech směrnic EU a naše hospodářství jimi trpí a mimochodem jsou na nás uplatňovány nerozumným a zevšeobecňujícím způsobem.
<P>
Není nám dokonce dovoleno mít takový druh žárovek, který bychom chtěli. Ale nejde jen o žárovky. Po Lisabonu nám budou ve Spojeném království vládnout tři kamarádi: předseda Komise, nově jmenovaný předseda Rady, který je nepochybně Tintinovým dědečkem a především vysoká představitelka paní Cathy Ashtonová, která, coby zralá třicátnice, byla jednou ze čtyř placených funkcionářů krajně levicové Kampaně za jaderné odzbrojení (CND).
<P>
Je to vážná věc a toto jsou lidé, se kterými to musíme vydržet, ale země Euromedu nebudou muset tyto tři kamarády snášet vůbec.
<P>
Dále je tu ještě otázka lidských práv. V tomto případě se musím ptát, co se tu děje? Sýrii a Libyi byla jako jediným zemím nabídnuta obchodní zvýhodnění a dokonce dotace placené námi všemi, ale kam se poděly záruky lidských práv? U obou těchto zemí s dlouhým a přímo opovrženíhodným rejstříkem jsou v nedohlednu. Jako někdo, kdo dospíval v 60. letech musím říci, že navrhovatelé této části usnesení museli něco kouřit, tudíž jsme proti tomuto usnesení ve všech jeho částech.
<SPEAKER ID="470" NAME="Jörg Leichtfried" AFFILIATION="S&amp;D">
(DE) Pane předsedající, volný obchod může být dobrá věc tam, kde se neomezí pouze na volný obchod. Dohody, jako je tato, obsahují mnohem více a takové by měly být. Nesmějí být jen o zřízení zóny volného obchodu, ale musí se též zaměřit na dlouhodobé účinky. Musí přinášet rozvoj. Musí poskytovat bezpečnost. Musí vytvářet blahobyt pro každého. Toto je mnohem důležitější, než zajistit, že se uskuteční čistá liberalizace, trhy se otevřou a několik lidí z toho nakonec bude mít prospěch. Chceme-li učinit obchod svobodnějším, pak cílem veškerého snažení, jak zde, tak v sousedních zemích na jihu, musí být potírání nezaměstnanosti. Toto úsilí musí směřovat k vytvoření více pracovních příležitostí, zvláště pro ženy, mladé lidi a obyvatele venkova. Je-li toto naším cílem, pak jsme na správné cestě. Je-li naším cílem pouze liberalizovat, otevřít se a umožnit několika lidem vytvořit zisky, jsme na špatné cestě.
<SPEAKER ID="471" NAME="Czesław Adam Siekierski" AFFILIATION="PPE">
(PL) Pane předsedající, základním cílem středomořských asociačních dohod je především to, aby Evropská unie zahájila užší spolupráci, hlavně v oblasti obchodu, se středozemními státy a aby změnila strukturu hospodářství těchto států. Tímto způsobem může EU pomoci arabskému světu přeměnit se v oblast blahobytu, což vytvoří podmínky užší spolupráce a příležitost k dosažení stability v oblasti.
<P>
Musíme vynaložit veškeré úsilí k urychlení procesu zahájeného v Barceloně, věnovat zvláštní pozornost otázkám týkajících se demokracie, zachování právního řádu, hodnot, lidské důstojnosti a hospodářského a sociálního rozvoje. Posílení mezikulturního dialogu bude hrát v této souvislosti důležitou úlohu.
<P>
Podle mého názoru může liberalizace zemědělských výrobků přispět k prospěšné obchodní výměně pod podmínkou, že se EU zaměří hlavně na vývoz obilí, masa a mléka a na dovoz ovoce a zeleniny ze středozemních států. Uskutečnění tak výjimečně náročného akčního plánu, jakým je evropsko-středomořské partnerství, si vyžádá velké úsilí a mnoho ústupků od států, které k tomuto procesu přispívají.
<SPEAKER ID="472" NAME="Seán Kelly" AFFILIATION="PPE">
Pane předsedající, před několika týdny jsem byl na setkání delegace pro vztahy s Kanadou. Byla zde diskutována dohoda o volném obchodu, kterou vyjednává Evropská unie s Kanadou. Před tím jsme zde v Parlamentu diskutovali dohodu o volném obchodu s jižní Koreou. Dnes probíráme dohodu o volném obchodu v Euromedu.
<P>
Mohla by Komise sdělit kolik dohod o volném obchodu vyjednáváme, či jsme doposud vyjednali? Za druhé, jaký z toho plyne čistý zisk pro země Evropské unie? Za třetí, kam se poděly příležitosti pro podniky a podnikatele plynoucí z vytváření pracovních míst a ekonomického hlediska?
<P>
Nakonec, nesouhlasím nutně s názory hraběte z Dartmouthu, ale rád bych slyšel odpověď na jeho hlavní otázku, pominu-li osobní výhrady.
<SPEAKER ID="473" NAME="Diane Dodds" AFFILIATION="NI">
Pane předsedající, tato rozprava se týkala liberalizace obchodu a já zde dnes stojím před sněmovnou jako Evropan, který věří ve spolupráci národů, nikoliv jako jeden z těch, kteří věří ve federalismus současného projektu.
<P>
Pokud jde o Spojené království, Lisabon oslabí naši schopnost řídit obchod a obchodovat s kým si budeme přát. Mimo to je oslabení naší demokracie ve Spojeném království i v Evropě patrné ve světle událostí minulého týdne, kdy byl jmenován předseda a vybrána vysoká představitelka pro zahraniční věci, která nikdy nezastávala volený úřad, ale přesto se bude v zahraničních záležitostech vyjadřovat za evropské občany. Toto jistě není situace, kterou Komise může odložit a bylo by zajímavé slyšet její stanovisko.
<SPEAKER ID="474" NAME="João Ferreira" AFFILIATION="GUE/NGL">
(PT) Pane předsedající, uvažujeme-li založení evropsko-středomořské zóny volného obchodu, měli bychom mít na paměti dvě věci.
<P>
První věcí je obecný fakt, který platí jak pro země jižního a východního Středomoří, tak pro většinu rozvojových zemí, se kterými chce Evropská unie uzavřít podobné dohody, zvláště pak pro země spojené společnou zemědělskou politikou.
<P>
Výstižná jsou slova dominikána Lacordaira: "Mezi slabými a silnými, mezi bohatými a chudými, mezi pánem a otrokem je to svoboda, co utlačuje a právo, co osvobozuje." Jednoduše nemůžeme ignorovat zjevné a důležité socioekonomické podobnosti, které se zde odehrávají, ani obrovské rozdíly ve stupni vývoje výrobních systémů mezi zeměmi na severu a jihu Středozemí.
<P>
Liberalizace obchodu, zvláště v tak citlivých odvětvích, jakými jsou zemědělství a rybolov, byla jistě vyvolávacím faktorem současné ekonomické a sociální krize, následkem tlaku, který vyvinula na slabší výrobní systémy, zaměstnanost a sociální práva, následkem zvýšené závislosti, která je obzvláště těžká dojde-li na potraviny a omezuje tak svobodný rozvoj a svrchovanost každé země.
<P>
Druhou věcí, kterou bychom neměli v této rozpravě pominout, je situace v Palestině a západní Sahaře, kterou máme dosud v paměti.
<SPEAKER ID="475" NAME="Jörg Leichtfried" AFFILIATION="S&amp;D">
(DE) Pane předsedající, myslím, že můj příspěvek nebude trvat ani minutu. Mám také otázku na pana komisaře. Shodneme se na tom, že dohody o volném obchodu a obchodní dohody by neměly být omezeny jen na obchod, ale měly by mít další cíle, ze kterých budeme mít nakonec všichni užitek. Jak se musí tento proces rozšířit, abychom si my i naši partneři užívali více demokracie, více lidských práv, spravedlivější rozdělení bohatství? Je již něco z toho patrné, nebo to bude ještě nějakou dobu trvat? Pokud ano, jak dlouho?
<SPEAKER ID="476" NAME="Kader Arif" AFFILIATION="S&amp;D">
(FR) Pane předsedající, nepředpokládal jsem, že budu muset odpovědět paní Doddsové, ale přeci jenom bych jí rád řekl, že by si měla přečíst Lisabonskou smlouvu, protože bude-li nějaký výbor Lisabonskou smlouvou posílen, je to Výbor pro mezinárodní obchod. Mohu tedy říci, že až ten čas nastane, bude vliv Evropského parlamentu v nadcházejících měsících či letech o něco větší.
<P>
Pan Moreira položil komisaři některé velmi detailní otázky. Slyšel jsem odpovědět pana Tajaniho: Libye a Sýrie. A stejně tak rychle bylo vyřízeno jedno téma a to celé téma lidských práv, na které se zde nenašla přesná odpověď. Velice si přeji pokrok v jednání se Sýrií a Lybií, ale současně je nutné přesně odpovědět na otázky Evropské unie, výsledky vyšetřování a otázky týkající se lidských práv.
<P>
Za druhé bych rád poukázal na to, že pokládám za nemožné hovořit o evropsko-středomořské oblasti, aniž bychom se dotkli izraelsko-palestinské otázky, když dnes víme o dovozu výrobků z okupovaných území. Rád bych proto znal stanovisko Komise k této otázce.
<SPEAKER ID="477" NAME="Antonio Tajani" LANGUAGE="IT">
Pane předsedající, dámy a pánové, nejprve bych rád zdůraznil, že nepřítomnost komisařky Ashtonové není zaviněna funkcí, kterou bude zastávat od l. prosince, ale jinými institucionálními závazky, vyplývajícími z její současné funkce.
<P>
Pokusím se odpovědět na vaše otázky, pokud to bude možné. Každá odpověď, kterou nejsem schopen podat, bude poskytnuta všem poslancům písemně poté, co předám vaše otázky komisařce Ashtonové a jejímu štábu.
<P>
Zdůraznil bych, že oddanost Evropské komise lidským právům byla vždy podstatou každé její činnosti. Také pokud jde o můj resort, totiž dopravu, vždy jsme věnovali největší úsilí k přednostnímu zajištění politické stability a úctě k lidským právům a zákonům ve všech našich činnostech v Africe. Dohody o volném obchodu navíc vždy obsahují doložky o spolupráci.
<P>
Mohu tedy všechny poslance ujistit, že Komise nikdy nepodceňuje důležitost úcty k lidským právům a svůj závazek připomínat toto téma zemím, se kterými vyjednává. Tyto okolnosti jsou nepřetržitě sledovány a jestliže to platí pro země, které žádaly o členství v Evropské unii, existuje o to větší důvod, aby se v tomto pokračovalo i u zemí, se kterými se vyjednává.
<P>
Asociační dohoda následuje v případě Sýrie obecně vzor ostatních evropsko-středozemních smluv do té míry, že vyžaduje pravidelný politický, ekonomický a sociální dialog a spolupráci v mnoha odvětvích. Ukládá postupné vytvoření oblasti volného obchodu maximálně do 12 let a současně obsahuje více rozsáhlých a zásadních opatření v řadě odvětví, jako jsou obchodní opatření, které nejsou obsažená v jiných evropsko-středomořských dohodách. Mám na mysli zrušení globálního cla na zemědělské výrobky, opatření týkající se technických překážek obchodu, hygienická a rostlinolékařská opatření, usnadnění obchodu, právo usazení a služby, zadávání veřejných zakázek a nakonec způsob urovnání obchodních sporů.
<P>
Co se týče Libye, po obtížném období ve vztazích s mezinárodním společenstvím, vykročila tato země k normalizaci ekonomických a politických vztahů se svými zahraničními partnery.
<P>
I během své cesty do Libye, jako komisař pro dopravu, jsem si všiml touhy změnit trend, který zde v minulosti vždycky byl. Mohu říci, že Libye vždy souhlasí s cíli a obecným obsahem návrhů právních dokumentů o obchodu se zbožím, službách a právu usazení, obchodních pravidlech, včetně pravidel o zadávání veřejných zakázek a o regulační spolupráci v řadě úseků acquis Společenství. Libye rovněž souhlasila s dodržováním dalších ujednání, ale opakuji, že Komise bude v každém případě i nadále bdělá.
<P>
Doufám, že jsem odpověděl na vaše otázky tak důkladně, jak jen to bylo možné.
<P>
Pokud jde o přesný počet dohod o volném obchodu, které Komise vyjednává, poskytneme jasnější a úplnější odpovědi písemně prostřednictvím štábu komisařky Ashtonové.
<SPEAKER ID="478" NAME="Předsedající">
Obdržel jsem pět návrhů usnesení předložených v souladu s čl. 115 odst. 5 jednacího řádu.
<P>
Rozprava je ukončena.
<P>
Hlasování se uskuteční ve středu 25. listopadu 2009.
