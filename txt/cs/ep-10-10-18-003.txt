<CHAPTER ID="003">
Sdělení předsednictva
<SPEAKER ID="007" NAME="Předseda">
Nejprve v krátkosti čtyři informace. S velkým uspokojením jsem přijal zprávu, že Nobelovu cenu za mír obdržel Liou Siao-pao. Tento bojovník za lidská práva je kvůli svému pokojnému úsilí o svobodu projevu v Číně dosud vězněn. Oceňujeme současnou snahu čínských orgánů dosáhnout politických, hospodářských a sociálních standardů svobodného světa. Tato snaha je však nedostatečná, a proto o to naléhavěji žádáme, aby byli z vězení propuštěni Liou Siao-pao, držitel Sacharovovy ceny Chu Ťia a další obhájci lidských práv. Evropský parlament bude stále bdít nad dodržováním lidských práv.
<P>
Druhá informace: v souvislosti se včerejším Mezinárodním dnem za odstranění chudoby pořádá Evropský parlament tento týden řadu akcí. Mnozí z nás nosí při této příležitosti odznáčky. Vedle plenárních zasedání věnovaných tomuto tématu bych vás rád pozval na slavnostní akt, jenž bude zahájen zítra ve 14:45 na nádvoří Bronisława Geremka za účasti generálního tajemníka OSN Ban Ki-muna.
<P>
Třetí informace: Dnes si připomínáme již čtvrtý Evropský den proti obchodování s lidmi. Tento problém bereme velmi vážně. v současné době vedeme jednání o návrhu směrnice o prevenci obchodování s lidmi a boji proti němu.
<P>
Na závěr čtvrtá informace: Chtěl bych vás pozvat, abyste si ve středu ve 12:00 hodin přišli vyslechnout hodnotící projev v polovině mého funkčního období předsedy Parlamentu. Bude především shrnutím toho, čeho dosáhl Evropský parlament, a zvláště toho, čeho jste v daném období dosáhli vy, a také mých vlastních iniciativ. Budu hovořit o tom, kde jsme se ocitli a jaké je ve změněné Evropské unii naše postavení, budu hovořit o stavu Evropského parlamentu a o spolupráci s ostatními orgány. Domnívám se, že vám v polovině svého funkčního období tyto informace dlužím.
