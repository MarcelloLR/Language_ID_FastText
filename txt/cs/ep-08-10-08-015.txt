<CHAPTER ID="015">
Pokračování Lamfalussyho postupu - budoucí struktura dohledu (rozprava)
<SPEAKER ID="085" NAME="Předsedající">
Dalším bodem je zpráva vypracovaná paní Ieke van den Burgovou a panem Danielem Dăianuem jménem Hospodářského a měnového výboru ohledně opatření navazujících na Lamfalussyho proces: budoucí struktura dohledu.
<SPEAKER ID="086" NAME="Ieke van den Burg">
zpravodajka. - Pane předsedající, od roku 2002 se zabývám záležitostmi stability a dohledu na finančních trzích. Již v té době jsem ve zprávě Parlamentu o pravidlech obezřetnostního dohledu žádala o zavedení přísného systému evropského dohledu, který by byl srovnatelný s evropským systémem centrálních bank.
<P>
V této neklidné době jsem vděčna za to, že máme euro a Evropskou centrální banku, o to více je však nepochopitelné, že tu neexistuje pevný systém dohledu. Tehdy jsem v hlasování o revoluční reformě nemohla dosáhnout většiny Parlamentu; všichni hovořili o postupném vývoji. Nicméně v průběhu let mi při rozhovorech s inspektory a dalšími zástupci na vysoké úrovni z oblasti průmyslu a dohledu lidé říkali: "Nemůžeme to říct na veřejnosti, ale máte pravdu v tom, že je nutné učinit více; dojde-li ke skutečné krizi, ukáže se, že současný stav není dostatečný".
<P>
Tudíž pro získání pocitu naléhavosti jsme potřebovali krizi. Nemusím se zmiňovat o tom, že bych se jí raději vyhnula, a přála bych si, abychom na ni byli lépe připraveni. Krize však nastala a vichřice, kterou pan McCreevy ještě při projednávání zpráv pana Rasmussena a pana Lehneho před několika týdny nechtěl brát v úvahu, dorazila až k nám a dle mého názoru s nebývalou razancí.
<P>
Nyní bych očekávala, že je to dost silný podnět, jsem však zklamaná a v rozpacích z toho, že v Evropské unii děláme tak málo a s takovým zpožděním. Sleduje nás celý svět, my však nejsme reálně schopni zaujmout společný přístup. Dokonce ekonomové a komentátoři, kteří stáli v čele tohoto skvělého inovativního finančního systému, jemuž nesmí regulace stát v cestě, se téměř jednohlasně shodnou na svém rozhořčení nad tím, co doposud vedoucí představitelé Evropy vykonali. Mohla bych poukázat například na úvodník včerejšího vydání Financial Times, v němž stojí: "Vedoucí představitelé Evropy zatím předvedli jednotu ve stylu pouhých řečí a společně prohlašují, že každý se postará o problémy na svém vlastním písečku." I britský deník Financial Times tedy usoudil, že Evropa potřebuje dirigenta, ne jen sólové zpěváky.
<P>
Dle mého názoru Parlament zítra dostane příležitost k tomu, aby dokázal, že tu nejen zpíváme vlastní árie o zklamání, hněvu a hledání viníka, ale že jsme schopni i skutečně přispět k ustavení vedení a navázat na velmi konkrétní návrhy, které by Evropská Komise mohla okamžitě realizovat.
<P>
Pro řadu ostatních členů Parlamentu se to může zdát příliš technické, mohu vás však ujistit, že návrhy byly pečlivě promyšleny a připraveny námi, členy Hospodářského a měnového výboru. Nyní je pouze zapotřebí schopnosti vést a odvahy, pane komisaři, abyste jim dal zelenou a zahájil proces. Neměl byste příliš věřit lobistům, kteří Vás zdržují od provádění opatření, a samozřejmě byste měl věnovat pozornost odborníkům - politickou zodpovědnost za uskutečnění těchto iniciativ však nesete Vy.
<P>
Pan Barroso již zmínil některá krátkodobá opatření. Potěšilo mě, co řekl o skupině odborníků, ale opět, něco podobného jsme v Parlamentu navrhovali již před dvěma lety a nezískali jsme vaši důvěru. Co se týče návrhů ke směrnici o kapitálových požadavcích a opatření pro ratingové agentury: není mi zcela jasné, jaké návrhy hodláte předložit k doporučení o platech vedoucích pracovníků. Věřím, že v této oblasti nenasloucháte pouze nedostatečným návrhům Rady ve složení pro hospodářské a finanční věci, ale že jste připraven jít ještě dále. Na závěr, co se týče dohledu: nejedná se pouze o dlouhodobá opatření pro skupinu odborníků, ale měli bychom začít něco dělat ihned. Ohledně mých pozměňovacích návrhů č. 5, 6 a 7: doufám, že návrh, který okamžitě vede k vytvoření postu nezávislého předsedy a místopředsedy evropského systému dohledu, získá podporu.
<SPEAKER ID="087" NAME="Daniel Dăianu">
zpravodaj. - Pane předsedající, využiji této příležitosti a několika se slovy se vyjádřím k tématům, která zřejmě tvoří rámec debaty o regulaci dohledu.
<P>
Za prvé, volný trh se nerovná neexistenci regulace. Nedbalá měnová politika může vést ke zvýšení inflace a případně k hospodářskému poklesu, sama o sobě však nezpůsobí zhroucení finančního systému. Vlastnostmi finančního systému, které přinesly nebezpečí kolapsu, jsou strukturální rysy nového finančního systému.
<P>
Hlavní příčinou této krize je nedostatečně regulovaný finanční systém. Hypotéky jako takové škodlivé nejsou, špatně vybudované cenné papíry, které jsou na nich založeny, ano. Sdružování finančních produktů do balíčků může být příčinou značné neprůhlednosti na trhu. Systémy náhrad, díky nimž dochází k nezodpovědnému chování: to je škodlivé. Zavádějící modely i vysoká úroveň pákového efektu jsou škodlivé. Nezabývat se těmito problémy by bylo naprosto nesprávné.
<P>
Ne každá finanční inovace je blahodárná. Je tedy zarážející slyšet, že čerstvá regulace je špatná, jelikož by potlačila finanční inovaci.
<P>
Budování řádné regulace a dohledu neznamená zavést socialismus. Záleží na tom, v jakém druhu tržního hospodářství chceme žít. Souhlasím s tím, že to může vést k obnovení prvků státního kapitalismu, což je předmětem diskuze.
<P>
Spoléhání na iniciativy vedené průmyslem příliš nestačí, neboť ty často slouží jasným zájmům.
<P>
Proč nejsme schopni se poučit z předchozích krizí? Je zjevné, že tyto zájmy mohou mít velký vliv a snažit se ovlivnit regulaci a dohled, včetně chování osob, jako jsme my.
<P>
Záleží na morálních hodnotách? Domnívám se, že ano. Ke zmatku, v němž se nyní nacházíme, došlo, protože se někteří domnívali, že v obchodě nejsou morální hodnoty důležité. Regulátoři a kontroloři by měli porozumět tomu, že existují i systémová rizika. Neustále by měli sledovat finanční stabilitu.
<P>
Zátěžovým situacím a krizím se nelze zcela vyhnout, můžeme však omezit škodu, kterou způsobí. Potřebujeme komplexní reakce na krize a opravdovou koordinaci mezi EU, USA a dalšími hlavními finančními centry, zejména v těžkých dobách.
<SPEAKER ID="088" NAME="Charlie McCreevy">
člen Komise. - Pane předsedající, chtěl bych začít poznámkami k situaci na finančních trzích. V historii, kam sahá naše paměť, je současná krize nejvážnější. Začala jako druhotná krize, posléze v obrovské míře přerostla a zasáhla celé hospodářství. Obavy o schopnosti navýšit financování způsobují ještě větší nedostatek důvěry u všech hospodářských subjektů. Nedojde-li k urychlenému uvolnění půjček, budeme neustále spirálovitě klesat, což se pochopitelně projeví v hospodářské činnosti. Dnešní zásadní prioritou je uvolnit půjčky. Opatření, která dnes přijaly centrální banky, významným způsobem přispějí k odblokování toku půjček.
<P>
Za posledních několik měsíců jsme byli svědky toho, že žádné hospodářství či finanční trh není imunní vůči probíhajícím událostem.
<P>
Na včerejším zasedání Rady ve složení pro hospodářské a finanční věci byly obavy ministrů financí patrné. Uznali jsme, že je nutné, aby vlády zasáhly a podpořily finanční trhy, ať už pomocí finančních injekcí, záruk nebo jiných prostředků. Neexistuje žádný zázračný lék. Podstatné jsou jasné a rychlé reakce.
<P>
Co se týče Komise, ta dokazuje, že je schopná reagovat rychle. V průběhu příštího týdne přednesu kolegiu pozměňovací návrhy k systému pojištění vkladů, které zvýší minimální úroveň ochrany a zavážou členské státy k zavedení postupů urychleného vyplácení.
<P>
Na včerejším zasedání Rady ve složení pro hospodářské a finanční věci bylo schváleno, že členské státy navýší současnou úroveň na nejméně 50 tisíc EUR, a mnoho z nich tuto částku ještě navýšilo na 100 tisíc EUR. Do jisté míry to odráží rozdíly v průměrných úsporách členských států.
<P>
Kromě toho bezodkladně provádíme změny v našich účetních pravidlech, abychom bankám v EU zajistili možnost využít výhodné flexibility, kterou mají k dispozici banky ve Spojených státech, konkrétně poskytnout jednotlivým bankám alternativu v případě potřeby převést prostředky z obchodního portfolia na portfolio bankovní. Je to opatření schvalované postupem projednávání ve výborech a já věřím, že Parlament bude schopen jej urychleně schválit. Zároveň doufám, že vnitrostátní dozorčí orgány tato ustanovení budou ihned uplatňovat, aby banky mohly dle potřeby těžit z této nové možnosti již ve výsledcích za třetí čtvrtletí. Rada pro mezinárodní účetní standardy dále přijala vysvětlení amerického regulačního úřadu SEC ohledně využití účtování v reálných hodnotách, není-li na trhu žádná aktivní informace. I to je pro banky velmi významné a mělo by být uvedeno ve zprávách za třetí čtvrtletí.
<P>
Nadále pracujeme na urychleném provedení pokynů Rady ve složení pro hospodářské a finanční věci, jimiž má být posílena schopnost Evropské unie předcházet krizím a řešit finanční krize v budoucnosti. Celkové provádění těchto iniciativ je samozřejmě na denním programu.
<P>
V dobách krize je třeba, aby političtí představitelé dělali věci, které uklidní veřejnost. Tady v Bruselu tomu není jinakjen náš manévrovací prostor je omezenější. Nemáme přístup k finančním prostředkům, které jsou pro řešení této krize nezbytné. Centrální banky a ministři financí jsou ti, kdo mají pod palcem finance. Usilujeme o co největší míru společného přístupu členských států. Není pochyb o tom, že budou-li členské státy spolupracovat, jejich postavení bude pevnější a budou moci zastavit spirálovitý pokles, v němž se nyní nacházíme. Musíme nadále pomáhat členským státům v jejich úsilí o společné cíle a přístupy. Budeme pokračovat v rychlém postupu vpřed pomocí jakýchkoli opatření v oblastech, v nichž k tomu máme nástroje.
<P>
Vyjádřím se ještě ke zprávě o "opatřeních navazujících na Lamfalussyho proces: budoucí struktura dohledu" - chtěl bych poděkovat Hospodářskému a měnovému výboru, především paní van den Burgové a panu Dăianuovi, za výbornou práci, kterou odvedli při vypracování této zprávy, jež nejen svým širokým rozsahem vybízí k přemýšlení. Poukazuje na řadu výzev, které před námi stojí v souvislosti se současnou finanční krizí. Inovativní a důkladně promyšlené návrhy na reformu regulace a dohledu v současné situaci nezbytně potřebujeme.
<P>
Součástí vaší zprávy je docela náročný seznam doporučení, u nichž bude třeba podniknout legislativní kroky. Je povzbudivé, že velká řada témat, která zdůrazňujete, jsou zároveň prioritami Komise. V mnoha případech jsme již začali pracovat na iniciativách, které odpovídají vašim doporučením, nebo to plánujeme.
<P>
Rád bych stručně zmínil některé z našich nejdůležitějších probíhajících iniciativ, jako je návrh směrnice Solventnost II, návrhy na revize Směrnice o kapitálových požadavcích, které kolegium komisařů přijalo minulý týden, a legislativní návrh o ratingových agenturách.
<P>
Odpovídá to mnoha doporučením navrženým ve vaší zprávě.
<P>
Navržené změny Směrnice o kapitálových požadavcích zahrnují kritické oblasti a zásadním způsobem posílí regulační rámec pro evropské banky a finanční systémy. Věřím, že nás v nich podpoříte. Je nevyhnutelné, abychom v měsíci dubnu dosáhli dohody.
<P>
V brzké době rovněž předložíme návrh o ratingových agenturách. Jeho cílem je zavést právně závazné autorizace a masivní systém dozoru, v jehož rámci budou evropské regulační orgány mít povinnost dohlížet na politiky a postupy uplatňované ratingovými agenturami. Evropský výbor regulátorů trhů s cennými papíry při tom sehraje významnou roli v koordinaci.
<P>
Co se týče rámce pro dohled v EU, pracujeme na přezkumu rozhodnutí Komise o ustavení tří výborů dozorčích orgánů. Na konci roku jim přidělíme konkrétní praktické úkoly jako je i) mediace, ii) návrhy doporučení a pokynů, iii) jednoznačné pověření posílit analýzu ohrožení stability finančního systému EU a schopnost reagovat na nebezpečí.
<P>
Musíme se nyní rovněž zabývat dlouhodobou vizí pro dohled na evropské úrovni. Současné události dokazují, do jaké míry je omezený. Způsob, jakým se centrální banka vyrovnává s krizí, je ukázkový. Nyní se musíme vážně zabývat tím, jak jsou uspořádána naše opatření pro dohled nad přeshraničním finančními institucemi. Jak zde uvedl předseda Barroso, chceme vytvořit skupinu na vysoké úrovni, která by propracovala různé varianty a vyvodila doporučení dalšího postupu.
<P>
Odpovídá to návrhu ve vaší zprávě na vytvoření skupiny na vysoké úrovni, která by se zabývala opatřeními v oblasti dohledu v Evropě.
<P>
V průběhu času jsem nabyl dost zkušeností na to, abych věděl, že dohody o reformách opatření v oblasti dohledu nebudou snadné.
<P>
Nepoučíme-li se však ze současné krize, prokážeme tím Evropské unii velmi špatnou službu. Tato úvaha by neměla zastínit nutnost učinit pragmatické kroky k posílení dohledu, jež jsme předložili v návrhu směrnice Solventnost II a ve směrnici o kapitálových požadavcích. Je nutné vytvořit kolegia dozorčích orgánů.
<P>
Čekají nás těžké časy. Každý z nás se musí chopit svých povinností. Nyní můžeme ukázat, že spojenými silami a spoluprací budeme schopni postavit se výzvám. V tomto ohledu se těším na výraznou podporu ze strany Parlamentu.
<SPEAKER ID="089" NAME="Piia-Noora Kauppi">
jménem skupiny PPE-DE. - Pane předsedající, domnívám se, že to byla paní Tumpel-Gugerellová, která v polovině měsíce září v Nice uvedla, že největší chyba, jíž jsme se dopustili, je nezahrnutí systému finančního dohledu do Maastrichtské smlouvy. Měli jsme se tím zabývat dříve, již v době, kdy byla v závěrečné fázi přijímána rozhodnutí o hospodářské a měnové unii.
<P>
Zcela souhlasím s tímto názorem a paní Tumpel-Gugerellová rozhodně není jediná, kdo učinil podobné prohlášení. Koho však můžeme vinit z nedostatečného pokroku v oblasti systému dohledu? Nedomnívám se, že orgány Společenství - tím myslím Evropskou komisi a rovněž Parlament; jak uvedla paní van den Burgová, tímto tématem se zabýváme od roku 2000 a podali jsme několik návrhů Radě, zdá se však, že ta je k jakýmkoli krokům neochotná.
<P>
Stále přemýšlím o tom, jak se podařilo zavést Lamfalussyho proces. Možná bylo rozhodující, že se Velká Británie a Německo dohodly na nabídce umístění Evropského výboru regulátorů trhů s cennými papíry v Paříži, jinak však Rada neprojevila sebemenší ochotu dosáhnout v této oblasti pokroku. Nyní tedy nastal správný čas, možná ho není dost a možná je již příliš pozdě, přinejmenším se však i v Radě nyní něco děje.
<P>
Parlament předložil několik velmi důležitých návrhů. Následující tři jsou, v pořadí podle důležitosti, nejvýznamnější:
<P>
Za prvé jsou to povinná kolegia pro všechny přeshraniční finanční instituce a závazná pravidla pro jejich fungování, sdílení informací a využívání různých postupů rozhodování.
<P>
Za druhé, zlepšení právního statusu výborů třetí úrovně a rozvoj efektivnějších metod jejich práce. Možná v tomto ohledu mohla Komise poskytnout výborům o něco více manévrovacího prostoru, aby jejich role nebyla pouze konzultativní, ale aby se v budoucnosti staly rozhodovacími orgány.
<P>
Za třetí, posílení role Evropské centrální banky ve prospěch finanční stability. Evropská centrální banka by měla mít k dispozici více informací. Měla by být propojena s Evropským výborem regulátorů trhů s cennými papíry a s Evropským výborem orgánů dozoru nad pojišťovnictvím a zaměstnaneckým penzijním pojištěním a měli by více spolupracovat.
<P>
Na závěr několik slov k transatlantickému dialogu. Teď není dobrá chvíle k pozastavení transatlantických finančních služeb. Není to chyba Komise, vím, že to spíše závisí na krocích USA, domnívám se však, že čím více můžete učinit pro další pokračování diskuse, tím lépe. Je to velmi důležité pro budoucnost...
<P>
(Předsedající řečníka přerušil.)
<SPEAKER ID="090" NAME="Antolín Sánchez Presedo" LANGUAGE="ES">
Pane předsedající, před tím nemůžeme zavírat oči. Současná krize odhalila nedostatek dohledu a hospodářské správy na finančních trzích.
<P>
Občané dokáží jednoznačně určit rizika a předcházet jim je mnohem výhodnější, než je napravovat a řešit nerovnováhu a škodu, které způsobily na finančních trzích a v reálném hospodářství. Je třeba skoncovat s dobou, kdy velká část finančních trhů fungovala neprůhledným a neřízeným způsobem a byla ponechána v rukou nezodpovědných tahů neopatrných či bezohledných subjektů.
<P>
Volný pohyb zboží, Hospodářská a měnová unie, rostoucí spletitost v oblasti finančních služeb a globalizace vyžadují, abychom přesáhli vnitrostátní rámec pro dohled. Musíme postoupit směrem k dohledu na evropské úrovni. Evropská unie nesmí chybět u nových konceptů, jako je makrofinanční dohled, systémová rizika a globální finanční stabilita, a musí se podílet na globální hospodářské správě.
<P>
Z toho důvodu potřebujeme přejít k dohledu na evropské úrovni, a to rozhodujícím způsobem. Neučiníme-li tak, dopustíme se závažného strategického pochybení v době, kdy dochází ke změně globálního rozdělení moci. Budeme muset překonat netečnost a mrtvý bod, na němž uvázla směrnice Solventnost II, a proto je třeba napravit a přijmout integrovaný přístup na evropské úrovni.
<P>
Abychom zajistili soudržnost a spravedlnost při řešení rozdílů mezi orgány nebo různými finančními odvětvími, musíme opustit jednostrannost a postoupit směrem ke skutečně funkčnímu evropskému systému. Rozdíly mezi dvěma orgány nelze vyřešit rozhodnutím jednoho z nich; není možné být soudcem a zároveň zainteresovanou stranou.
<P>
Z toho důvodu zcela podporuji zprávu paní van den Burgové a pana Dǎianua. Jsem vděčný za to, že mé pozměňovací návrhy byly zváženy a staly se inspirací pro některé z kompromisů a doufám, že ty nejambicióznější z nich zvítězí. Bude to k užitku našim občanům se zásadním významem pro finanční trhy.
<SPEAKER ID="091" NAME="Wolf Klinz" LANGUAGE="DE">
Pane předsedající, pane komisaři, dámy a pánové, na začátku tohoto desetiletí předložil baron Alexandr Lamfalussy zprávu, v níž navrhnul způsoby, jejichž prostřednictvím by orgány v Evropě mohly lépe a intenzivněji spolupracovat. V té době Rada jeho návrhy uvítala, ale nic s nimi neudělala. Má-li finanční krize, jíž nyní procházíme, nějakou pozitivní stránku, pak je to skutečnost, že téma zlepšení dohledu se přesunulo na první místo programu.
<P>
Překvapuje mě však, že k tomu, aby se jím Komise začala vážně zabývat, bylo zapotřebí zprávy Hospodářského a měnového výboru podle článku 39. Je jisté, že výzvám integrovaného a rostoucího finančního trhu můžeme úspěšně čelit pouze za předpokladu, že dohled bude ve stále větší míře soudržný a integrovaný. Zároveň již 58 ze 100 finančních konglomerátů rozvíjí svou činnost přeshraničně. Jediný pohled na statistiku dokládá kolik je třeba odvést práce!
<P>
Zpráva obou zpravodajů ukazuje správným směrem. Paní Kauppiová se o tom zmínila: vytvoření širokého rozsahu kolegií, které budou dohlížet na přeshraniční finanční konglomeráty a posílení výborů třetí úrovně. To je v pořádku, musíme však pamatovat na menší členské státy, které jsou v kolegiích často zastoupeny pouze v postavení dozorčích orgánů z hostitelských zemí, a je tudíž důležité mít na paměti jejich zájmy.
<P>
V krátkodobém a střednědobém kontextu pravděpodobně neexistují způsoby jak situaci zlepšit, v kontextu střednědobém a dlouhodobém to však stačit nebude. Musíme mít systém s výsadou nazývat se "evropským dozorčím orgánem", který by se měl vyrovnat systému dohledu evropských centrálních bank.
<SPEAKER ID="093" NAME="Pierre Jonckheer">
jménem skupiny Verts/ALE. - (FR) Paní předsedající, pane komisaři, uvedl jsem zde jménem své skupiny, že jsme podpořili závěry Rady ve složení pro hospodářské a finanční věci. Všiml jsem si, že burzy cenných papírů dnes znovu zaznamenaly pokles a že trhy v Evropě se řítí volným pádem. Opatření tedy nejsou dostatečná.
<P>
Co se týče otázky zodpovědnosti, souhlasím s paní Kauppiovou, že v Radě jsme se skutečně setkali se značným odporem, Komise - a konkrétně vy - však jednoznačně nikdy větší regulaci v Evropě, mírně řečeno, nefandila. Ve veškerých vašich pokynech převládala myšlenka principu samoregulace. Z toho důvodu máme takové zpoždění v oblasti evropských právních předpisů k tématům, jež jsou předmětem dnešní rozpravy.
<P>
Co se týče zprávy, o níž budeme zítra hlasovat, moje skupina podpoří všechny pozměňovací návrhy, především ty, které předložila paní zpravodajka van den Burgová. Domníváme se, že i jejich cílem je zajistit větší míru závazných ustanovení v oblasti sekuritizace a mechanismů zabraňujících spekulaci. Znamenají, že Lamfalussyho výbory třetí úrovně se téměř stanou předchůdci dohledu na evropské úrovni, tedy dozorčího orgánu, který si přejeme.
<P>
To je směr, jímž se chceme ubírat, a domnívám se, že Komise, která má výsadní právo na legislativní iniciativu, ve svém postavení v tomto volebním období neobstála. Z tohoto hlediska jsou sice velká slova pěkná, je však již pozdě na to, abyste dohnali ztracený čas.
<SPEAKER ID="094" NAME="John Purvis" AFFILIATION="PPE-DE">
Paní předsedající, cením si toho, že zpravodajové jsou ochotni pracovat na dosažení shody ohledně této zprávy. Co se mě týče, stále není stoprocentní - což oba pravděpodobně rádi uslyší! - Je však přiměřenější než dříve a já se domnívám, že podpora této zprávy je ospravedlnitelná.
<P>
Zmíním se o dvou konkrétních bodech. Sekuritizace je považována za jednoho ze zloduchů současné finanční krize a nyní se zdá, že nezbytným řešením je žádat tvůrce, aby si ponechávali část svých produktů. Ve svém přezkumu kapitálové přiměřenosti Komise navrhuje 5 %. Musíme přinejmenším znát hodnocení dopadu této myšlenky. Dovoluji si namítnout, že jediným výsledkem bude ucpání finančních trhů a riziko, že investoři budou v pokušení zanedbávat náležitou pečlivost. Je velmi důležité, abychom byli schopni zpětně vysledovat tvůrce skrze přechodné přeskupování produktů a povolávat je k zodpovědnosti za jakékoli zkreslení údajů, nedbalost či nezpůsobilost.
<P>
Druhým bodem je způsob řešení sporů v kolegiu dozorčích orgánů. Zpravodajové navrhli poněkud složité a formální řízení za účasti předsedů a místopředsedů, což znamená další byrokracii. Podobné situace je třeba řešit urychleně, my jsme tedy navrhli, aby se obě strany jakéhokoli sporu, který nelze vyřešit na přátelské úrovni, dohodly na mediátorovi, jehož rozhodnutí by, alespoň dle našeho názoru, mělo být konečné.
<P>
Na závěr, pane komisaři, oceňuji úvod vašeho projevu, v němž jste pojednal o současné krizi, a je mi líto, že jste zde nebyl přítomen v průběhu předchozí rozpravy s panem Almuniou a panem Jouyetem, kdy byly všechny tyto záležitosti představeny členy tohoto Parlamentu, včetně mě samotného. Možná byste si naše projevy měl důkladně pročíst a odpovědět na naše stanoviska.
<SPEAKER ID="095" NAME="Sharon Bowles" AFFILIATION="ALDE">
Paní předsedající, tato zpráva je ambiciózní, zároveň však realistická. Podává analýzu příčin finančních nepokojů a navrhuje změny v budoucnosti. Řada z nich, jak zde uvedli ostatní, by byla navržena i bez současné problematické situace, neboť již panoval obecný názor, že Lamfalussyho proces nepostoupil v takové míře, v jaké mohl nebo v jaké bylo plánováno.
<P>
Jejím cílem je tedy vytvořit příští generaci dozorčích orgánů spíše, než ustálit současnou krizi - přestože se domníváme, že předejde jakémukoli jejímu opakování, a nyní by členské státy měly být ochotnější k vytvoření formálních struktur integrovaných postupů rozhodování.
<P>
Znovu zdůrazňuji, že je nezbytné, aby regulace byla prozíravá. Řešení současné krize a klidná budoucnost, již přinese, nebude mít podobu formulářů o regulaci s tisícem variant spolupráce, které budou dle našich zkušeností následně předány odborníkům, aby zatrhávali hodící se možnosti, aniž by se jimi řádně zabýval někdo způsobilý.
<P>
Měli bychom mít jasná a jednoduchá pravidla. Některá z nich budou mít širší rozsah, ne však do takové míry, aby šly nad rámec celkového kontextu, s cílem dát řídícím pracovníkům přímou zodpovědnost a řádně je informovat o aktuálním vývoji.
<P>
Jako součást řešení krize potřebujeme zlepšit úpadkové řízení, avšak nejen v krizových situacích: potřebujeme se zabývat přeshraničním úpadkovým řízením i v běžné době. I zde se možná dostaneme do oblastí, které jsou členským státům nepříjemné, musíme se tomu však postavit.
<SPEAKER ID="096" NAME="Margarita Starkevičiūt" AFFILIATION="ALDE">
Paní předsedající, chtěla bych nejdříve vyjádřit nesouhlas s těmi, kteří tvrdí, že nejsme schopni na finanční krizi reagovat na evropské úrovni. Reagovali jsme rozhodnými opatřeními na vnitrostátní úrovni všude, kde to bylo nutné. Naše vnitrostátní finanční trhy se liší, díky čemuž máme manévrovací prostor v obtížných dobách a můžeme zohledňovat různé úrovně a rozsahy finančních trhů jednotlivých členských států. Ve Vilniusu je naše situace jiná než v ostatních státech.
<P>
Nijak mě nepřekvapuje, že návrhy Komise jsou založeny na potřebách přeshraničních finančních skupin; členkou Evropského parlamentu jsem již pět let. Udivuje mě však neschopnost Komise pochopit, že model přeshraničních skupin nemůže přežít období poklesu hospodářství. Toho jsme svědky nyní. Vedoucí obchodní představitelé musí předložit plány modernizace svého modelu pomocí větší flexibility na nižších úrovních a tím lépe naplňovat potřeby reálného hospodářství EU. Systém dohledu a regulace na evropské úrovni musí zajistit plynulou restrukturalizaci finančního odvětví. Východiskem reformy musí být nelezení odpovědi na otázku: "Z čí pokladny budou uhrazeny náklady na záchranný plán?" Je to v zájmu stability celé Evropské unie.
<P>
Chtěla bych však svým kolegům a kolegyním připomenout osud jedné malé sousední země Evropské unie, která je s námi úzce propojena - Islandu. Nechali jsme je bez pomoci.
<SPEAKER ID="097" NAME="Olle Schmidt" AFFILIATION="ALDE">
Paní předsedající, Evropa nyní čelí hlavnímu náporu finanční krize. Včerejší rozhodnutí evropských ministrů zahraničí o jednotné minimální úrovni pojištění vkladů je významný krok, neboť záchranné operace jsou nyní v rukou jednotlivých bank. Dnešní společné snížení úrokových sazeb několika centrálními bankami je nezbytné k obnovení důvěry ve finanční trhy. Opatření jsou cílená a jejich cílem je s okamžitým účinkem vyřešit krizi.
<P>
My v postavení rozhodovacích orgánů musíme převzít zodpovědnost a zajistit, aby trh dlouhodobě fungoval. Znamená to, že při přijímání nové legislativy musíme zaujmout metodický a jednoznačný přístup, aby i ona přispěla k dobrým vyhlídkám růstu. Význam analýz dopadu není pouze výsledkem finanční krize; naopak, nyní jsou analýzy ještě podstatnější.
<P>
Návrhy, které zde byly předloženy v rámci Lamfalussyho procesu, znamenají zlepšení koordinace dohledu na evropské úrovni a představují důležitý krok směrem k dokonalejšímu evropskému trhu. Chtěl bych poděkovat oběma kolegům, zejména paní Ieke van den Burgové, která po mnoho let s nesmírnou vytrvalostí odvádí vynikající práci. Pro politiky a političky je to výborná vlastnost!
<P>
Návrhy navázaly na již existující systémy, které je rovněž třeba zdokonalit a zvýšit jejich účinnost, aniž bychom prověřovali hospodářství. Nesmíme si svou zodpovědnost za rychlou reakci a řešení krize splést s ještě důležitější zodpovědností - že naše pravidla musí být funkční nejen v současném období krize, ale rovněž v zájmu budoucího růstu Evropy.
<P>
Protekcionismus nikdy není správnou reakcí a nyní se nenacházíme u konce globálního hospodářství.
<SPEAKER ID="098" NAME="Avril Doyle" AFFILIATION="PPE-DE">
Paní předsedající, chtěla bych zde přivítat pana komisaře McCreevyho. Zazněla zde řada příspěvků mých kolegů ohledně reakce Irska na naši krizi bankovní důvěry, naše problémy s likviditou a o následném postupu ostatních států ve dnech, které následovaly, neboť ty po své kritice Irska musely jít dále. Je ironií osudu, že dnes hovoříme o struktuře dohledu nad finančními službami v Evropě. Nejsem si jista, zda to nazvat šťastnou shodou náhod nebo příliš málo a příliš pozdě.
<P>
Byl by to velký rozdíl, kdybychom měli k dispozici alespoň nějaký systém dohledu, především co se týče ratingových agentur? Zdá se mi, že vrátíme-li se na začátek, opravdu způsobily řadu současných problémů. Dovolily, aby se druhotná krize vymkla kontrole, neboť stále dávaly finančním institucím výborná hodnocení, které z těchto pochybných produktů udělaly balíčky a prodávaly je dále. To je původem našeho dnešního problému.
<P>
Zajistěme, aby naše reakce byla chladnokrevná a vycházela z řádného úsudku, s ohledem na krizi, která je předmětem naší rozpravy.
<SPEAKER ID="099" NAME="Harald Ettl" AFFILIATION="PSE">
(DE) Paní předsedající, pane Komisaři, kdy bude nezbytné zlepšit dohled na evropské úrovni, pokud ne nyní? Veškerá špatná znamení hovoří jednoznačně: je třeba zasáhnout a iniciativa je na nás. Ustanovení o sledování stability finančních trhů mají kritický význam. Potřebujeme, aby regulace sledování makroekonomické politiky a dohled nad finančními trhy byly přísnější, a to ze strany Evropské centrální banky.
<P>
Kritický význam mají klíčové parametry pro rozhodování pomocí hlasování kvalifikovanou většinou v kolegiích dozorčích orgánů, jedná-li se o přeshraniční instituci v rámci evropských orgánů. Je pochopitelné, že při projednávání a hodnocení rozměrů členských států budeme muset rozhodovat pro každý případ zvlášť. Větší státy nesmějí zastínit ty menší. Je třeba vytvořit systém na úrovni EU podpořený legislativou, aby uskutečnil blokády a vyřešil konflikty mezi vnitrostátními dozorčími orgány a orgány dohledu v rámci jednotlivých odvětví. Musíme využít veškerých možností řízení na třetí úrovni s cílem vytvořit dokonalejší strukturu.
<SPEAKER ID="100" NAME="Czesław Adam Siekierski" AFFILIATION="PPE-DE">
(PL) Paní předsedající, hlavním důvodem nynějšího zhroucení finančního odvětví je nezodpovědnost finančních institucí, nepřiměřené řízení rizika, špatné úvěry a příliš velká míra zadlužení, která narůstala bez řádných záruk, a to následně vedlo ke ztrátě likvidity. Celý systém dohledu byl rovněž neefektivní. Zdá se, že současná opatření nemohou držet krok s rychlostí změn v globálních financích. Musíme je tedy aktualizovat a zmírnit možné dopady dalších krizí v budoucnosti. Mějme na paměti stávající problematickou situaci na finančních trzích, kvůli níž bychom měli zcela prioritně řešit legislativní práci a vytvořit soudržné a efektivní prostředky dohledu. Zároveň je nutné uznat skutečnost, že integrace narůstá a s ní i vzájemná závislost jednotlivých finančních trhů, proto musíme zajistit maximální úroveň kompatibility nového evropského systému se systémem americkým, japonským a čínským.
<SPEAKER ID="101" NAME="Charlie McCreevy">
člen Komise. - Paní přesedající, mohu se krátce vyjádřit k několika zmíněným bodům. Jeden z nich se týká předchozí rozpravy, na níž poukázal pan Purvis. Nebyl jsem na ni pozván. Zřídka vynechám příležitost navštívit Evropský parlament a jako obvykle vyslechnout slova svých oblíbených fanoušků z levice, kteří vychvalují přispění mé osoby ke všem evropským záležitostem. Nikdy bych se neochudil o příležitost slyšet projevy např. pana Schulze či paní Berèsové a mnoha dalších, kteří se o mně tak nadšeně vyjadřují, takže bych se rád zúčastnil, pokud bych byl pozván.
<P>
Co se týče řešení na evropské úrovni, uvedu dva příklady.
<P>
Můj předchůdce zahájil řízení ohledně mezd; to bylo realizováno v doporučení, které je pravděpodobně jedním z nejmírnějších nástrojů, jimiž EU disponuje. Byla to jediná možnost, jak dosáhnout schválení čehokoli, neboť v tomto ohledu mají pravomoc členské státy. Přibližně před rokem a půl jsme předložili zprávu, avšak pouze jeden členský stát provedl většinu jejích doporučení. Ostatní ji zkrátka a dobře ignorovaly. Státem, který ji uskutečnil - a tím mu vyjadřuji náležité uznání - bylo Holandsko. Netvrdím, že přesně provedl každé její slovo, je to však jediný stát, který se vydal jejím směrem.
<P>
Řešení na evropské úrovni tedy bylo k dispozici. V současné době je častým tématem komentářů kultura bankovních bonusů a platy vedoucích pracovníků. Pokusili jsme se zavést určitý druh řešení na evropské úrovni navržený panem Bolkesteinem - z technického hlediska se domnívám, že návrh jsem uskutečnil já, ale panu Bolkesteinovi vděčím za jeho zahájení. To byla naše práce, kterou dokazují i naše zprávy.
<P>
Za druhé, co se týče dohledu, což je hlavní téma zprávy - při mnoha příležitostech jsem v Parlamentu i jinde hovořil o tématu přeshraničního dohledu nad finančními institucemi. Vyjádřil jsem se na Radě ve složení pro hospodářské a finanční věci a na tiskových konferencích. Z praktického hlediska je nemožné, abychom v této konkrétní otázce pokročili, neboť členské státy nechtějí, abychom nalezli řešení na evropské úrovni.
<P>
Něco bych však členům Evropského parlamentu zdůraznil.
<P>
V předchozím roce jsem předložil návrh směrnice Solventnost II v oblasti pojištění a rozpracoval myšlenku kolegií dozorčích orgánů, skupinového dohledu a skupinové podpory. Na Radě ministrů i při jednání s Evropským parlamentem byla ve značné míře oslabena. Chceme-li, aby tato směrnice byla schválena v průběhu současného volebního období, musí v Radě ministrů dojít k řadě změn, jelikož v ní panuje značná neshoda nejen ohledně těchto témat, ale i u dalších.
<P>
V politice jsem strávil většinu svého dospělého života a již mě přestaly udivovat protichůdné postoje, které politici zaujímají - bezesporu i v mé dlouhé politické kariéře se jich rovněž několik najde - považuji však za zcela ironické a ohromující, že zastáváme-li nějaké řešení na politické úrovni, například v oblasti dohledu v souvislosti se směrnicí Solventnost II, lidé, kteří obhajují reakce na evropské úrovni - ministři i členové Evropského parlamentu - jsou často těmi, kteří se tváří v tvář konkrétnímu právnímu předpisu vrací a lobují za své vlastní vnitrostátní zájmy.
<P>
Ti z nás, kteří vyrostli v katolickém prostředí, znají modlitbu svatého Augustina, která zhruba zní "očisti mne, ale přece ne hned". Tady je to podobné. Mě to nepřekvapuje, neboť jsem politikem po celý svůj dospělý život, tudíž jsem na tyto ironické změny postojů zvyklý, mírně řečeno.
<P>
Ať už je to jakkoli, přeshraničních finančních institucí je pouze 44 nebo 45 a náš systém dohledu je na podobné operace zcela zastaralý.
<P>
Na závěr se zmíním o současné krizi, o níž jsem hovořil zde, i na dalších fórech a tiskových konferencích. Řešení celé situace nepřijde jedním mávnutím kouzelného proutku. Kdyby tomu tak bylo, dávno bychom jej nalezli. Procházíme zcela novými problémy, a reakce na ně byly neočekávané, jak na naší straně Atlantiku, tak ve Spojených státech.
<P>
Chtěl bych poslancům připomenout - a pan předseda Barroso to zajisté také ve svém příspěvku učinil - že v Evropské komisi vynakládáme největší úsilí na koordinaci a vyzývání členských států ke komplexním reakcím. Jak jsem však uvedl v úvodním projevu, tyto zodpovědnosti náleží členským státům, jejich bankéřům centrálních bank a ministrům, neboť ti jsou volenými zástupci. Ti mají pod kontrolou peníze daňových poplatníků a právě oni musí reagovat.
<P>
Pokusili jsme se - a do jisté míry jsme v tom uspěli - dospět k reakci na evropské úrovni v některých konkrétních oblastech. Na závěr bych chtěl poukázat na to, že nesmíme zapomínat na strukturu Evropy. Nejsme federace jako Spojené státy. Nejsme ústřední vládou, takovou, jako má 27 členských států, a tudíž můžeme jednat pouze v rámci svěřených pravomocí.
<SPEAKER ID="102" NAME="Ieke van den Burg">
zpravodajka. - Paní předsedající, máme mnoho podnětů k debatě.
<P>
Mohu-li citovat některá slova pana komisaře, chtěla bych začít prohlášením, že v dobách krize by politici měli něco dělat.
<P>
Domnívám se, že by měli být aktivní mnohem dříve. Než se přes nás převalí tsunami, měli bychom přijmout opatření, být proaktivní a nedopustit, aby k tomu došlo. Souhlasím tedy s ostatními, kteří tu uvedli, že začínáme-li jednat nyní, je to příliš málo a příliš pozdě.
<P>
Můj druhý bod se týká kroků, jež je třeba učinit v oblasti dohledu. Zmínil jste příklad směrnice Solventnost II a rovněž jste nás, Parlament, obvinil z oslabení návrhů ohledně skupinového dohledu. Domnívám se, že cílem našich návrhů nebylo oslabení systému, jak to již uvedl pan Sánchez Presedo. Komise v podstatě navrhuje systém skupinového dohledu, v němž vedoucí dozorčí orgány, což jsou většinou velké členské státy, budou mít v kolegiu hlavní slovo.
<P>
Souhlasím s myšlenkou, že bychom měli vytvořit kolegia a že bychom se některými záležitostmi v oblasti dohledu měli zabývat na společné úrovni, neboť přeshraniční skupiny jednají rovněž společně. Jde však o to, že může dojít ke konfliktu zájmů mezi vnitrostátními vedoucími dozorčími orgány jednoho členského státu a dozorčími orgány hostitelského členského státu, jehož trh může být z velké části ovládán první skupinou.
<P>
V těchto konfliktních případech tedy není spravedlivé pouze prohlásit, že lze využít určitou dobrovolnou mediaci za pomoci výborů třetí úrovně, po níž bude jednoduše následovat rada vedoucímu dozorčímu orgánu, který jí může na závěr vyhovět, nebo vysvětlit, že se od ní odchýlí.
<P>
Z toho důvodu jsou hostitelské státy zneklidněny a z toho důvodu není možné v řešení těchto záležitostí spoléhat pouze na vnitrostátní dozorčí orgány. U nich je třeba neutrálního, nestranného a nezávislého rozhodčího na evropské úrovni a já jsem jej již v této zprávě navrhovala: ne byrokratickou strukturu dohledu, ale něco, co by navázalo na současnou strukturu, jednoduše tím, že k předsedům těchto tří výboru třetí úrovně bude přidán jeden nezávislý předseda a nezávislý místopředseda, kteří budou s výbory spolupracovat a závazným způsobem řešit konflikty, které mezi dozorčími orgány mohou vzniknout.
<P>
To by měla být záruka, která umožní hostitelským členským státům a zejména menším členským státům vyslovit souhlas s tímto druhem skupinového dohledu a s mandáty vedoucích dozorčích orgánů.
<P>
Tato dodatečná úroveň, doplněk, který k vyřešení problému potřebujeme i v krátkodobém kontextu, je předmětem pozměňovacího návrhu číslo 7, který jsem předložila k zítřejšímu hlasování.
<P>
Dalším bodem je úloha těchto výborů pro dohled v porovnání s úlohou Komise. Mám stejný pocit jako paní Kauppiová, že Komise by raději těmto dozorčím orgánům ponechala pouze poradní funkci a nepřipisovala jim skutečnou nezávislou úlohu, například v mezinárodním kontextu, v souvislosti s Radou pro mezinárodní účetní standardy nebo Fórem pro finanční stabilitu.
<P>
Zeptám se přímo vás. Bylo nám řečeno, že pan Barroso je velmi hrdý na to, že Komise byla přizvána k účasti na Fóru pro finanční stabilitu, zaznělo zde však, že přes pozvání minulý týden jste na setkání nedorazili. Možná byste mohli přímo odpovědět, zda je to pravda?
<P>
Na závěr, co se týče doporučení o platech vedoucích pracovníků, jediná věc, kterou jste zmínili, bylo, že je to mírný právní předpis a že se jím řídí pouze jeden členský stát. Máme prostor pro ambicióznější návrhy, prosím vás tedy, abyste je přednesli.
<SPEAKER ID="103" NAME="Daniel Dăianu">
zpravodaj. - Paní předsedající, chtěl bych se zmínit o něčem, co zde dle mého názoru nebylo dostatečně objasněno. V regulaci a dohledu se nejedná pouze o budování, hlavní je její předmět: co regulujeme a na co dohlížíme - a to je jádro věci.
<P>
I kdybychom měli k dispozici nezávislý dozorčí orgán regulace na úrovni celé EU, krize by stejně vypukla, neboť závada je ve finančním systému samotném a nespočívá v tom, že nemáme jednotný orgán dohledu a regulace.
<P>
Za druhé, budeme čelit velmi vážnému poklesu. Budeme muset uskutečnit rekapitalizaci bank, na což vynaložíme mnoho finančních prostředků. Způsobí to obrovský tlak na veřejné rozpočty, a já přemýšlím nad tím - neboť je třeba uvažovat v širším kontextu - co se stane. Domnívám se, že současná krize je dokladem toho, že výše rozpočtu EU nic neznamená ve chvíli, kdy je nutné zasáhnout a přijmout opatření, musíme tudíž náš rozpočet přehodnotit.
<P>
(Předsedající řečníka přerušila.)
<SPEAKER ID="104" NAME="Předsedající -">
Rozprava je ukončena.
<P>
Hlasování se bude konat zítra.
<P>
Písemná prohlášení (článek 142 jednacího řádu)
<SPEAKER ID="105" NAME="Elisa Ferreira  " LANGUAGE="PT">
Vzhledem k tomu, že na evropské úrovni neexistují účinné mechanismy, jsme svědky řady často vzájemně nesouvisejících a dokonce konkurujících si mimořádných finančních zásahů provedených různými zeměmi.
<P>
Opatření na evropské úrovni je následnou reakcí, která usiluje o to, aby se předešlo ještě větší škodě. Čistým výsledkem je to, že důvěra občanů EU byla oslabena.
<P>
Regulace musí být promyšlena v průběhu klidnější doby. Ani občané, ani my, jejich zvolení zástupci, nemůžeme pochopit lhostejnost, se kterou bylo uvítáno mnoho zvláštních iniciativ Parlamentu.
<P>
Nyní uprostřed nepokojného období není správná doba na to, abychom diskutovali o tom, kdo nese odpovědnost.
<P>
Jedna věc je však jistá: pravidla systému se musí změnit.
<P>
Text, o kterém budeme zítra hlasovat, je ústředním dokumentem pro lepší regulaci finančních trhů EU a dohled nad nimi. Je to progresivní reakce Parlamentu a nikoli reakce na nedávné události - které bohužel právě potvrdily její významnost.
<P>
Mnoho z těch, kteří politicky oponovali minimálnímu stupni transparentnosti, regulace a dohledu v oblasti nových finančních nástrojů, nyní drží jazyk za zuby nebo změnili svůj postoj.
<P>
Doufáme, že Komise se nakonec chopí svých povinností týkajících se iniciativy, posílí stabilitu evropských finančních institucí a pomůže obnovit určitou důvěru mezi občany.
<SPEAKER ID="997" NAME="Cătălin-Ioan Nechifor  " AFFILIATION="PSE">
písemně. - (RO) Finanční krize, která se rozšířila téměř po celém světě, by měla být na úrovni orgánů Evropské unie analyzována. Je nepřípustné, aby nejmladší územní organizace na světě, Evropská unie, nemohla zasahovat do hledání řešení, které by bylo přijatelné pro všechny strany, a trvám na tom, aby byly vytvořeny nástroje pro rychlou akci a stejně tak aby byla určena pracovní skupina EK na vysoké úrovni. V současnosti prožíváme období, která nemá obdoby.
<P>
Jsme na pokraji finančního kolapsu ohrožujícího dosažení cílů, ke kterým se zavázala EU jak vůči svým 27 členským státům, tak vůči ostatním zemím na naší planetě. Jakýkoli další čas ztracený administrativními a byrokratickými postupy znamená obrovské ztráty pro mezinárodní bankovní systém a finanční burzy na všech kontinentech, stejně jako zhoršení životní úrovně pro všechny obyvatele. Evropa je nucena postavit se na odpor a zaujmout postavení vedoucí síly v boji, jehož cílem je zastavení stávající finanční krize.
<P>
V této chvíli musíme prokázat funkčnost evropského systému a evropských orgánů; potřebujeme koordinaci a spolupráci mezi vládami členských států, Evropskou komisí a Evropským parlamentem. Disponujeme potřebnou vyspělostí a zkušenostmi, abychom mohli zasahovat do řešení situace, která je nebezpečná pro budoucnost Evropské unie i pro budoucnost lidstva.
