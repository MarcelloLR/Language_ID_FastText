<CHAPTER ID="020">
Zabezpečení hotelů proti riziku požárů (rozprava) 
<SPEAKER ID="157" NAME="Předsedající">
Dalším bodem je rozprava o otázce k ústnímu zodpovězení o zabezpečení hotelů proti riziku požárů, kterou Komisi pokládají Glyn Ford, Giles Chichester, Graham Watson, Arlene McCarthy, Peter Skinner, Baroness Nicholson of Winterbourne, Elizabeth Lynne, Sarah Ludford, Toine Manders, David Martin, Glenys Kinnock, Claude Moraes, Erika Mann, Alexandra Dobolyi, Ana Maria Gomes, Robert Evans, Christopher Heaton-Harris, Reino Paasilinna, Marianne Mikko, Stephen Hughes, Stavros Lambrinidis, Malcolm Harbour, Bill Newton Dunn, Catherine Stihler, Sérgio Sousa Pinto, Jan Andersson, Linda McAvan, Luisa Morgantini, Jan Marinus Wiersma, Harlem Désir, Jo Leinen, Zita Gurmai, Caroline Lucas, Brian Simpson, Barbara Weiler, Christel Schaldemose, Neena Gill, Benoît Hamon, Michael Cashman, Udo Bullmann a Corina Creţu - B6-0385/2007).
<SPEAKER ID="158" NAME="Glyn Ford">
autor. - Pane předsedající, otázka bezpečnosti je pro Evropskou unii a její občany důležitá. Římská smlouva stanovila kolektivní zásadu volného pohybu zboží, služeb, kapitálu a osob. Pokud jde o osoby, dáváme velký důraz na zdravotní a bezpečnostní aspekty na pracovišti a na ochranu spotřebitelů.
<P>
Jakkoli je však mobilita podnikání a pracujících spolu s cestovním ruchem naprosto nezbytná pro naši hospodářskou prosperitu a plnění lisabonského programu hospodářské soutěže, nejsme schopni udělat ani něco tak jednoduchého, jako zaručit evropským občanům jako spotřebitelům i pracujícím rovnou bezpečnost před nebezpečím požáru při jejich pobytu či práci v hotelech ve všech členských státech EU.
<P>
Unie má pravomoci v oblasti zdraví a bezpečnosti. Omezujeme hluk působený sekačkami trávy, ale nikoli možnost, aby člověk uhořel. Ochrana spotřebitelů znamená, že se zabýváme bezpečností výtahů a eskalátorů, ale nikoli bezpečností hotelů. Komisařka právě řekla, že všechny naše kroky jsou úměrné. Nevím, zda si myslí, že je úměrné nedělat nic ohledně bezpečnosti v hotelech.
<P>
Systémy požárních sprinklerů jsou vysoce účinné a uhasí nebo omezí 99 % požárů v počáteční fázi. Nebylo hlášeno, že by někdo zahynul v hotelu v EU plně vybaveném sprinklery. Jen od roku 2003 však zemřelo v Unii nejméně 60 osob při požárech v hotelech, které požárními sprinklery vybaveny nebyly.
<P>
K mému zármutku ke třem z těchto úmrtí došlo v mém vlastním volebním okrsku v létě v hotelu Penhallow v Newquay v Cornwallu, kde se požár vymkl z rukou, protože tam nebyly žádné sprinklery. Jedním z lidí, kteří zahynuli, byla zdravotně postižená žena, která se nedokázala dostat z budovy bez pomoci. Co Komise dělá na ochranu lidí, jako byla ona?
<P>
Komise bude argumentovat subsidiaritou. Uvažujte reálně! Kolik lidí v EU od roku 2003 zemřelo v důsledku hluku ze sekačky trávy nebo při nehodě výtahu či eskalátoru? Přesto Komise považovala za vhodné odebrat v těchto oblastech členským státům autonomii.
<P>
Požární předpisy upravující zajištění sprinklerů se v rámci EU velice liší, přičemž pravděpodobně nejlepší má Maďarsko, zatímco Francie, kde byl počet úmrtí nejvyšší, nemá vůbec žádné.
<P>
Některé osvícenější evropské hotelové řetězce, například Accor Group, nyní vybavují sprinklery nové hotely, jdouce ve stopách amerických značek Hilton, Marriott a Sheraton.
<P>
Nestačí však ponechat tuto záležitost samoregulaci. Alespoň jeden federální stát nehodlá omlouvat nečinnost řečmi o subsidiaritě. V USA jsou všechny nové hotely chráněny sprinklery ze zákona. Federální zaměstnanci nemohou žádat úhradu nákladů, pokud při služebních cestách nebydlí v hotelech vybavených sprinklery.
<P>
Proto žádáme Komisi, aby prozkoumala zavedení směrnice stanovící minimální předpis pro všechny členské státy, který by vyžadoval, aby všechny nové hotely s více než 20 lůžky byly plně vybaveny sprinklery a aby stávající hotely s více než 20 lůžky měly sprinklery chráněny alespoň chodby a únikové cesty. Nebyla by to velká ekonomická zátěž: stálo by to méně než další 2 %. Stávající hotely by samozřejmě měly dostat dostatečnou lhůtu na splnění předpisu, ale požadujeme, aby se jednalo teď a nečekalo se, až nás k jednání donutí veřejnost po velké tragédii se stovkami mrtvých.
<SPEAKER ID="160" NAME="Meglena Kuneva">
členka Komise. - Pane předsedající, souhlasím, že požáry jsou trvalým ohrožením životů spotřebitelů. Výzkum odhaduje, že počet úmrtí na milion obyvatel ročně činí 10,8 v Spojeném království, 6 ve Španělsku, 11,8 ve Francii, 15,7 ve Švédsku a 7,3 v Německu. Je to tedy pro mě jako komisařku pro ochranu spotřebitelů věc zásadního významu. Děkuji, že tuto důležitou otázku připomínáte.
<P>
Dovolte mi připomenout tragický případ britské rodiny, jejíž dvě děti se udusily oxidem uhelnatým v hotelovém pokoji na Korfu říjnu 2006. V této věci jsem od vás obdržela několik dopisů. Kontaktovali jsme řecké orgány, které nás informovaly, že hotelu, ve kterém k nehodě došlo, byla ihned odebrána licence a od té doby nebyl v provozu. Vím, že v Řecku probíhá soudní řízení a doufám, že velmi brzy dojdou k jasnému závěru. To je typický, bohužel však nikoli jediný případ.
<P>
Požární bezpečnost v hotelech je předmětem diskusí s členskými státy posledních 20 let.
<P>
Nejprve dosud dosažené výsledky. Doporučení Rady 86/666/ES o požární bezpečnosti ve stávajících hotelech pomohlo zlepšit úroveň bezpečnosti zvláště v zemích, kde neexistovaly žádné nebo jen kusé předpisy.
<P>
Kromě toho směrnice o stavebních výrobcích stanoví konkrétní požadavky pro případ vypuknutí požáru pro všechna stavební díla včetně hotelů. Bylo přijato několik opatření k zajištění důsledného uplatňování uvedené směrnice v členských státech, například společný systém klasifikace požární odolnosti stavebních výrobků a řada harmonizovaných evropských norem v oblasti protipožárního, poplašného a výstražného vybavení.
<P>
Kromě toho byly požadavky doporučení Rady ohledně rizik spojených s elektrickým osvětlením provedeny směrnicí o nízkém napětí.
<P>
Je však stále třeba udělat ještě velmi mnoho pro to, aby byly všechny hotely v Evropě stejně bezpečné, ať stávající či nové, a bez ohledu na jejich velikost a ubytovací možnosti. Jak víme, požadavky platí pro hotely s 20 a více pokoji.
<P>
Při svých nejrůznějších jednáních s členskými státy Komise konstatovala, že dosud nebyla dohodnuta žádná společná akce pro celou EU a že dosud je hlavní prioritou řádné vymáhání vnitrostátních právních předpisů. Tato otázka dodržování právních předpisů je skutečně problém, který by neměl být podceňován, a říkám to skutečně s velkou lítostí.
<P>
Proto jsem požádala hlavní hotelové řetězce působící v Evropě, aby se v Bruselu zúčastnily schůzky se mnou dne 8. února 2008. Dokud nebudeme mít zavedeny příslušné právní předpisy, měli bychom sami podniknout okamžité opatření. Budeme jednat o otázce bezpečnosti hotelů a já vám pak podám zprávu o výsledcích této konzultace. Pokud bych to mohla udělat společně s Parlamentem - kdyby se chtěl Parlament této schůzky dne 8. února zúčastnit - byla bych velice ráda, kdybych se na této schůzce sešla i s vámi.
<P>
Zásadní otázkou je shromažďování údajů a statistických dat za celou Evropskou unii: to, že chybí statistické definice a jednotnost způsobu evidence požárních nehod v členských státech, velmi ztěžuje srovnatelnost a snižuje její přesnost.
<P>
Ráda bych teď přešla k otázce normalizace. Normalizace bez podpory právního rámce, například evropské směrnice nebo revidovaného doporučení, by závažně omezila svůj dopad a v důsledku by byl zmařen konečný cíl spočívající v zajištění požární bezpečnosti v hotelech.
<P>
Nyní k tématu sprinklerů: jejich účinnost při snižování ničivého účinku požárů byla široce prokázána, ale náklady na jejich instalaci a údržbu nejsou vždy slučitelné s typem hotelů, které se v Evropě vyskytují nejčastěji, tedy malých hotelů rodinného typu.
<P>
Kromě toho rozhodnutí o tom, zda mají být sprinklery či jiné protipožární zařízení v hotelech povinné, spadá do výhradní pravomoci členských států. Ráda bych jednala s členskými státy o tom, zda jsou připraveny takové kroky provést, a ráda bych taková opatření podpořila.
<P>
Souběžně s tímto vývojem na straně regulace je třeba zmínit, že hotely přijímají samoregulační kodexy a metody projektování založené na výkonu. Myslím, že hotelové řetězce jako Accor je třeba v jejich snaze skutečně podpořit.
<P>
Komise se požární bezpečností v hotelech nezabývá jen z hlediska poskytované služby, ale v rámci komplexní strategie proti riziku požáru se zaměřuje na všechny výrobky, které se mohou v hotelech vyskytovat a mohou se s největší pravděpodobností stát zdrojem nebo urychlovačem požáru. Pilíři v této oblasti jsou iniciativy v oblasti cigaret se sníženou schopností zapálit, o kterých přednesla velmi důležitý příspěvek předsedkyně Výboru pro vnitřní trh a ochranu spotřebitelů paní McCarthyová, hořlavosti čalouněného nábytku a nočního prádla a zapalovačů s dětskou pojistkou.
<P>
Těším se na pokračování další spolupráce v této velmi důležité věci, která je pro všechny z nás otázkou mimořádného významu.
<P>
Ještě jednou bych ráda poděkovala Parlamentu, a zvláště panu předsedajícímu, protože na základě toho, co máme nyní v rukou, činíme konkrétní opatření.
<SPEAKER ID="161" NAME="Malcolm Harbour">
jménem skupiny PPE-DE. - Pane předsedající, nejprve bych chtěl poděkovat kolegovi panu Fordovi za to, že se ujal iniciativy při nastolení tohoto problému, a dnes hovořím jménem všech svých kolegů konzervativců, kteří iniciativu společně podepsali, zejména Gilese Chichestera, nově zvoleného vůdce Skupiny konzervativců, v jehož volebním okrsku došlo v srpnu ke strašnému požáru, o kterém se zmínil pan Ford. Chtěl, abych vyjádřil jeho velký souhlas s podstatou otázky, kterou předložil pan Ford.
<P>
Pro mě osobně je to také velmi palčivé téma, protože problém požáru se neomezuje jen na hotely. Před několika týdny došlo v srdci mého vlastního volebního okrsku ve Warwickshiru ke skutečně strašlivému požáru v průmyslové budově, ve kterém tragicky přišli o život čtyři dobrovolní hasiči. Dosud nemáme k dispozici všechny výsledky vyšetřování této tragické události, ale je jasné, že budova měla být vybavena systémem sprinklerů, ale zřejmě v ní nebyl ani jeden. Chci tedy dnes upozornit kolegy na některé širší otázky, které paní komisařka zmínila.
<P>
Paní komisařka zcela správně poukázala na skutečnost, že ve směrnici o stavebních výrobcích, která se do našeho výboru dostane počátkem příštího roku, jsou řešeny otázky hořlavosti budov a stavebních materiálů, a myslím si, že tyto otázky budou znovu prozkoumány. Otázka pana Forda samozřejmě otevřela i celou oblast stavebních norem a možností zařízení požární prevence, jako jsou sprinklery.
<P>
Možná se více kloním ke stanovisku paní komisařky, protože si myslím, že je třeba velké opatrnosti, chceme-li se pokoušet zavést velmi nákladné jednotlivé řešení, zejména v odvětví hotelů, když se nám nabízí tak široká škála velikostí druhu zařízení.
<P>
Zdá se mi však, že v této oblasti je třeba učinit krok kupředu a rád slyším, že paní komisařka se svým typickým elánem, který jsme právě zaznamenali v předešlé rozpravě, již určité kroky činí a pozvala na setkání některé z hlavních hotelových řetězců. Myslím si však, že jedním ze způsobů, jak bychom mohli dosáhnout velmi rychlého pokroku, je poskytnout spotřebitelům více řádně připravených informací a zvyšovat jejich informovanost v této oblasti. Aby se při rezervaci hotelu mohli podívat na internet - a hotely ve stále větší míře uvádějí informace o požární ochraně, podle mě se to však v jednotlivých zemích velmi liší. Možná by tedy stálo za to navrhnout a zvážit s majiteli hotelů určitý důsledně uplatňovaný systém hodnocení hotelů na základě kontrol a vybavení hotelů - systém hvězdiček, chcete-li.
<P>
Funguje v řadě jiných oblastí: například u motorových vozidel, kde Komise úspěšně prosadila iniciativu hodnocení automobilů hvězdičkami. Možná bychom v zájmu rychlého pokroku mohli zvážit něco podobného pro řešení problému, který nastolil pan Ford a který tomuto Parlamentu přednesl tento návrh.
<SPEAKER ID="162" NAME="Arlene McCarthy">
jménem skupiny PSE. - Pane předsedající, jak paní komisařka ví, obecného problému bezpečnosti služeb se týkalo několik našich diskusí. Velmi vítám ochotu paní komisařky vážně se zamyslet nad tím, jak bychom mohli zlepšit situaci pro spotřebitele.
<P>
Jsem přesvědčena, že zde existuje závažná mezera v ochraně spotřebitelů při poskytování služeb. Pokud si spotřebitel cestující služebně nebo na dovolenou v EU rezervuje hotel, může si být jist, že v něm existují bezpečnostní opatření proti riziku požáru nebo otravy oxidem uhelnatým nebo zda je plavecký bazén bezpečný pro děti?
<P>
Jak jsme však viděli v případě hraček a výrobků, jsme připraveni naše spotřebitele chránit. Když se zajímají o službu na vnitřním trhu nebo ji kupují, není zřejmě ochrana spotřebitelů všude stejná.
<P>
Mnoho spotřebitelů však předpokládá, že pokud bydlí v hotelu, má hotel přiměřené a velmi základní bezpečnostní normy. A samozřejmě, jak jsme viděli, tyto normy nejsou dostatečné.
<P>
Nemyslím si, že instalace požárních sprinklerů nebo detektorů oxidu uhelnatého je nějaká kosmická věda. Myslím si, že požárům a úmrtím lze zabránit, pokud existují vhodné normy a systémy.
<P>
Upřímně řečeno, je podle mě příliš pozdě a rozhodně není dostačující odebrat licenci po smrti dětí, jestliže vlastně hotel především nikdy neměl tu licenci mít.
<P>
Chceme paní komisařce pomoci zlepšovat normy, snižovat rizika požáru a počet úmrtí a chránit spotřebitele, takže se zamysleme nad tím, jak toho můžeme nejlépe dosáhnout. Návrh pana Harboura na systém hodnocení platný pro celou EU je jistě něco, čím bychom se mohli zabývat, ale je to podle mě něco, k čemu musí mít spotřebitel snadný přístup, a systémy cestovních kanceláří by to vlastně měly spotřebitelům sdělovat, abych se mohla rozhodnout, že nechci jet do hotelu nebo apartmánů bez bezpečného bazénu, požárních sprinklerů nebo detektorů oxidu uhelnatého.
<P>
Myslím si, že můžeme po naše občany udělat víc: můžeme zabránit úmrtím. Myslím, že jsme dnes začali rozpravu, ale podle mě a i podle vstupů do rozpravy soudím, že je to začátek kampaně za bezpečnější služby, za ochranu základních minimálních norem, a doufám, že v nepříliš vzdálené budoucnosti budeme schopni v této oblasti dosáhnout dalšího pokroku.
<SPEAKER ID="163" NAME="Wolfgang Bulfon" AFFILIATION="PSE">
(DE) Pane předsedající, dámy a pánové, je politováníhodné, že lidé musí umírat, než bude otázka požární bezpečnosti v hotelech konečně vyřešena. Víme, že účinná protipožární opatření nelze na evropské úrovni snadno zavést, protože stavební předpisy jsou v členských státech a regionech spravovány velmi nestejným způsobem.
<P>
Jsem přesvědčen, že tento problém lze vyřešit pouze za předpokladu, že budou existovat závazné specifikace dodržování norem požární bezpečnosti. Ty budou účinné pouze v případě, že budou prováděny povinné rutinní kontroly, které by logicky měly zahrnovat jednotný systém hodnocení jakosti, který je již v Parlamentu požadován.
<P>
Nesmíme samozřejmě zapomínat, že technická opatření s sebou vždy nesou finanční náklady. Pro malé a střední hotely to může znamenat velmi vysokou a často nepřekonatelnou finanční zátěž. Za těchto okolností by členské státy měly opatření požární bezpečnosti podporovat subvencemi, aby bylo možné hostům zaručit nejvyšší možné standardy bezpečnosti.
<P>
Dovolte mi nakonec jednu poznámku: nevěřím, že u většiny hotelů v Evropě, kterými jsou jen malé a střední hotely, může řešení spočívat v jednáních s odvětvovými komplexy, tedy velkými konglomeráty.
<SPEAKER ID="164" NAME="Linda McAvan" AFFILIATION="PSE">
Pane předsedající, vím, že paní komisařka se velmi zajímá o problém zabezpečení před oxidem uhelnatým v hotelech, protože jsme v poledních několika měsících jednaly o úmrtí dvou dětí z Yorkshiru. Jsem ráda, že paní komisařka uznává, že bezpečnost hotelů znamená víc, než jen bezpečnost požární. Myslím, že z dlouhodobého hlediska je správné řešení, které navrhla paní McCarthyová.
<P>
Měli bychom se snažit o zlepšení bezpečnosti služeb, ale z krátkodobého hlediska myslím, že na únorové schůzce s vlastníky hotelů, která mě velmi těší, by paní komisařka mohla nastolit problém zabezpečení před oxidem uhelnatým. Pro hotelové řetězce nejde o žádné obrovské finanční výdaje, protože na Internetu můžete zjistit, že nejbezpečnější detektor oxidu uhelnatého stojí ve Spojeném království 36 GBP, což není příliš mnoho ani pro nejmenší hotel nebo nejmenší společnost vlastnící obytné přívěsy či vozy. Myslím si tedy, že bychom měli požadovat, aby společnosti zavedly tato bezpečnostní opatření hned, a neměli bychom čekat několik let do zavedení nějakých právních předpisů EU.
<P>
Rodiny nemohou jezdit na dovolenou a čekat, že se s nimi jejich děti nevrátí domů, stejně jako nemohou svým dětem kupovat vánoční dárky a očekávat, že tyto dárky dětem ublíží. Skutečně tedy doufám, že paní komisařka tento problém nastolí na jednání s hotelovými řetězci a podá o této velmi důležité otázce Parlamentu zprávu.
<SPEAKER ID="165" NAME="Meglena Kuneva">
členka Komise. - Pane předsedající, hned tady před vámi přijmu závazek, že se touto otázkou budu na setkání se zástupci odvětví cestovního ruchu zabývat. Není to žádné tajemství, řekli jsme vám, že tuto schůzku do značné míry vyvolaly naše rozhovory a velmi smutná ztráta dvou dětí.
<P>
Jedním možným směrem uvažování je to, jak dosáhnout závaznosti těchto právních předpisů, měli bychom však velmi pečlivě sledovat jednání v Radě a zjistit stanoviska členských států a dobře vyvážit to, co již některé členské státy dělají - některé jsou o kus napřed - a co jsou připraveny dělat na úrovni závazných opatření přijímaných Společenstvím.
<P>
Jsem plně přesvědčena, že se bezpečností služeb musíme zabývat a protože jsem více než přesvědčena, zařadila jsem tuto otázku do strategie ochrany spotřebitelů v období 2007-2013. Jednadvacáté století není stoletím výroby. Jednadvacáté století bude daleko více stoletím služeb, a proto pevně věřím, že tuto otázku je třeba řešit pomocí koncepce bezpečnosti služeb, která se zaměří na oblasti, které musíme právně upravit, a oblasti, ve kterých se musíme více spolehnout na samoregulaci, kterou by bylo možné velmi prospěšně zvýšit, abychom vynaložili veškeré své úsilí a velmi úzce spolupracovali s členskými státy, které nakonec za předpokladu schválení právních předpisů poskytnou svou podporu.
<SPEAKER ID="166" NAME="Předsedající">
Rozprava je ukončena.
