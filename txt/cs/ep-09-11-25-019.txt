<CHAPTER ID="019">
Dovoz masa ze třetích zemí (rozprava) 
<SPEAKER ID="465" NAME="Předsedající">
Dalším bodem je prohlášení Komise o dovozu masa ze třetích zemí.
<SPEAKER ID="466" NAME="Androulla Vassiliou">
členka Komise - (EL) Paní předsedající, omlouvám se, protože toto téma je velmi zajímavé a má mnoho aspektů, takže se ve svém prohlášení ve prospěch vážených poslanců rozpovídám trochu více.
<P>
Komise má připravený mohutný soubor požadavků, co se týče zdraví veřejnosti i zvířat v EU, na maso dovážené ze třetích zemí.
<P>
EU udržuje řadu let velice účinnou dovozní politiku, která bere v úvahu vědecký rozvoj a aktuální stav chorob ve třetích zemích. Zvláštní pozornost věnuje slintavce a kulhavce v odesílajících třetích zemích, protože, jak víte, v EU jsme vymýtili tuto nemoc, která může napáchat závažné hospodářské škody. Byly stanoveny velice detailní normy a požadavky na úrovni Světové organizace pro zdraví zvířat, aby se šíření slintavky a kulhavky předešlo.
<P>
Dohoda WTO o hygienických a rostlinolékařských opatřeních uznává, že i když různé země mohou využívat různé normy a metody pro kontrolu výrobků, nutně to nepřináší vyšší riziko pro zdraví lidí a pro zdraví zvířat. EU nemůže zavádět přesný duplikát svých interních legislativních opatření ve třetích zemích, stejně jako třetí země, do nichž vyvážíme, nemohou uplatňovat svá vnitrostátní pravidla na nás. Můžeme pouze vyžadovat, aby jejich opatření měla stejný účinek jako ta naše.
<P>
Vezměme si za příklad třeba vysledovatelnost. V EU máme velice přísná pravidla pro individuální identifikaci a vysledovatelnost dobytka. V případě vypuknutí choroby usnadňují naše pravidla vystopování potenciálně nakažených zvířat, aby se zabránilo šíření choroby. Naše pravidla nám dále umožňují stopovat a sledovat potraviny nebo krmiva ve všech fázích výroby a distribuce z farmy až na stůl. Na druhou stranu, pravidla pro vysledovatelnost, která platí pro třetí země vyvážející do EU, jsou zaměřena čistě na zajišťování toho, aby dovážené maso nepředstavovalo nepřijatelné riziko pro EU. Oblast působnosti těchto článků je tudíž mnohem užší než u pravidel, která platí v EU.
<P>
Rovněž bych ráda zdůraznila skutečnost, že opatření o vysledovatelnosti dobytka v EU byla přijata z větší části v reakci na krizi spojenou s BSE, která, jak si vzpomínáte, způsobila dramatický pokles důvěry spotřebitelů a obrovské narušení vnitřního trhu ve vztahu k obchodu s hovězím
<P>
Ráda bych využila této příležitosti k tomu, abych detailněji vysvětlila nesmírně účinnou záplavu opatření pro snížení rizika, která využíváme pro dovozy hovězího a která zajišťují nejvyšší možnou úroveň ochrany pro zdraví veřejnosti a zvířat v EU a zároveň zohledňují normy Světové organizace pro zdraví zvířat (OIE) a zůstávají plně v souladu s principy dohody o uplatňování hygienických a rostlinolékařských opatření. Tato opatření lze seskupit do pěti hlavních úrovní ochrany. Jsou tak komplexní, že pouze 12 třetích zemích mimo Evropu je schopno splnit všechny tyto požadavky, tudíž dovážíme hovězí pouze z těchto několika zemí.
<P>
Zaprvé, dovozy hovězího ze třetích zemí nebo z jistých částí těchto zemí jsou povoleny jen tehdy, budou-li výslovně povoleny po kontrole, kterou provede Komise, aby ověřila kompetentnost jejich veterinárních úřadů a situaci ve zdraví zvířat obecně. Zadruhé, OIE a Evropská unie musí určit, že se v zemi původu skotu nevyskytuje slintavka a kulhavka. Zatřetí, země vyvážející hovězí musí mít schválený plán monitoringu konkrétních reziduí z veterinárních zdravotnických produktů, růstových stimulátorů a podpůrných prostředků, které jsou omezeny nebo zakázány ve zvířatech určených k produkci potravin v EU. Začtvrté, veškeré dovozy čerstvého masa musí pocházet z ověřených jatek, která byly schválena a zaevidována k tomuto konkrétnímu účelu. Zapáté, máme konkrétní podmínky pro výrobu a skladování masa.
<P>
Další úroveň ochrany spočívá v tom, že nevykostěné maso dovolujeme dovážet pouze z Austrálie, Kanady, Chile, Nového Zélandu a Spojených států. Dalších sedm zemí smí do Evropské unie dovážet pouze vykostěné a uleželé hovězí bez drobů. Takové zacházení zajišťuje inaktivaci viru slintavky a kulhavky, i kdyby přežil veškerá předchozí opatření, která jsem popsala, a tak poskytuje další ochranu. Zásilky masa určené pro trh EU musí být úředně ověřeny oficiálním veterinářem, který zaručí, že veškeré výše uvedené podmínky jsou splněny.
<P>
Když zásilka masa dorazí do EU, prověří ji oficiální veterinární služby členských států na stanovištích hraniční kontroly. Veškeré dovezené maso musí projít povinnými veterinárními kontrolami na hranicích EU. Stanoviště hraniční kontroly jsou povinny provádět kontroly dokumentů a identity a také fyzické kontroly. Dovážené maso je podrobeno 100% dokumentačním kontrolám a kontrolám totožnosti na stanovištích hraniční kontroly. Dále se provádějí fyzické veterinární kontroly na nejméně 20 % veškerých zásilek dováženého masa. Navíc máme další úroveň ochrany v zákazu krmení zvířat pomyjemi a odpadem v celé EU. Toto opatření zajišťuje, aby náchylné druhy v EU nebyly vystaveny viru slintavky a kulhavky, kdyby se dostal do EU navzdory všem předchozím opatřením, která jsem zmínila.
<P>
Veškerá mnou popsaná opatření jsou plně harmonizována. V roce 2006 byla uznána Evropským úřadem pro bezpečnost potravin za velmi účinná ve snižování rizika, že se slintavka a kulhavka dostane do EU. EFSA ve svém stanovisku uvedl, že "v EU se tudíž uplatňuje propracovaný systém kontroly dovozu. Tyto snahy se zdají být velmi účinnými, co se týče legálního obchodu s masem a masnými výrobky".
<P>
Tím se dostávám k dalšímu bodu svého projevu. Od doby, kdy se harmonizovaly veterinární podmínky dovozu v 70. letech, jsme v EU nezažili epidemii slintavky a kulhavky, kterou by způsobil legální dovoz masa. Jistě vám nemusím připomínat, že epidemie v roce 2001 ve Spojeném království byla způsobena nelegálním dovozem masa - nejspíše z Asie - a nelegálním krmením pomyjemi. Jsem tudíž toho názoru, že bychom měli naše snahy upřít tam, kde hrozí skutečná rizika, a zaměřit se na nelegální nebo osobní dovozy, spíše než se snažit nadměrně regulovat legální dovozy. V tomto ohledu doufám, že jste všichni viděli plakáty na letištích a dalších vstupních místech v EU, které vysvětlují cestujícím pravidla pro přivážení produktů živočišného původu.
<P>
Jsem si vědoma toho, že někteří z vás vyjádřili obavy, co se týče našich dovozů hovězího z Brazílie. Ráda bych vám připomněla, že loni v lednu byly pro dovozy brazilského hovězího vytvořeny další požadavky. Kromě těch, jež už jsem zmínila, zahrnují požadavek, aby byly farmy původu ověřovány a schvalovány brazilskými úřady. Brazilské úřady nyní rovněž vyžadují, aby skot, jehož maso je určeno pro trh EU, byl individuálně identifikován a registrován v databázi. Tato zvířata představují méně než 1,5 % veškerého brazilského skotu, což činí zhruba 2,9 milionů ve schváleném vlastnictví. V důsledku toho brazilské úřady znovu posoudily podniky, které chtějí produkovat maso k exportu na trh EU. Z celkového počtu více než 10 000 podniků způsobilých k vyvážení v listopadu roku 2008 je v současnosti schváleno jen 1708 farem. V důsledku toho dramaticky poklesl dovoz brazilského hovězího na trh EU. Na počátku roku 2009 byly během kontroly Komise zjištěny některé nedostatky a brazilské úřady nabídly plnou spolupráci v jejich odstraňování. Tak či tak, celková zjištění nezavdala důvod k dalším omezením dovozu hovězího z Brazílie. Za současné situace by si uvalování dalších omezení dovozu brazilského hovězího mohli někteří vykládat jako protekcionismus, což by mohlo vést ke zpochybnění našich opatření u WTO.
<P>
Rovněž musíme mít na paměti, že EU bude muset čas od času čelit problémům v oblasti zdraví zvířat a bezpečnosti potravin, a my trváme na tom, aby na tyto problémy třetí země úměrně reagovaly. Měli bychom proto jít příkladem a hrát podle pravidel, kterými se řídí mezinárodní obchod.
<P>
Ráda bych skončila ujištěním Parlamentu, že Komise se bude i nadále zaměřovat na ilegální dovoz, který představuje největší riziko pro naše vysoké standardy. Komise si rovněž uchová současný poměrný přístup k dovozu hovězího ze třetích zemí, a to včetně Brazílie. Ten zajistí, že si udržíme vysokou úroveň veřejného zdraví i zdraví zvířat v EU a že EU neztratí nic ze své váženosti na mezinárodní úrovni.
<SPEAKER ID="468" NAME="Esther Herranz García" LANGUAGE="ES">
Paní předsedající, Evropská unie vyžaduje od výrobců ve Společenství ty nepřísnější normy na světě, co se týče bezpečnosti potravin, zdraví, dobrých životních podmínek zvířat a životního prostředí. Pro evropské chovatele je splnění těchto norem nutným předpokladem k získání podpory Evropské unie. Pro naprostou většinu nedokáže tato podpora vykompenzovat zvýšené nároky a dochází k opouštění farem ve velkém. Tento proces bude pokračovat, dokud nebudou přijata vhodná opatření.
<P>
Věnujme se však této otázce detailněji. Rostoucí schodek v evropské výrobě přirozeně zmírňuje dovoz ze třetích zemí, především z Brazílie. Vzhledem k tlaku na chovatele ve Společenství by bylo velmi nečestné, kdybychom povolili, aby dodávky masa vstoupily na trh Společenství, pokud by nesplnily minimální požadavky, na nichž se Evropská unie dohodla se třetími zeměmi.
<P>
Rovněž bych ráda zdůraznila skutečnost, že tyto požadavky jsou mírnější než ty, které uvalujeme na naše vlastní farmáře, protože požadovat tytéž normy od dovozu ze třetích zemí je zřejmě proti pravidlům Světové obchodní organizace (WTO). Vzhledem k tomu, že nám WTO brání požadovat stejné normy od dovozu jako od evropských chovatelů, musí Komise přinejmenším zaručit, že veškeré maso, které překročí hranice Společenství, pochází z farem, které prošly patřičnými kontrolami. Nedávalo by žádný smysl blokovat dovoz ze zemí, jako je Brazílie, neboť je zde požadavek Společenství, který je nutno splnit. To nás nicméně neopravňuje, abychom zavírali oči a dívali se jinam tváří v tvář jakýmkoli nesrovnalostem, které by Potravinový a veterinární úřad (PVÚ) Evropské unie mohl při svých pravidelných kontrolách odhalit.
<P>
Ráda bych věděla, proč Komise tak bagatelizuje tyto nesrovnalosti, uvážíme-li, že PVÚ na své poslední cestě do Brazílie potvrdil, že jisté certifikační úřady nesplňují nezbytné kontrolní normy. PVÚ rovněž odhalil obrovské chyby v systému vysledovatelnosti, který Brazílie využívá, a odhalila problémy u mnoha dodávek na cestě do Evropské unie, které neměly nezbytná osvědčení.
<P>
Jak může být vzhledem k těmto informacím zaručeno, že 1500 brazilských farem splňuje dohodnuté požadavky?
<SPEAKER ID="469" NAME="Alan Kelly">
jménem skupiny S&D. - Paní předsedající, když přijde na otázku dovozu masa, my Evropané musíme jasně definovat zásady, které utvářejí naši politiku, a mít silný, ale spravedlivý systém regulace.
<P>
Ony zásady musejí být založeny na bezpečnosti a důvěře spotřebitelů, ochraně životního prostředí - zcela nezbytně - na rovných podmínkách pro výrobce masa. Současný systém je nehorázně nespravedlivý jak vůči zemědělcům, tak i spotřebitelům. Nutíme naše zemědělce, aby podstupovali řadu časově náročných a nákladných postupů, jen abychom pod nimi podřezávali větev masnými výrobky ze zemí mimo EU, z nichž Brazílie je tím nejlepším příkladem. PVÚ o tom má dostatek důkazů.
<P>
Situace je zkrátka neudržitelná. Zemědělské praktiky v Brazílii zkrátka často nesplňují normy, které jsou pro evropské spotřebitele známé a přijatelné. Nebudeme-li opatrní, pobídka k vyrábění kvalitního, bezpečného masa zmizí, protože umožníme, aby nekvalitní výrobky oslabovaly ceny a příjmy zemědělců. V důsledku toho, jak je potravní řetězec jednotný, maso, když se dostane do systému, se rozšíří do široké škály výrobků a nelze ho vysledovat. To přece není vůči evropským spotřebitelům spravedlivé.
<P>
Výrobci hovězího po celé Evropě to schytávají naplno a situace není udržitelná ani pro ně, ani pro spotřebitele. Nepanuje důvěra, že nová, nedávno realizovaná opatření jsou skutečně zkoumána. Je mnoho případů tvrzení, že dobytek se chová a zpracovává ve schválených farmách, ale ve skutečnosti z nich nepochází.
<P>
Paní komisařko, v žádném případě neobhajuji protekcionismus, ale je čas jednat. Nemůže těmto praktikám dál nečinně přihlížet. Je to zkrátka nespravedlivé. Je to nespravedlivé vůči Evropským spotřebitelům i vůči evropským výrobcům, kteří se musejí podrobit pravidlům, která přitom odmítají a nedodržují výrobci v Brazílii.
<SPEAKER ID="470" NAME="George Lyon">
jménem skupiny ALDE. - Paní předsedající, rád bych poděkoval paní komisařce za její prohlášení, v němž zdůraznila, že máme celou škálu ochran a opatření, abychom zajistili, že dovoz ze třetích zemí splňuje nejpřísnější možné normy. Konkrétně bych se chtěl zaměřit na zprávu PVÚ z Brazílie. Solidní systémy vysledovatelnosti a vyčleněné podniky v Brazílii jsou základem opatření, jejichž uvedení do praxe EU požaduje, aby předešla jakékoli hrozbě či riziku, že bude z této země do EU dovezeno kontaminované maso. Jsou zásadní v tom, že zaručují spotřebitelům, zemědělcům a daňovým poplatníkům v EU, že nehrozí žádné riziko.
<P>
Nezapomínejme, že slintavka a kulhavka je v Brazílii stále vážným problémem. Přesto únorová zpráva Komise o PVÚ uvádí řadu pochybení: 50 % kontrolovaných farem, z nichž se mělo dovážet do EU, mělo problémy. U 25 % byly zjištěny závažné problémy, chybějící ušní značky, neidentifikovatelný dobytek na farmách - neměli ponětí, odkud pochází. Chyběla dokumentace, docházelo ke střetům zájmů, inspektoři EU zjistili, že jeden z vládních kontrolorů byl v manželském svazku s osobou zodpovědnou za identifikaci dobytka - a ukázalo se, že tento pár ve skutečnosti vlastní část dobytka z onoho podniku, kde byly skladové výkazy nepřesné.
<P>
Obávám se, paní komisařko, že ve shrnutí této zprávy PVÚ bylo uvedeno, že všechny kontroly byly obecně uspokojivé. Ale je mi líto, obsah tyto závěry vůbec nepodporuje a my, jako skupina národů, musíme být ostražití. Nemusím sněmovně připomínat, jaký dopad by epidemie měla na daňové poplatníky, zemědělce a zákazníky. Během poslední velké epidemie ve Spojeném království, o níž jste se ve svém projevu zmínila, jsme museli kvůli slintavce a kulhavce utratit milión zvířat a připravili jsme naše daňové poplatníky o 4 miliardy liber. Takovéto riziko podstupujeme, pokud se nám nepodaří vzít celou záležitost správně do rukou, takže musíme být na pozoru.
<P>
Nežádám, aby byla na Brazílii uvalena omezení, žádám paní komisařku, aby nás ujistila, že bere tuto věc vážně a že Komise zajistí, aby pochybení odhalená ve zprávě byla napravena ve zprávě následující. Musíme vidět doklad o bezinfekčnosti, abychom ujistili zemědělce, daňové poplatníky a spotřebitele, že jsou chráněni a že může znovu začít volný a spravedlivý obchod mezi Brazílií a EU.
<SPEAKER ID="471" NAME="Alyn Smith">
jménem skupiny Verts/ALE. - Paní předsedající, i já bych rád poděkoval paní komisařce za vyčerpávající prohlášení - bylo to asi jedno z nejobsáhlejších a nejdůležitějších sdělení, které jsme od Komise v poslední době slyšeli.
<P>
Toto téma si ho zaslouží a já, jako jeden z posledních veteránů bitvy o brazilské hovězí, jsem potěšen, že dnes vidím ve sněmovně tolik známých tváří. Doufám, že to značí, že se o toto téma zajímáme a bereme ho vážně. Podporujeme vás v tom, co říkáte o kontrolách dovozu a o PVÚ. Upřímně, není to součást tohoto tématu, a proto jsem rád, že ti, kteří ho chtěli rozšířit na dovoz ze třetích zemí, tohoto cíle dosáhli.
<P>
Nejde jenom o brazilské hovězí. Jde o širší zásadu, že naši spotřebitelé, voliči a zemědělci požadují, aby dovoz z těch zemí, které chtějí přivážet své výrobky k nám, splňoval naše normy - rozuměj všechny naše normy.
<P>
Takže mě znepokojuje, že přijímáte skutečnost, že Brazílie má nižší normy vysledovatelnosti než my, protože nehrozí takové riziko choroby pro území Evropské unie. Naši spotřebitelé očekávají, že pro všechno, co se dostává do Evropské unie, platí stejné normy. Chápu vás, když mluvíte o přísné kontrole chorob, ale my zde hovoříme o rovnosti spravedlnosti. Naši spotřebitelé požadují - a také naši zemědělci, a abych byl upřímný, i my -, abychom měli naprosto stejné normy vysledovatelnosti v Brazílii i ve všech třetích zemích. Protože vrátí-li PVÚ zprávu, která říká, že 50 % kontrol selhalo nebo s nimi byly problémy, je to jako hodit kus masa smečce hladových vlků, čehož jste ostatně dnes večer svědky. Můžete nás ujistit: kdy bude další zpráva PVÚ a budete ji opravdu brát vážně a dáte zákaz zemím, které nesplní naše normy?
<SPEAKER ID="472" NAME="James Nicholson">
jménem skupiny ECR. - Paní předsedající, tím prvním, co bych zde dnes chtěl objasnit, je, že nejde jen o dovoz ze třetích zemí. Jde o to, že se brazilské hovězí dostává do Evropy. A o to jde.
<P>
Rmoutí mě, že tu dnes stojím, aniž bychom měli usnesení. Nevím proč, ale chápu, že některé z velkých skupin v tomto Parlamentu nebyly připraveny vzdorovat brazilskému velvyslanci, který minulý týden loboval v Bruselu. To platí pro skupinu sociálních demokratů a liberály nechám, aby odpověděli sami za sebe, protože chápu, že na Konferenci předsedů neprotestovali a umožnili nám mít usnesení.
<P>
Chci to zcela objasnit. U mě brazilský velvyslanec neloboval. Možná si myslel, že mu nestojím za návštěvu, nevím. Nebo si možná myslel, že jsem příliš tvrdý ořech na rozlousknutí, protože - a chci to tu dnes dát zcela jasně najevo - musím vám říci, paní komisařko, že v budoucnosti už vy v Komisi nebudete svazovat evropským farmářům ruce za zády normami o mase, které splňují každý den v týdnu, a pak sem chodit a poučovat nás o WTO a o všem ostatním.
<P>
Musím vám říci, paní komisařko, že my tu budeme dalších pět let. Nevím, jak dlouho tu budete vy, ale vy nebo kdokoli jiný, kdo přijde na vaše místo, nás budete muset ve všech ohledech uspokojit, pokud o jde o to, že maso dovážené do Evropy musí splňovat stejné normy jako maso, které vyrobíme my. Už se nespokojíme s náhražkami. Už nás nebudete ničit. Doufám, že to vyřídíte svým úředníkům, protože od nás se nedá čekat, že se s tím jménem našich evropských výrobců spokojíme.
<SPEAKER ID="473" NAME="John Bufton">
jménem skupiny EFD. - Paní předsedající, i já bych chtěl vyjádřit vážné obavy o bezpečnost a vhodnost dovozu brazilského hovězího. Maso, které nepodléhá dozoru, se dováží tisíce mil na úkor našich zemědělců. Toto maso s sebou přináší riziko nákazy kulhavkou a slintavkou, jak jsme dnes slyšeli.
<P>
Nedostatek přísných regulací v Brazílii také znamená, že vývozci mají nespravedlivou konkurenční výhodu nad evropskými zemědělci. Míra pokrytectví v záležitosti dovážení cizího hovězího je ještě patrnější v kontextu diskuzí o změnách klimatu. Zatímco slýcháme, že se musíme zavázat k ambiciózní agendě o změnách klimatu, EU zavírá oči nad skutečností, že brazilské vývozní odvětví je zodpovědné za 80 % odlesňování amazonského deštného pralesa.
<P>
Před zákazem z roku 2007 dováželo hovězí do EU 30 000 brazilských provozoven. Dnes je povoleno 12 % z tohoto dovozu, ale čím dál více provozoven získává denně povolení k vývozu do EU. Je to kolem 100 farem za měsíc.
<P>
Na začátku tohoto problému ohlásil Potravinářský a veterinární úřad značné problémy s udělováním certifikátů a vysledovatelností dobytka v Brazílii. Panují vážné obavy o neidentifikovaný dobytek na jatkách. Rovněž se obecně soudí, že mnoho inspektorů má silné vazby s farmami, kterým se uděluje povolení vyvážet hovězí, nebo tyto farmy dokonce vlastní.
<P>
Evropští zemědělci musejí dodržovat pravidla zavedená kvůli bezpečnosti spotřebitelů. Skutečnost, že jejich zahraniční protějšky nepracují podle stejných nařízení, dává zámořským dovozcům nespravedlivou konkurenční výhodu. Odvětví hovězího masa ve Spojeném království čelí skutečným problémům, které způsobují výrobci ze zemí mimo EU, kteří mohou vyvážet maso za mnohem nižší ceny.
<P>
Někteří z největších světových prodejců, jako je Carrefour nebo Wal-Mart, už zakázali brazilské hovězí kvůli tomu, že odvětví, které ho vyrábí, je zodpovědné za odlesňování. Každý rok se v Amazonském pralese vykácí plocha o velikosti Belgie kvůli odvětví vývozu hovězího. Odhaduje se, že chov dobytka je zodpovědný za 80 % ilegálního odlesňování.
<P>
Udivuje mě, že pro britské a evropské zemědělce platí jiný soubor pravidel než pro zemědělce v Brazílii. Jaký zemědělský průmysl vlastně EU a Komise podporují?
<P>
(Řečník souhlasil s položením otázky "postupem modré karty" podle pravidla 149(8)).
<SPEAKER ID="474" NAME="Alyn Smith" AFFILIATION="Verts/ALE">
Paní předsedající, uvítal bych mnoho z toho, co řekl pan Bufton, ale polemizoval a nesouhlasil bych s jednou z jeho formulací. Řekl, že do EU se dováží maso, které nepodléhá dozoru. Řekl jste to, pane Buftone, na začátku svého projevu. Vzhledem k 15minutovému projevu, který předtím pronesla paní komisařka, uznal byste, že toto očividně není ten případ, že vaše, řekněme, nadsázka tento případ podrývá v závažné rozpravě, kterou zde dnes vedeme o velice technickém úseku právních předpisů a nařízení, a že tomuto případu vůbec nepomáháte, a naopak mu stojíte v cestě?
<SPEAKER ID="475" NAME="John Bufton" AFFILIATION="EFD">
Paní předsedající, na tohle odpovím. Pokud se podíváme na to, co se děje s masem, které přichází do země z Brazílie a podobných zemí, ve kterých, jak víme, s ním jsou problémy, pak zjevně nepodléhá dozoru. Je to velmi prosté. To je celý problém: je to docela jasné. Takže uznávám, že vaše poznámka byla důležitá, ale říkám vám, že z těchto zemí k nám proudí maso nepodléhající dozoru.
<P>
Proč proboha máme takovou situaci nyní, v Evropské unii? Dováží se k nám maso - dnes jsme slyšeli, jak se na těchto místech kontroluje, na jatkách a tak podobně, a hned na začátku jsem se zmínil, že Potravinářský a veterinární úřad tyto problémy ohlásil. To je jednoznačně tento případ. V tomto jsme na stejné straně.
<SPEAKER ID="476" NAME="Diane Dodds" AFFILIATION="NI">
Paní předsedající, děkuji paní komisařce za dlouhé a obsáhlé prohlášení. Jako mnoho mých kolegů v této sněmovně jsem, paní komisařko, trochu zmatená vaším smířením se s tím, že co se týče dovozu masa ze zemí třetího světa, nemůžeme nic dělat.
<P>
V první části svého prohlášení jste řekla, že stejně jako třetí země nemohou ukládat normy EU, tak ani EU nemůže ukládat normy ostatním zemím. Spoustě našich zemědělců by takové stanovisko připadlo nespravedlivé a já bych tu dnes zdvořile chtěla navrhnout, že ano, můžeme ukládat normy, a to dokud nezískáme jistotu. A dokud nezískáme potravinářské a veterinární zprávy, v nichž bude řečeno, že panuje soulad s nařízeními, jež jsme prozkoumali, neměli bychom z těchto zemí dovážet hovězí.
<P>
Mnoho našich zemědělců trpí pod obrovskou zátěží výroby a pociťuje nespravedlnost a já jsem toho názoru, že dnes v této sněmovně je slyšet vztek, který mnohé ovládá ve spojitosti s tímto tématem.
<SPEAKER ID="477" NAME="Mairead McGuinness" AFFILIATION="PPE">
Paní předsedající, jako jedna ze spoluautorek této otázky bych chtěla podpořit prosbu Jima Nicholsona, v níž lituje, že zrovna socialisté, kteří nyní populisticky roní krokodýlí slzy, odmítli podpořit usnesení o této důležité otázce. Někdy se zde pozdě večer rozzlobíme, ale někdy pro to máme důvod.
<P>
Paní komisařko, děkuji vám za velmi dlouhou a detailní prezentaci, vážím si jí, ale přehlédla jste to nejpodstatnější. Budu stručná. Byli jste nuceni jednat jen kvůli tlaku ze strany Irish Farmers' Association a krokům, které podnikla, což ohlásilIrish Farmers' Journal a bylo to tematizováno touto sněmovnou. Politický tlak vás přivedl k rozumu.
<P>
Pozorně jsem poslouchala váš projev, dělala jsem si poznámky a znovu si je pročtu. Ráda bych však, abyste uznala, že jste byli donuceni jednat. Upozornila bych vás na vaše vlastní čísla: je zarážející, že v roce 2007 bylo 10 000 farem způsobilých k vývozu, kdežto dnes je jich jen 1 700. Máme z toho vyrozumět, že ty zbylé vůbec neměly vyvážet? Ohledně tohoto dovážení klademe závažné otázky a klademe je oprávněně.
<P>
Zbývá mi už málo času, takže ho využiji ke dvěma připomínkám. Nevěřím, že se současná Komise dokáže s tímto problémem adekvátně a zodpovědněvypořádat. Každopádně hodlám příštímu kolegiu komisařů - jak předsedovi, tak i členům - oznámit, že se já i ostatní poslanci budeme této záležitost věnovat až do samého konce, protože my musíme přesvědčit a přemluvit naše výrobce, aby splňovali vysoké normy. Včas se vzbouří, když uvidí, že jsou tyto normy znehodnocovány dovozem ze třetích zemí.
<P>
Možná si neuvědomujete, jak to tady vře, ale věřte mi, že vře. Této otázce budeme čelit i u dovozu obilovin, až budeme mít přísnější nařízením o pesticidech v Evropě, a budeme jí čelit u nařízení o dobrých životních podmínkách zvířat, až za pár let zakážeme klecový chov a dovoz sušených vajec z malých klecí.
<P>
Buďte si jista, paní komisařko, že může být pozdě, ale my bdíme a příští Komise by si raději měla dávat pozor.
<SPEAKER ID="478" NAME="Marc Tarabella" AFFILIATION="S&amp;D">
(FR) Paní předsedající, paní komisařko, v čem se hovězí evropské liší od dováženého? Není to nezbytně chuť ani cena, jsou to především zdravotní normy, které platí v Evropské unii, což nemusí platit o všech třetích zemích, které vyvážejí maso.
<P>
Například, co se týče výroby brazilského hovězího, ve zprávě, kterou předložila Irish Farmers Association Bruselu v roce 2007, je konkrétní zmínka o veterinárních a zdravotních nedostatcích. Testy, které provedl Belgický vědecký ústav veřejného zdraví, rovněž odhalily, že bakteriologické vlastnosti argentinského hovězího nejsou tak dobré jako u domácího masa, například, když se hovězí dostane na naše talíře. To není nijak překvapivé, uvážíme-li, že trvá zhruba dva měsíce, než argentinské hovězí dorazí do Evropy. Spotřební cyklus je např. v Belgii mnohem kratší, jelikož produkce se obvykle spotřebuje v měsíci porážky.
<P>
Proto musejí zdravotní normy vyžadované Evropskou unií dodržovat nejen evropské země, je totiž stejně důležité, aby je dodržovaly i třetí země dovážející maso do Evropy. Jestliže se to neděje, znamená to, že Evropská komise, která považuje zakazování za předčasné a neoprávněné, nedostála své zodpovědnosti hájit zájmy spotřebitelů a trestá evropské výrobce.
<P>
A konečně, země, které zakázaly dovoz brazilského hovězího, jako jsou Spojené státy, Chile nebo Japonsko, dávají Evropě příklad, protože pro nás je zásadním požadavkem kvalita. Jednejme tedy podle toho, abychom chránili naše výrobce, kteří za tuto kvalitu ručí.
<SPEAKER ID="479" NAME="Marian Harkin" AFFILIATION="ALDE">
Paní předsedající, paní komisařka řekla, že nemůžeme vyžadovat tytéž normy, ale musíme zajistit, aby měly ekvivalentní účinek. Mluvila o vysledovatelnosti od farmy až po stůl v EU, ale také nám řekla, že ve třetích zemích je mnohem omezenější rozsah vysledovatelnosti. Jestliže je rozsah mnohem omezenější - a to jsou slova paní komisařky -, jak mohou mít ekvivalentní účinek?
<P>
Ale mně jde o nedávnou zprávu PVÚ o dovozech hovězího z Brazílie. Mým problémem je, že jak Komise, tak i PVÚ neustále zlehčují dopad svých zjištění a bagatelizují jakékoli nepříznivé informace. Ano, byly schváleny dodatečné požadavky, ale jak řekla paní McGuinnessová, k tomu došlo až po dlouhodobém tlaku ze strany výboru pro zemědělství a organizace irských zemědělců.
<P>
Já jsem většinu života učila matematiku, a kdybych svým studentům dala vyřešit 12 příkladů - tolik, kolikrát paní komisařka navštívila brazilské provozovny - a oni by jich spočítali jen 6, neohodnotila bych jejich test jako "uspokojivý". Kdyby tři z nich měly menší a tři z nich velké problémy, nepovažovala bych to za dobrý výsledek, obzvláště, kdybych jim roky pomáhala, aby si své známky vylepšili.
<P>
Zemědělci v EU chtějí spravedlivý a také volný obchod a spotřebitelé v EU si zaslouží jistotu. Komise EU a PVÚ mají povinnost zajistit obojí. Rozhodně bych jim za práci, kterou odvedli, nedala jedničku.
<SPEAKER ID="480" NAME="Richard Ashworth" AFFILIATION="ECR">
Paní předsedající, potěšilo mě, že paní komisařka je odhodlána udržet potravinové normy v EU, ale jsou zde dvě věci, které bych jí chtěl vyčíst.
<P>
Zaprvé, paní komisařko, hovořila jste o plakátech na letištích. Musím vám říci, že jsem nikdy neviděl žádná varování ani kontroly ohledně dovážených potravin na letištích v EU. Doporučuji vám, abyste tuto záležitost znovu prošetřila, protože to není tak rozšířená praxe, jak si myslíte.
<P>
Zadruhé, váš argument ohledně brazilského hovězího mě nepřesvědčil. Já sám jsem tam byl, viděl, jak to na místě vypadá, a v tomto ohledu podporuji své předřečníky.
<P>
Zemědělci v EU se řídí nejpřísnějšími normami na světě, a to je dobře. Tyto normy však přinášejí náklady, které nemůžeme přenášet na naše spotřebitele. Je proto hrubě nespravedlivé vystavovat evropské výrobce a spotřebitele výrobkům, které zkrátka nesplňují tytéž normy, jejichž splnění se čeká od nás.
<P>
Zkušenosti z minulosti ukazují, že nemůžete nechat na obchodních zájmech, aby vyřešily tento problém. Musíte mít spolehlivou evropskou potravinářskou politiku. To není protekcionismus - to má jen společná zemědělská politika dělat přesně to, k čemu byla určena, to jest dodávat potraviny zaručené kvantity i kvality. Ony dvě poznámky, které jsem učinil, ukazují, že v tom hrubě selhává.
<SPEAKER ID="481" NAME="Albert Deß" AFFILIATION="PPE">
(DE) Paní předsedající, paní komisařko, jsem vděčný paní Herranz Garcíové, že dnes nadnesla toto téma v Parlamentu. Tato diskuse je pro potravinovou politiku zásadní. Nemám zájem hanobit Brazílii nebo jiné země. Základní otázka zní: potřebujeme tato přísná opatření pro evropskou zemědělskou výrobu v zájmu bezpečnosti spotřebitelů? Je-li odpověď "ano", znamená to, že ochrana spotřebitelů je pokládána za souvislý celek. Jsou-li tato opatření třeba, pak se na dovoz musí vztahovat tatáž pravidla jako na naše zemědělce. Komise nesmí povolit dovoz ze zemí, které nesplňují tyto požadavky. Evropské chovatele dobytka nelze trestat, když jedna z jejich krav nemá ušní značku, a zároveň povolit dovoz ze stád dobytka, který nemá ušní značku ani jednu. To je nepřijatelné. Je-li vysledovatelnost tak důležitá pro ochranu spotřebitelů, musí se vztahovat i na dovoz. Nebudeme-li to moci zajistit, je nespravedlivé vyžadovat to od našich zemědělců.
<P>
Mám dojem, že ti členové Komise, kteří mají na starost dovoz, mají dvojí metr. Nemám zájem rozdělovat Evropu, jak už jsme o tom debatovali. Rád bych viděl spravedlivou soutěž pro naše evropské zemědělce, abychom mohli i nadále zajišťovat dodávky potravin pro půl miliardy lidí. V jednom vás mohu ujistit, paní komisařko, a můžete to vyřídit svému předchůdci, Parlament se tímto choulostivým tématem bude zabývat dál. Nepřestaneme, dokud nebudou stanoveny rovné podmínky hospodářské soutěže. Máme dobré argumenty a můžeme je říkat opakovaně, abychom zajistili bezpečnost potravin v Evropě.
<SPEAKER ID="482" NAME="Ricardo Cortés Lastra" AFFILIATION="S&amp;D">
(ES) Paní předsedající, paní komisařko, kolegové poslanci, Evropská komise musí i nadále monitorovat, zda jsou dovozy ze třetích zemí v souladu s evropskými normami, jelikož z toho máme prospěch všichni. Mají z toho prospěch naši zemědělci a chovatelé, kteří tvrdě pracují, aby splnili evropské normy, mají z toho prospěch naši spotřebitelé, kteří požadují rostoucí množství vysoce kvalitních zemědělských výrobků a dobytek, který splňuje pravidla pro ochranu rostlin, dobré životní podmínky zvířat a vysledovatelnosti, a mají z toho prospěch i třetí země, které chtějí vyvážet své výrobky do Evropské unie.
<P>
Nakonec bych chtěl připomenout, že tento problém nemá jen jedno odvětví nebo jedna země. Otázka konkurenceschopnosti evropského zemědělství je složitá a vyžaduje zevrubnou rozpravu.
<SPEAKER ID="483" NAME="Julie Girling" AFFILIATION="ECR">
Paní předsedající, v mém regionu, jihozápadní Anglii, se šťastně doplňuje klima s krajinou, takže jsou zde dobré pastviny a vynikající hovězí. Britští zemědělci patří k nejzdatnějším v Evropě a po trpké zkušenosti pracují podle nejvyšších norem dobrých životních podmínek zvířat a vysledovatelnosti. Všechny tyto okolnosti, spolu s rostoucí světovou populací a zvýšenou snahou o zajišťování potravin, by jim měly dávat důvod k naprosté spokojenosti.
<P>
Nic není dále od pravdy. Jsou vystaveni útokům z mnoha stran. Už tento týden přijme Parlament vegetariánskou lobby, čímž dá najevo názor, že ti, kdo jedí maso, a tudíž i farmáři, jsou klimatičtí zločinci. A přesto EU nedokáže nekompromisně jednat se zeměmi, které kácejí deštné pralesy, aby mohly chovat dobytek. Jak v tom může spotřebitel vidět nějakou logiku?
<P>
Chovatelé skotu nežádají žádné zvláštní výsady - pouze rovné podmínky. Je zásadně důležité, abychom je podpořili, nikoli protekcionismem, ale tím, že zajistíme, aby se veškerý dovoz do EU vyrovnal jejich přísným normám. Naléhavě vás žádám, paní komisařko, napravte se, narovnejte se, znovu si přečtěte svou zprávu PVÚ a jednejte.
<SPEAKER ID="484" NAME="Giovanni La Via" AFFILIATION="PPE">
(IT) Paní předsedající, paní komisařko, dámy a pánové, jsem toho názoru, že téma, o němž dnes večer diskutujeme, je jen zlomkem daleko většího problému. Téma spravedlnosti mezi přístupem k dovozu a podmínkami kladenými na naše výrobce nezahrnuje jen maso a dovoz masa, ale ovlivňuje i mnoho dalších výrobních odvětví.
<P>
Jak dobře víte, Evropa je čistým dovozcem masa. Náš světadíl, Evropa, vyrobí jen 60 % naší poptávky. Což znamená, že jsme nuceni dovážet. Přesto chceme zajistit dobré spotřební podmínky a zdraví svých spotřebitelů. Doufám, že jsme museli slyšet naposledy to, co dnes, to jest, že není možné uvalovat podobné podmínky na dovoz, protože to rozhodně není cesta, kterou bychom se měli ubírat.
<P>
Ačkoli máme podmínky pro vysledovatelnost výrobků, které ve vnitrostátním měřítku pomáhají zvyšovat normy pro dobro našich spotřebitelů, jsem toho názoru, že je důležité udržovat tyto normy jak vnitrostátně pro naše výrobce, tak i pro dovoz ze zahraničí.
<SPEAKER ID="485" NAME="Esther de Lange" AFFILIATION="PPE">
(NL) Paní komisařko, jako poslední na oficiálním seznamu řečníků se pokusím tuto rozpravu shrnout. Myslím, že to mohu udělat třeba tak, že ocituji jedno nizozemské přísloví: "Všichni mniši v jednom řádu mají nosit stejný šat". Omlouvám se všem, že ho musíte luštit v takto pozdní hodinu, ale i když v Nizozemsku už skoro žádní mniši nejsou, toto přísloví stále používáme, když chceme říci, že musíte uplatňovat stejné normy v odpovídajících situacích. Proto by jakékoli požadavky kladené na výrobce v EU měly uplatňovat i na výrobce ze třetích zemí, kteří chtějí vstoupit na náš trh. Jinak zkrátka znemožníte našim zemědělcům konkurovat.
<P>
To se vztahuje na identifikaci a registraci dobytku a opatření na prevenci chorob zvířat v Brazílii. Měla by se však uplatňovat i na chlorované kuřecí dovážené ze Spojených států a hovězí růstové hormony v mléku. A na klonovaná zvířata a tak dále, paní komisařko. Jak tak poslouchám své kolegy poslance a poslankyně, získávám dojem, že právě podle tohoto bude Parlament posuzovat novou Komisi - jestli uplatňuje stejné normy v odpovídajících situacích. A nebude ji podle toho posuzovat jako my teď, za pět let, ale dostatečně dlouho dopředu předtím, než se nová Komise ujme úřadu.
<P>
Paní komisařko, i vy jste hovořila o slintavce a kulhavce. Souhlasím s vámi, že musíme skutečně udělat několik kroků kupředu. Například byla větší důležitost při boji s touto chorobou přisouzena očkování. Díky Bohu, protože jen v mé zemi muselo být utraceno 285 zvířat v důsledku 26 výskytů slintavky a kulhavky. Tak či tak, paní komisařko, další Komise bude posuzována i podle toho, zda jsme dokázali uvést na trh výrobky vzešlé z těchto očkovaných zvířat v Evropské unii.
<SPEAKER ID="486" NAME="Peter Jahr" AFFILIATION="PPE">
(DE) Paní předsedající, dámy a pánové, parlamentní experti na zemědělství mají dost prostý požadavek. Nechtějí nic víc a nic míň než stejné podmínky výroby jak doma, tj. v Evropské unii, tak i pro dovoz.
<P>
Se zájmem jsem poslouchal paní Vassiliouovou deset minut nám vysvětlovat, že to v podstatě není možné. Mohla odpovědět stručněji. Mohla zkrátka říct: "Ano, Parlament má pravdu a já to zavedu a budu v budoucnu zohledňovat." To, o co má skupina a nyní i Parlament žádá, nemá co dělat s omezeními obchodu. Naopak je to klíčový požadavek pro spravedlivý světový obchod a pro vzájemnou výměnu zboží. Chceme spravedlivá pravidla v tržním hospodářství v rámci EU a v zahraničí, nic víc a nic míň. Budeme k tomu vyzývat Komisi nyní i v budoucnosti. Tím si můžete být jistá.
<SPEAKER ID="487" NAME="Graham Watson" AFFILIATION="ALDE">
Paní předsedající, rozprava, která předcházela této, bylo o hladu. Tyto dvě rozpravy spolu souvisí. Je správné, že paní komisařka dělá, co je v jejích silách, aby zajistila ochranu spotřebitelů v Evropě, a je také správné, že ji kolegové poslanci volají k zodpovědnosti a vyžadují ty nejpřísnější normy.
<P>
Ale hovězí je tržní plodina. Vyrábí se tak levně, jak jen to různé země umějí. Vyprodukovat jedno kilo hovězího však bohužel stojí stokrát víc než vypěstovat kilo sóji.
<P>
Máme-li obavy o ochranu spotřebitelů po celém světě, musíme udělat dvě věci. Zaprvé pomoci třetím zemím vyvinout takové formy systémů vysledovatelnosti, jaké potřebují, a zadruhé řídit se radou mého kolegy Chrise Daviese z poslední rozpravy a pobídnout všechny naše občany, aby přestali jíst maso.
<SPEAKER ID="488" NAME="Elisabeth Köstinger" AFFILIATION="PPE">
(DE) Paní předsedající, naši občané mají vysoká očekávání, co se týče bezpečnosti a kvality svých potrain. Týká se to nejen zdraví zvířat a bezpečnosti potravin, ale i ekologických norem, výroby a dobrých životních podmínek zvířat. Vysledovatelnost a související průhlednost toho, jak se potraviny dostanou od výrobce až ke spotřebiteli, zaručuje pouze Evropa. Je v zájmu nás všech, abychom zajistili, že naši spotřebitelé jsou chráněni a že jsou evropské zemědělské výrobky, a tudíž i zemědělství samo, konkurenceschopné. Z toho důvodu si myslím, že je nutností a jednou ze zodpovědností nás, členů Evropského parlamentu, abychom tuto rozpravu urychlili a zajistili, že bude související politický rámec uveden do praxe.
<SPEAKER ID="489" NAME="Rareş-Lucian Niculescu" AFFILIATION="PPE">
(RO) Paní předsedající, paní komisařko, jak jste si velmi dobře vědomi, Rumunsko nesmí prodávat vepřové maso a výrobky z vepřového na evropském trhu, za což na oplátku dostaneme od příštího roku právo vepřové dovážet z ostatních členských států a následně ho zpracované vyvážet.
<P>
Mimo to máme nanejvýš jeden rok na to, abychom zavedli jasná, přísná a nákladná jateční pravidla. Jsem přesvědčen, že rumunské chovatele prasat by nesmírně potěšilo, kdyby byla tato pravidla nahrazena systémem povrchních a selektivních kontrol nebo vylepením několika plakátů na letištích. Pochopitelně žertuji, ale pravidla, mají-li být zavedena, musejí být stejná a povinná pro všechny.
<SPEAKER ID="490" NAME="Michel Dantin" AFFILIATION="PPE">
(FR) Paní předsedající, paní komisařko, děkuji vám za vaše prohlášení, které podle mého názoru reflektuje pozoruhodnou práci, kterou jste během svého mandátu odvedla. Evropa si zvolila jistý potravinový model, aby chránila svou populaci. Naši spoluobčané jsou ochotni platit 100 eur ročně na hlavu, jestliže jim zaručíme kvalitu jejich potravin.
<P>
Nedávno jsme se ve výboru dozvěděli o zprávě Potravinového a veterinárního úřadu. Musím vám říci, že coby nový poslanec jsem byl hluboce zneklidněn, když jsem viděl trápení vašich zaměstnanců, kteří očividně neuměli nebo nechtěli odpovídat na naše dotazy.
<P>
Paní komisařko, měli bychom se stydět za to, že máme přísná pravidla na ochranu našich spotřebitelů? Měli bychom se stydět, že je zavádíme pro ty, kdo chtějí dodávat potraviny našim spotřebitelům? Stydíme se my, když přijde na prodávání letadel nebo automobilů a tytéž země nutí nás, abychom založili tu či onu továrnu nebo splnili tu či onu podmínku?
<P>
Podmínky pro přístup na náš trh jsou důležité, protože ovlivňují potraviny a zdraví našich občanů. Nemáme se za co stydět.
<SPEAKER ID="491" NAME="Czesław Adam Siekierski" AFFILIATION="PPE">
(PL) Paní předsedající, chceme vyvážet, ale musíme i dovážet. Obchod urychluje vývoj, přináší výhody stranám podílejícím se na výměně, ale je nezbytné zde ukládat jisté požadavky ohledně kvality a plnění vhodných norem - to je zřejmé a jsem si jist, že se na tom shodneme. Evropa má různé formy kontrol a auditů, aby ochránila trh před přílivem potravin, které nesplňují evropské normy nebo by mohly ohrozit naši zdravotní bezpečnost. Z toho, co paní komisařka řekla, vyplývá, že nemůžeme očekávat stejné kontrolní postupy, jaké uplatňujeme na své výrobce - rozumí tomu správně? Co to znamená, když jste jasně naznačila, že stejný má být pouze učinek těchto opatření? Mohu-li použít přirovnání, rád bych se zeptal, zda například Rusko nebo jiná země může na dovoz zboží z EU ukládat požadavky, které my ukládat nemůžeme např. na maso dovážené z Brazílie? Jsou zde důležité jen účinky, jako v případě dovozu z Brazílie?
<SPEAKER ID="492" NAME="Androulla Vassiliou">
členka Komise - Paní předsedající, ráda bych váženým poslancům připomněla, že jsem neřekla, že nemůžeme zavádět pravidla pro třetí země. Je mi líto, že jsem ani v 10 či 15minutové prezentaci nedokázala vysvětlit pravidla, která zavádíme pro dovoz ze třetích zemí.
<P>
Musím vám připomenout, že stejně jako dovážíme maso ze třetích zemí - a z Brazílie nyní dovážíme jen 5 % naší poptávky hovězího v Evropské unii - rovněž do třetích ve velkém vyvážíme: do Ruska i jinam. V současnosti činí náš vývoz do Ruska až 1 miliardu eur ročně - hlavně z Irska. Snažíme se přesvědčit Rusko, že nemůžeme přijmout stejná pravidla, jaká se uplatňují u nich. Existují pravidla mezinárodního obchodu a my uplatňujeme odpovídající, ale nikoli totožná pravidla, zdají-li se nám dostatečně přísná, aby ochránila naše spotřebitele.
<P>
Tohle my děláme. Důvodem, proč jsme zavedli bezpečnostní pravidla v případě Brazílie, je právě to, že mise PVÚ poukázaly na určité nesrovnalosti. Zavedli jsme velmi přísná pravidla. Ta čísla jsem vám ukázala.
<P>
Co se týče poslední mise do Brazílie, zde skutečně nastaly problémy, ale vyzývám vás, abyste si prohlédli zprávy ze všech našich misí do kteréhokoli členského státu a srovnávali. I v členských státech tam najdete velice závažná pochybení, k jejichž nápravě jsme členské státy a jejich úřady vyzvali. K tomu jsme vyzvali i Brazílii.
<P>
V Brazílii se objevily problémy. V jednom státě, kde se ve třech podnicích prokázala závažná pochybení, podnikly brazilské úřady opravné kroky, aby příslušné podniky odstranily ze seznamu a přeškolily auditory, kteří byly za příslušné audity zodpovědní.
<P>
Problémy se objevily i u dalších tří podniků, hlavně ohledně prodlev při ohlašování přesunu zvířat nebo soudržnosti dat v databázi. Tyto problémy byly týmem PVÚ označeny jako menší. Brazilské úřady se však zavázaly revidovat databázi, aby odstranily nesprávné údaje.
<P>
Mise PVÚ mají takové věci na paměti. Vědí, že najdou vady. Naší povinností je napravit pochybení, která objevíme - ať už v členských státech nebo ve třetích zemích -, protože jsme tím povinováni svým spotřebitelům. Chci vás ujistit, že i nadále budeme vysílat mise do Brazílie i ostatních třetích zemí, abychom zajistili, že případná pochybení budou napravena. Rovněž vás chci ujistit, že s našimi zemědělci a výrobci hrajeme tváří v tvář třetím zemím spravedlivou hru.
<P>
Padla zde zmínka o Rumunsku, které mělo, stejně jako v minulosti Bulharsko a mnoho dalších členských států, problémy s klasickým morem prasat. O Rumunsku a Bulharsku jsme toho slyšeli hodně. Musím vás vyzvat, abyste se zeptali svých vlastních vlád, jakou pomoc jsme nabídli, abychom tento problém vyřešili. Jsem si jistá, že Rumunsko bude moci ve velmi blízké budoucnosti vyvážet maso právě díky pomoci, kterou jsme jemu a Bulharsku nabídli, abychom jim pomohli zbavit se klasického moru prasat.
<P>
Nakonec vás chci ujistit, že máme primární zodpovědnost vůči evropských spotřebitelům a že chceme řádné a spravedlivé jednání pro všechny. Rovněž si můžete být jisti, že naše mise PVÚ do třetích zemí budou nekompromisní. Budeme i nadále ostražití, a dojde-li k potížím, pokusíme se je odstranit. I nadále budeme pozorní a přísní. Budou-li nebo nebudou další farmy přidány na seznam, závisí zcela na brazilských úřadech a na tom, budou-li připraveny vynaložit prostředky potřebné k tomu, aby jejich farmy splňovaly naše normy a mohly vyvážet. Neudělají-li to, vyvážet nebudou.
<SPEAKER ID="493" NAME="Předsedající">
Rozprava je skončena.
<P>
Písemná prohlášení (Článek 149)
<SPEAKER ID="976" NAME="Béla Glattfelder  " AFFILIATION="PPE">
písemně. - (HU) Nařízení Evropské unie o bezpečnosti potravin jsou nejpřísnější a nejlepší na světě. Dosáhnout souladu s nimi však pro evropské zemědělce přináší značné další náklady. Evropské výrobky nemohou být znevýhodňovány oproti výrobkům ze třetích zemí jen proto, že druhé zmíněné byly vyrobeny podle mírnějších nařízeních o potravinovém průmyslu. Zdraví evropských spotřebitelů nesmí být ohrožováno výrobky, které nemají dostatečnou kvalitu a nejsou bezpečné. Masné výrobky mohou přinášet širokou škálu zdravotních rizik, nejsou-li vyráběny v patřičných podmínkách. Z tohoto důvodu musí Evropská komise a členské státy zajistit, aby pro masné výrobky z EU a pro výrobky ze třetích zemí platily stejné podmínky.
<SPEAKER ID="975" NAME="Wojciech Michał Olejniczak  " LANGUAGE="PL">
Dámy a pánové, Evropská komise v poslední době zaznamenala značný vzestup dovozu hovězího ze třetích zemí, konkrétně z Argentiny, Brazílie a Uruguaje. Aby se jakékoli výrobky včetně hovězího mohly dovážet do EU, musejí splňovat přísné normy Společenství, které byly Evropskou komisí nedávno ještě zpřísněny. Výrobky pocházející ze třetích zemí však tyto potravinové normy velmi často nesplňují. Navzdory tomu jsou díky svým cenám na trhu konkurenceschopné. Proto je také nyní klíčové, abychom podpořili naše zemědělce a prosazovali evropské výrobky, které splňují přísné normy a jsou zdravé a bezpečné. Téma, o kterém debatujeme, má další aspekt. Měli bychom učinit závěry z kritické situace na trhu s mléčnými výrobky. Možná že dnes, kdy se v mnoha členských státech nedokážeme vypořádat s nadprodukcí mléka, by stálo za to popřemýšlet o tom, jak reorganizovat výrobu hovězího. Děkuji za pozornost.
