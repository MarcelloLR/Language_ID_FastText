<CHAPTER ID="016">
Prohlášení předsednictví
<SPEAKER ID="359" NAME="Předseda">
Jsme hluboce zarmouceni zprávami o zavraždění finského mezinárodního pozorovatele dodržování lidských práv Jyriho Antera Jaakoly v Mexiku. On a mexická aktivistka Betty Cariño Trujilloová, která jej v tu chvíli doprovázela, byli zavražděni během mise, jež měla zmapovat dohlížení na dodržování lidských práv v Mexiku. Jménem Evropského parlamentu bych rád vyjádřil nejhlubší soustrast rodinám obětí. Jak zde vidíme, svět, v němž žijeme, stále vyžaduje oběti, jak jsou tyto.
<P>
Jsem si jist, že víte o tom, že jsem byl minulý týden na oficiální návštěvě v USA. Oficiálně jsem otevřel nový styčný úřad Parlamentu s Kongresem Spojených států ve Washingtonu. Také jsem se zúčastnil mnoha důležitých rozhovorů, které by měly přispět k užší spolupráci mezi Evropskou unií a Spojenými státy především v hospodářské oblasti. Hovořili jsme také o strategickém partnerství a o změnách, které se uskutečnily v Evropské unii poté, co Lisabonská smlouva vstoupila v platnost. Očekáváme, že spolupráce se Spojenými státy bude probíhat za rovných podmínek.
<P>
Tuto neděli, 9. května, slavíme 60. výročí Schumannova prohlášení. Na oslavu této události otevře Evropský parlament své brány všem, kteří budou mít zájem, v sobotu 8. května v Bruselu a v neděli ve Štrasburku. Oslavy připomenutí této události proběhnou také v Lucemburku. Ve Štrasburku se kromě ostatních hostů dočkáme i návštěvy jednoho z místopředsedů Komise a ministrů pro evropské záležitosti z Francie a Německa. Já tam budu také a rád bych, abyste i vy všichni do Štrasburku tuto neděli, tedy za čtyři dny, dorazili.
