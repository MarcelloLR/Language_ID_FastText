<CHAPTER ID="019">
Jednominutové projevy k důležitým politickým otázkám
<SPEAKER ID="045" NAME="Předsedající">
Nyní přikročíme k projevům, které nesmí trvat déle než minutu. Mám zde velmi dlouhý seznam přihlášených. Ukazuje to na velký zájem o účast, což je této sněmovně ke cti. Nebude však možné dát slovo všem, kteří chtějí vystoupit, neboť sto žádostí by zabralo hodinu a půl a my máme k dispozici jen 30 minut.
<SPEAKER ID="046" NAME="Seán Kelly" AFFILIATION="PPE">
(GA) Pane předsedající, vystupuji dnes na půdě Evropského parlamentu poprvé, a proto bych rád začal ve svém rodném jazyce. Jak víte, kampaň na podporu Lisabonské smlouvy je v Irsku v současnosti v plném proudu a doufáme, že 2. října přinese pozitivní výsledek. Jedna z věcí, která je v tomto kole výrazně rozdílná, jsou záruky, které dala Evropská unie Irsku v otázce daní, interupcí a obrany. Velmi důležité je i nové postavení sportu v Lisabonské smlouvě - jde o otázku, která dosud nebyla řešena.
<P>
Jako někdo, kdo se na různých úrovních sportu celý život věnuje, ať už jako aktivní hráč či v rámci administrativy spojené se sportem, domnívám se, že to, že na základě Lisabonské smlouvy může EU začít brát sport vážně a podporovat jej na národní i mezinárodní úrovni, zahraje na citlivou strunu irské sportovní veřejnosti. Z tohoto i řady dalších zřejmých důvodů, například zdravotních, sociálních i přínosů sportu pro tělesnou kondici, je důležité, aby po přijetí Lisabonské smlouvy byla poskytnuta velká část finančních prostředků...
<P>
(Předsedající řečníka přerušil)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Pane předsedající, domnívám se, že ve srovnání s jinými členskými státy se odvětví zemědělství v Rumunsku, pokud jde o strukturální problémy, poněkud liší. Musím zdůraznit, že by Evropská unie měla využívat svůj politický i hospodářský vliv k tomu, aby zaměřila více pozornosti na řízení finančních prostředků vyčleněných pro zemědělství těch členských států, které se k EU připojily později.
<P>
Ráda bych vyjádřila svůj názor, že podpora udržitelného odvětví zemědělství s přiměřeným rozpočtem po roce 2013 by tento problém vyřešila a nabídla zemědělcům střednědobé a dlouhodobé vyhlídky, spolu s dostatečnými finančními prostředky k tomu, aby rumunské zemědělství mohlo být uvedeno v soulad s evropskými normami a vytvořit šanci pro jednotnou Evropu.
<SPEAKER ID="049" NAME="Sergej Kozlík" AFFILIATION="ALDE">
(SK) Dámy a pánové, Maďarsko a maďarské menšiny neustále otevírají otázku národnostních menšin. Za použití polopravd a často i lží se snaží zmanipulovat evropské veřejné mínění ve svůj prospěch. Jaká je pravda?
<P>
V uplynulých osmdesáti letech byly v Maďarsku s tichým souhlasem Evropy téměř zlikvidovány národnostní menšiny. I počet členů slovenské menšiny se prudce snížil z tří set tisíc na deset tisíc osob. Početnost maďarské menšiny v okolních státech, včetně Slovenska, zůstala zachována.
<P>
Za poslední dva roky bylo v Maďarsku zavražděno šest členů romské menšiny a desítky byly vážně zraněny. Objevují se obavy z útoků proti Židům a na vzestupu jsou i další formy extremismu, které se rozšiřují i za hranice Maďarska. Tuto agresi, kterou v Maďarsku nezvládají, je nutné odsoudit. Evropské orgány by se měly těmito projevy extremismu více zabývat.
<SPEAKER ID="050" NAME="Joăo Ferreira" AFFILIATION="GUE/NGL">
- (PT) Státní převrat, ke kterému došlo 28. června v Hondurasu, hrubým způsobem potupil svobodu politického projevu a nejzákladnější demokratická práva honduraského lidu.
<P>
Od té doby "prozatímní" vláda přijala represivní opatření proti základům hnutí, které v ulicích demonstrovalo, a zavedla režim pozastavení činnosti médií, omezování svobod, persekucí, nezákonného zadržování, únosů a dokonce i vraždění členů organizovaného odporu proti převratu.
<P>
To vše jsme měli možnost vidět při nedávné návštěvě Konfederace Evropské sjednocené levice a Severské zelené levice v Hondurasu a Nikaragui, kde jsme se setkali s legitimním prezidentem země Manuelem Zelayou. Reakce evropských orgánů na tyto události je přinejmenším nejednoznačná. Někteří mlčí, což je skutečně nepřijatelné, jiní na obě strany apelují, aby učinily vše, co je v jejich moci, k co nejrychlejšímu dosažení politického řešení, a k otázkám, které jsou rozdílné, přistupují tak, jako by byly totožné, a nezabývají se tím, na čí straně je vina, jako kdyby zde nebyl demokraticky zvolený prezident na straně jedné a nezákonná vláda, která prezidenta zadržuje a vykázala jej ze země poté, co se protiprávně chopila moci, na straně druhé.
<P>
Nejzákladnější míra respektu k demokracii vyžaduje, aby evropské orgány rozhodně a účinně odsoudily převrat a zavedly na mezinárodní úrovni opatření ke zvýšení tlaku na nezákonnou vládu, která je u moci, včetně izolace této vlády. Nesmějí také uznávat ani podporovat žádné volby, které se budou konat před obnovením demokratické zákonnosti v zemi.
<SPEAKER ID="051" NAME="John Bufton" AFFILIATION="EFD">
Pane předsedající, jako nový poslanec tohoto Parlamentu se domnívám, že jedním z nejvýznamnějších problémů, který musí řešit zemědělci ve Walesu i ostatních částech Spojeného království, je navrhovaná elektronická identifikace ovcí, která začne platit od 1. ledna 2010. Pravdou je, že snímací zařízení, které k tomu má být použito, není přesné. Podle mých informací dosahuje přesnost tohoto zařízení jen 79 %, což zemědělcům v celém Spojeném království způsobí velké problémy.
<P>
Naléhavě Komisi žádám, aby tuto politiku přehodnotila a zavedla ji pouze na dobrovolném základě. Obávám se, že řada zemědělců bude pokutována v důsledku nepřesného vybavení a že budou sníženy jejich jednotné platby pro zemědělské podniky. V nejhorším případě by snížení mohlo dosáhnout až 100 %. Úlevy, které již byly učiněny, jsou užitečné, nejsou však dostatečné.
<P>
Překvapuje mne, že Komise chce elektronickou identifikaci zavést i s tolika závažnými vadami ve snímacím zařízení. Rozumnou cestou by bylo zavedení elektronické identifikace ovcí od příštího ledna jen na dobrovolném základě. Naléhavě žádám poslance tohoto Parlamentu, aby mne v této otázce, která má zásadní význam pro odvětví zemědělství v celé Evropě, podpořili.
<SPEAKER ID="052" NAME="Krisztina Morvai" AFFILIATION="NI">
Pane předsedající, vyzývám tento Parlament k okamžitým a účinným krokům na záchranu malých a rodinných zemědělských podniků v nových členských státech, zvláště ve střední a východní Evropě, a zejména v mé vlasti - Maďarsku.
<P>
Co tyto zemědělce potkalo? V důsledku vstupu do Evropské unie jsme museli "nabídnout", abych tak řekla, 100 %našich trhů, za něž jsme obdrželi 25 % dotací. To není jen nespravedlivé, ale navíc nezákonné: jedná se o jednoznačné porušení Římské smlouvy. Nyní, protože se pokoušeli soutěžit v těchto nespravedlivých a nezákonných podmínkách, si tito zemědělci museli vzít půjčky - velké půjčky - aby byli konkurenceschopní. Nyní zkrachovali a musí prodávat své pozemky za podmínek připomínajících kolonizaci, neboť jsme své pozemky museli zpřístupnit zemím, které mají HDP desetinásobně vyšší než my. Požaduji okamžité opětovné projednání Kodaňské dohody.
<P>
(Předsedající řečnici přerušil)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Pane předsedající, stejně jako mí kolegové jsem se i já chtěl věnovat problému v oblasti zemědělství. Nedávno mne ale mimořádně zaujal článek zveřejněný ve Wall Street Journal, a právě proto je mou čestnou povinností, abych s jeho obsahem seznámil tento Parlament a přednesl dotazy autorů článku.
<P>
Titulek, ze kterého podle mne jasně vyplývá, o čem článek je, zní takto: Pane Barroso, zbořte hradby pro malé podniky. Tento článek je jednoznačnou výzvou budoucí Evropské komisi, aby se zaměřila na podporu malých a středních podniků, které jsou v důsledku krize zvláště zranitelné, a aby za žádných okolností neupouštěla od uplatňování iniciativy "Small Business Act" z roku 2008. Evropský parlament musí zajistit řádné a účinné provedení těchto opatření, která v Evropské unii potřebuje více než dvacet milionů malých a středních podniků.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Pane předsedající, počátkem srpna se v Republice Makedonie odehrálo neuvěřitelné drama, které pobouřilo bulharské veřejné mínění. Spaska Mitrova, třiadvacetiletá makedonská občanka a matka malého dítěte, které stále kojí, byla násilně převezena na policejní stanici a poté umístěna do nechvalně proslulého vězení Idrizovo, kde jí dítě bylo odebráno. Z horního patra budovy do přízemí ji policie vlekla za vlasy, protože se dítěte nechtěla vzdát. Byla odsouzena k tříměsíčnímu vězení za to, že nebyla schopna poskytnout v dětském pokoji jejich dítěte lůžko svému bývalému manželovi. Dokážete si představit důsledky této události. Paní Mitrově bylo na počátku tohoto roku také uděleno bulharské občanství. Zřejmě z tohoto důvodu s ní bylo zacházeno tak nehumánním způsobem. A její případ není jediný. Před dvěma lety jsem se zeptal současného makedonského ministra zahraničí, proč se makedonští občané, kteří přijali bulharské občanství, setkávají s tolika projevy nenávisti. Odpověděl mi, že jsou to pozůstatky minulosti. Vzhledem k tomu, že úsilí vynaložené bulharským prezidentem a vládou nepřineslo žádné výsledky, vyzývám komisaře Olliho Rehna, aby se s tímto případem do nebe volající nespravedlnosti v zemi, která chce zahájit přístupová jednání, osobně obeznámil.
<SPEAKER ID="055" NAME="Jelko Kacin" AFFILIATION="ALDE">
(SL) Itálie hodlá umístit na hranici se Slovinskem pobřežní terminál pro zkapalněný plyn, aniž by to konzultovala. Evropská unie je však založena na vzájemné důvěře a dobrých sousedských vztazích. Dodávka energie ze zdrojů škodlivých životnímu prostředí klade nároky na zvláštní ochranu přírody, ale ve své podstatě vyžaduje také základní čestnost.
<P>
Itálie tím, že se pokouší před Slovinskem utajit škodlivé následky, které budou její kroky mít na přeshraniční životní prostředí, poškozuje všechny zúčastněné, včetně sebe sama, zejména však obyvatele, kteří žijí v nejbližším okolí diskutovaného zařízení. Slovinská veřejnost a slovinská vláda jsou jednoznačně proti tomuto terminálu.
<P>
Lhaní do kamery je možná pro pana Berlusconiho způsobem, jak se udržet v italské politice. Na úrovni Evropské unie by ale takováto svévolná praxe neměla a nesmí být tolerována. Je to nepřijatelné.
<P>
Jedná se o přímé porušení zásad Evropské unie, a Itálie zachází s lidskými životy i životním prostředím manipulativním způsobem, se chová manipulativně, na úkor lidských životů a životního prostředí. Pomocí mezinárodního podvodu se pokouší vybudovat pobřežní terminál v Žavlje (Aquilinia) v Terstském zálivu, který je již sám o sobě mimořádně úzký. Itálie poškozuje životní prostředí, nabourává mimo jiné vyhlídky na společné soužití na hranici a dává velmi špatný příklad budoucím členským státům.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Pane předsedající, události v bývalé německé obuvnické továrně v Santa Maria da Feira na Rhodu, která se v současnosti jmenuje Sociedade Luso-Alemă de Calçado, jsou velmi znepokojivé.
<P>
Společnost kdysi zaměstnávala přibližně tři tisíce dělníků, po problémech v Německu ale pracovní místa zrušila a nyní zaměstnává zhruba 1 000 pracovníků. Většinu z nich tvoří ženy, přičemž většině z nich byla zkrácena pracovní doba a mzda. V současnosti panují obavy, že by společnost, až skončí portugalské volby, mohla výrobu ukončit.
<P>
Nezaměstanost v tomto městě trvale vzrůstá a v současnosti se dotýká mnoha tisíc pracujících, zejména v odvětví obuvnictví a v odvětví zpracování korku. S ohledem na tuto situaci vyzýváme ke zvláštním naléhavým intervenčním opatřením, aby se zabránilo dalšímu závažnému úderu pro výrobu a pracovní místa v této oblasti, která je tak silně zkoušena nezaměstnaností.
<SPEAKER ID="057" NAME="Nicole Sinclaire" AFFILIATION="EFD">
Pane předsedající, nepřijímám pravomoc tohoto Parlamentu ani jakéhokoli jiného orgánu EU vytvářet právní předpisy pro Spojené království.
<P>
Moji voliči mne sem vyslali, abych vám řekla, že si nepřejí, aby se každý den v Evropské unii utratilo 45 milionů liber z jejich prostředků. Chceme, aby se tyto peníze vynakládaly v rámci Spojeného království na naše školy, naše nemocnice a naši infrastrukturu, ne aby se jimi plýtvalo na na čachrování s vašimi účty, což se při jejich kontrolách vesele děje už 14 let.
<P>
Od lidí, kteří mne zvolili, mám pro Komisi zkrátka tento vzkaz: dělejte si svou byrokracii a připravte se na to, že Spojené království se nebude podílet na zkorumpované a k zániku odsouzené špíně, kterou je Evropská unie.
<SPEAKER ID="058" NAME="Diane Dodds" AFFILIATION="NI">
Pane předsedající, tento Parlament v poslední době semkla světová hrozba terorismu. V mém volebním obvodu v Severním Irsku známe bolestné důsledky terorismu. Ano, byli jsme v Severním Irsku v posledních letech svědky viditelné proměny, stále však existují lidé, kteří se snaží způsobovat krveprolití.
<P>
Minulý týden, při posledním z řady útoků, byla v jižním Armaghu nalezena bomba o váze 600 liber, kterou nastražili odštěpenečtí republikáni. Kdyby nebyla odhalena, došlo by ke ztrátě mnoha životů. Severní Irsko nezapomnělo na oběti své minulosti a terorismu, a to je důvod, proč bych chtěla požádat tento Parlament, aby podpořil kampaň za získání odškodnění od Libye. Libye zásobuje zbraněmi organizaci IRA. Tyto zbraně si vyžádaly mnoho obětí a další životy poznamenaly. Za to musí být Libye nést odpovědnost.
<SPEAKER ID="059" NAME="Eduard Kukan" AFFILIATION="PPE">
(SK) Na počátku nového funkčního období bychom si měli uvědomit naši společnou zodpovědnost za mírový rozvoj evropského kontinentu, abychom našim občanům zajistili klidný a zdárný život. Abychom je přesvědčili, že jsme tu pro ně, abychom jim sloužili.
<P>
Na to bychom neměli zapomínat ani tehdy, když mezi dvěma členy naší rodiny vzniknou problémy. Způsob, jak se s tím Evropa vyrovnává, je korektní partnerský dialog s cílem hledat rozumné řešení, nikoli ignorování partnera a prezentace problémů na půdě evropských orgánů, včetně našeho.
<P>
Trvalý racionální dialog je také způsobem, jak neposkytnout živnou půdu extremistům na obou stranách hranic, a jak již v zárodku zlikvidovat nebo výrazně omezit jejich možnou budoucí nebezpečnou činnost.
<SPEAKER ID="060" NAME="Rovana Plumb" AFFILIATION="S&amp;D">
(RO) Prostřednictvím řady silných evropských politik je sice veden boj proti rasismu, němečtí a britští politici se však, jen několik dní po sobě, dopustili skandalizování rumunských dělníků, ať už z neznalosti, nebo proto, že byli motivováni získáním sympatií a hlasů od obyvatelstva. Zlověstné výroky , jako například Rumuni do tebe zabodnou nůž tak rychle jako svůj pohled, které zazněly během setkání s veřejností ve Spojeném království, či poznámky německého politika, že Rumuni nechodí do práce na sedmou a nevědí, co mají dělat, jsou mimořádně závažné. Usilujeme o to, aby evropští politici bojovali proti rasismu. To je naším společným cílem. Co si však počít s tím, když naši političtí kolegové z velkých členských států činí taková prohlášení?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Pane předsedající, minulý týden byly opět tři baskické rybářské lodě plující z Bermea ohrožovány somálskými piráty. Opakované útoky na naše rybářské lodě v oblasti, skutečnost, že oběti cítí ohrožení, a neschopnost španělské vlády zasáhnout nás znepokojují. Podle rybářů je možné, že se s příchodem monzunů tyto útoky ještě zhorší.
<P>
Proto chci zde této sněmovně říci, dříve než bude pozdě, že nutně potřebujeme ozbrojený vojenský doprovod pro tyto lodě. Některé evropské vlády, například Francie a Itálie, tak učinily, a s úspěchem.
<P>
Komise by proto měla doporučit, aby všechny členské státy přijaly okamžitá účinná opatření v tomto směru. Naléhavě musíme rozšířit kritéria ochrany, která byla vytvořena pro námořní obchodní trasy, na rybářské oblasti.
<P>
Tato sněmovna má problém, což uvedla ve své rezoluci o pirátství dne 23. října loňského roku.
<P>
Závěrem bych ráda zopakovala naše přesvědčení, že Evropa potřebuje společnou zahraniční a bezpečnostní politiku, díky které budou evropské orgány efektivněji a důvěryhodněji reagovat na tento typ krize.
<SPEAKER ID="062" NAME="Georgios Toussas" AFFILIATION="GUE/NGL">
(EL) Pane předsedající, vražedné útoky německých jednotek, které spolu se Spojenými státy americkými, Evropskou unií a NATO tvoří součást okupační armády v Afghánistánu, se při útoku na region Kunduz dne 4. září 2009 změnily v masakr, při kterém bylo zavražděno více než 135 civilistů včetně mnoha dětí a desítky jich byly zraněny; tyto vražedné útoky jsou válečné zločiny páchané na afghánském lidu.
<P>
Tento útok pochopitelně nebyl namířen proti Talibanu, byl to útok proti pěti stům civilních obyvatel. Každodenní krveprolití, zorganizování násilných a zkorumpovaných voleb s cílem dosadit loutkovou vládu z řad afghánských okupantů a chudoba a bída sužující afghánský lid odhalují, že imperialistické útoky Spojených států amerických, Evropské unie a NATO v této okupované zemi - a v řadě jiných zemí - pod záminkou boje proti terorismu mají pro lid katastrofální důsledky.
<P>
Prohlášení nového generálního tajemníka NATO Anderse Fogha Rasmussena i ta, která učinili ministři zahraničí Evropské unie, mají jediný cíl: pokračovat v intervencích namířených proti lidu. Lid v jednotlivých zemích a v každém členském státě Evropské unie musí vyžadovat, aby vojenské jednotky opustily jeho území a vrátily se do své vlasti, a na tomto svém požadavku trvat.
<SPEAKER ID="063" NAME="Gerard Batten" AFFILIATION="EFD">
Pane předsedající, dne 2. října se v Irsku uskuteční referendum o Lisabonské smlouvě. Lisabonská smlouva je téměř identická s Evropskou ústavou, kterou výslovně odmítli Francouzi a Nizozemci. Irové již Lisabonskou smlouvu jednou odmítli, jenže pokud jde o další politickou integraci, je odpověď "ne" z hlediska Evropské unie vždy špatnou odpovědí. A proto jsou Irové nuceni mít další referendum, ze kterého by vzešla jediná odpověď přijatelná pro Evropskou unii - "ano".
<P>
Evropská unii narušuje demokracii ve svých členských státech. EU je založena na překrucování, podvodech a lžích. Britům naše opovrženíhodná vláda a politikové referendum odepřeli právě proto, že je známo, že výsledkem by bylo zvučné "ne". Británie však jednoho dne Evropskou unii stejně opustí a obnoví svou národní nezávislost, bez ohledu na to, jaký bude výsledek v Irsku. Jsem hrdý na to, že mohu využít svou funkci zde pro kampaň za bezpodmínečné vystoupení Británie z Evropské unie.
<SPEAKER ID="064" NAME="Předsedající">
Děkuji vám, pane Battene. Poskytl jsem vám čtrnáct vteřin navíc, přestože jste řekl nepravdivé tvrzení - konkrétně to, že Lisabonská smlouva je totéž co Ústava.
<SPEAKER ID="065" NAME="George Becali" AFFILIATION="NI">
(RO) Pane předsedající, rád bych s vámi dnes hovořil o evropském projektu Mladé hlasy. Je mi ctí, že jsem byl požádán, abych se stal jeho patronem. Cílem tohoto projektu, ve kterém se účastní mladí lidé ze všech členských států, je nalézt a nabídnout těmto lidem řešení sociálních problémů, s nimiž se setkávají. Vyzývám nejen vás, pane předsedo, ale i předsedu Evropské komise, abyste zajistili, aby bylo návrhům těchto mladých lidí věnováno více pozornosti. Je v této nelehké době naší povinností, abychom Evropě, a zejména mladým lidem, nabídli jasnou příležitost. Moje generace měla velké štestí, že byla zapojena do obnovy jednotné Evropy. A mladí lidé, kteří představují Evropu dneška, ale zejména Evropu zítřka, mají právo proměnit ji podle svých představ. Děkuji vám a pomáhej nám Bůh.
<SPEAKER ID="066" NAME="Předsedající">
Děkuji vám. A děkuji vám také za vaši stručnost.
<SPEAKER ID="067" NAME="Csaba Sógor" AFFILIATION="PPE">
(HU) Přízrak extremní levicové a extrémní pravicové idelogie, který je odrazem dvou diktatur, jež Evropě ve 20. století dominovaly, se nyní vrací a pronásleduje Evropskou unii 21. století. Některým občanům EU je zakázáno cestovat do jiné země. Je omezován volný pohyb osob. Stát zadrží patnáct občanů, obviní je z vlastizrady a zakáže jim opustit zemi, neboť mají v úmyslu hovořit o otázkách menšin s podobně smýšlejícími krajany na fóru maďarských poslanců z Karpatské kotliny. V zemi, o níž hovořím, je člověk potrestán za to, že nemluví řádně úředním jazykem v nemocnicích, na policejních stanicích, v domovech pro seniory a v porodnicích. Ani s přistěhovalci se tak v Evropské unii nezachází, nemluvě o lidech, kteří žili na tomto území po tisíce let, než vznikl teprve před sedmnácti lety nový stát. Proto je důležité, aby byl v rámci Evropské unie zaveden jednotný a pro všechny státy závazný právní předpis týkající se ochrany menšin.
<SPEAKER ID="068" NAME="Arlene McCarthy" AFFILIATION="S&amp;D">
Pane předsedající, ráda bych informovala Parlament o tom, že Michaelu Shieldsovi, který pochází z mého volebního obvodu, udělil britský ministr spravedlnosti milost, a on byl na jejím základě byl propuštěn z vězení, kde strávil čtyři a půl roku za trestný čin, který nespáchal.
<P>
Michaleovi byla udělena milost na základě důkazů, které jednoznačně prokázaly, že je z mravního i technického hlediska nevinný. V roce 2005 byl během necelých osmi týdnů zatčen, souzen a usvědčen z brutálního útoku na bulharského číšníka Martina Georgieva, a to navzdory nedostatku soudních důkazů, chybně provedené identifikaci a přiznání podepsanému jiným mužem, Grahamem Sankeym.
<P>
Chci dnes poděkovat předsedům Borrellovi a Pötteringovi a rovněž Petičnímu výboru Evropského parlamentu za podporu Michaelova boje za svobodu. Celá věc tím však nekončí a já prosím předsedu a Petiční výbor, aby i nadále podporovali Michaela v jeho boji za spravedlnost a neprodleně u bulharských orgánů intervenovali za za přezkoumání důkazního materiálu. Je to mimořádně důležité, pokud máme všem našim občanům dát důvěru v soudní a policejní spolupráci v Evropě.
<SPEAKER ID="069" NAME="Siiri Oviir" AFFILIATION="ALDE">
(ET) Bankovnictví vyžaduje dohled. To je stanovisko Evropské rady a Evropské komise. V únoru zveřejněná studie Evropské komise týkající se ochrany spotřebitelů odhalila několik negativních trendů v bankovnictví. Jakožto zástupkyně Estonska bych ráda představila několik příkladů ze své země ohledněpůsobení dvou švédských bank na našem území. Problém spočívá v tom, že tyto banky zacházejí s estonskými spotřebiteli jinak než se spotřebiteli ve své domovské zemi. Estonští spotřebitelé mají poplatky za bankovní služby i úrokové sazby výrazně vyšší. Úrokové sazby se například liší od 0,21 % ve Švédsku až po 12,2 % v Estonsku - to je šestisetnásobný rozdíl.
<P>
Využívání finanční krize k odůvodnění nerovného zacházení je v rozporu s hodnotami Evropské unie. Ráda bych se zeptala Švédska, které v současnosti předsedá Evropské unii, co k tomu může říct a jak dlouho budou v Estonsku jejich banky takto postupovat.
<SPEAKER ID="070" NAME="Hans-Peter Martin" AFFILIATION="NI">
(DE) Pane předsedající, řekl jsem, že potřebujeme demokratickou revoluci, a teď čelíme situaci, která představuje neudržitelný stav pro nás všechny, kdo nejsme ze své svobodné vůle v tomto Parlamentu v žádné politické skupině.
<P>
Rád bych požádal předsednictvo, aby nalezlo přátelské řešení otázky koordinátorů. V tomto ohledu jsme diskriminováni, neboť nám není umožněno účastnit se schůzek koordinátorů v rámci jednotlivých výborů a být náležitě činní. Rád bych napomohl vyvarování se situaci, kdy by nález Evropského soudního dvora - jako již dříve v návaznosti na případ diskriminace z roku 2001 - shledal, že veškerá dosud učiněná koordinační rozhodnutí jsou nezákonná. Nejenže by to nesmírně poškodilo Parlament, ale je to nežádoucí i z politického hlediska.
<P>
Žádám tedy předsednictvo, aby co nejdříve uskutečnilo odpovídající kroky k ukončení této diskriminace nezařazených poslanců a k návratu ke správným pracovním metodám uplatňovaným v posledních deseti letech.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Pane předsedající, letos v létě zavraždila teroristická organizace ETA ve Španělsku tři lidi. Tři lidé zemřeli, protože bránili právo a svobodu: jeden příslušník národní policie a dva příslušníci četnictva. Chtěl bych, abychom jejim rodinám vyjádřili soustrast, podporu a starost.
<P>
ETA je zločinecká organizace, která nemá v Evropě místo, neboť v Evropské unii není prostor pro radikalismus, totalitarismus ani teroristické vraždění.
<P>
Evropský parlament a všechny evropské orgány by proto měly trvale odsuzovat teroristy organizace ETA a pracovat na odstranění a vykořenění teroristických útoků organizace ETA a jejích spolupachatelů, které bují jako rakovina, z našeho kontinentu.
<P>
Proto chci ve svém prvním projevu na prvním řádném plenárním zasedání Evropského parlamentu v tomto volebním období vzpomenout na všechny oběti teroristických útoků organizace ETA a vzdát jim hold, odsoudit na půdě tohoto Parlamentu organizaci ETA a vyzvat k tomu, abychom jako Evropané spolupracovali, s oporou v právu, na vyhnání organizace ETA a jejích podporovatelů, pro dobro regionu Baskicka, Španělska i Evropy.
<SPEAKER ID="072" NAME="Ioan Mircea Paşcu" AFFILIATION="S&amp;D">

<P>
Pane předsedající, domnívám se, že nastal čas, abychom změnili náš přístup k energetickým problémům, konkrétně postupným přesouváním důrazu od "zabezpečení energie" - tedy pokusů zabezpečit naše současné dodávky od nestálých dodavatelů - k "bezpečné energii", což znamená zajistit, aby EU měla pevně pod kontrolou řádné využívání energetických zdrojů.
<P>
To si samozřejmě po určitou dobu vyžádá paralelní činnost v obou směrech, dokud "bezpečná energie" nezíská převahu, neboť je tomu skutečně tak, že pokud se Evropa skutečně chce stát opravdu důvěryhodným mezinárodním aktérem, měla by nejprve získat kontrolu nad svými energetickými dodávkami. Jinak bude nadále jen souhrnem národních aktérů prosazujících vlastní národní zájmy a v důsledku toho bude ohrožena taktikou rozděl a panuj bezohledných vnějších dodavatelů.
<SPEAKER ID="073" NAME="Chris Davies" AFFILIATION="ALDE">
Pane předsedající, před šesti měsíci byl svět šokován smrtí a zkázou, kterou Izrael vnesl do Gazy. Zájem kamer v současnosti ochladl, hospodářské obklíčení však trvá. Kontrolními stanovišti projde méně než čtvrtina materiálu a dodávek, které místní obyvatelstvo potřebuje - je to celkem jen 18 položek. Nic, co by se dalo využít pro obnovu, nic pro obchod, nic, co by vytvořilo pracovní místa nebo dalo lidem naději. Izrael prakticky drží jeden a půl milionu lidí v zajateckém táboře obehnaném zdmi a střeženém ozbrojenou stráží.
<P>
Pane předsedající, žádám vás, abyste sdělil panu předsedovi, že by měl při nejbližší příležitosti Gazu navštívit, aby se se situací osobně seznámil. Domnívá-li se, že nelze takové kolektivní tresty akceptovat, měl by otevřeně promluvit v zájmu všech nevinných.
<SPEAKER ID="074" NAME="Elisabeth Köstinger" AFFILIATION="PPE">
(DE) Pane předsedající, hospodářská krize tvrdě zasáhla zemědělskou produkci. Za posledních 20 měsíců se výrazně zhoršila především situace v mlékárenském průmyslu. Ceny klesly pod 0,21 EUR a zemědělci musí prodávat své mléko za cenu nižší, než jsou výrobní náklady. Řada rodinných farem v EU je ve vážném ohrožení a mnoho z nich je v současnosti schopných přežít jen díky osobním úsporám, což je samozřejmě neudržitelné.
<P>
Údaje Komise popisují dramatickou situaci v poklesu cen mléka a mléčných výrobků. K odvrácení hrozby kolapsu v zemědělství jsou nezbytná podpůrná opatření pro mléčný průmysl. Kvalita něco stojí, v zemědělství však podle všeho tento princip již neplatí. Výrobní cena v současnosti nijak neodráží spotřebitelskou cenu.
<P>
Naše rodinné farmy naléhavě potřebují opatření na podporu trhu. Jde o zabezpečení evropských dodávek potravin. Nesmíme zejména zapomínat na to, že na fungujícím zemědělství jsou v Evropě závislé stovky tisíc pracovních míst.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Pane předsedající, zítra se bude o naši podporu ucházet pan Barroso, který má zájem pracovat ve své funkci v druhém funkčním období. Ráda bych této sněmovně připomněla, že dělníci z polských loděnic opakovaně apelovali na Komisi a požadovali rozhodnutí, které by zachránilo jejich pracovní místa. Nedočkali se žádné pomoci, neboť Komise pod vedením pana Barrosa projevila naprostý nedostatek pochopení pro problémy pracujícího lidu.
<P>
Tisíce dělníků v polských loděnicích dodnes trpí neradostnými důsledky antisociální politiky Komise pro jejich společenství. Bylo by dobré mít na paměti, že jsme byli do tohoto Parlamentu zvoleni proto, abychom občany zastupovali, ale toto nemá nic společného ani spolitikou, ani s Unií, jaké naši voliči očekávají.
<P>
Podpoříme-li pana Barrosa, nic se nezmění. Činnost Komise a její legislativní iniciativy se budou víc a víc vzdalovat od evropských potřeb. Musíme jmenovat takového předsedu a takové komisaře, kteří zajistí, aby měly sociální zájmy přednost před hospodářskými. Musíme volit sociální Evropu, v níž bude osud pracujících považován za stejně důležitý jako zisk. Dámy a pánové, nesmíme se nechat ukolébat sladkými slovy, které jsou jen zástěrkou bezohledných a nehumánních pravicovýmchpolitik.
<SPEAKER ID="076" NAME="Bill Newton Dunn" AFFILIATION="ALDE">
Pane předsedající, chtěl bych upozornit na případ pana Johna Zafiropoulose, který je v současné době v Řecku ve vězení. Jeho rodina, mí voliči, je přesvědčena o jeho nevině. Začátkem tohoto roku jsem písemně kontaktoval ministra spravedlnosti v Aténách a na případ jsem jej upozornil. Nedostal jsem žádnou odpověď, proto jsem v květnu o případu hovořil zde na shromáždění v rámci jednominutových projevů. Bezprostředně po mém vystoupení mne v mé kanceláři navštívil stálý zástupce Řecka a slíbil mi, že mi ministr okamžitě osobně odpoví. O čtyři měsíce později - nic.
<P>
Pokud nás stálý zástupce Řecka nyní v Hemicyklu poslouchá, rád bych vyjádřil svůj údiv a zděšení z toho, že se nic nestalo. Mohli by mi prosím sdělit ministrovu odpověď a případem pana Johna Zafiropoulose se znovu zabývat?
<SPEAKER ID="077" NAME="Ioannis Kasoulides" AFFILIATION="PPE">
Pane předsedající, během turecké invaze na Kypr v roce 1974 vyfotografoval turecký novinář 14 kyperských vojáků vzdávajících se turecké armádě. Tato fotografie se stala symbolem pátrání po osudu nezvěstných osob. Před několika týdny byla za pomoci DNA identifikována těla vojáků, kteří byli zabiti před 35 lety a vhozeni do studny v okupované severní části ostrova. To ukazuje, jak turecká armáda zodpovědná za vojáky, kteří se jí vzdali, nehorázným způsobem porušila Ženevskou konvenci.
<P>
Naléhavě žádám Parlament, aby vyzval Turecko ke spolupráci s Výborem OSN pro pohřešované osoby, aby poskytlo své záznamy a zpřístupnilo dva komplexy v Lapithosu, které byly nedávno vyhrazené pod označením "nepřístupné vojenské území" a kde je pravděpodobně pohřbeno dalších osm set zajatců.
<SPEAKER ID="078" NAME="Derek Vaughan" AFFILIATION="S&amp;D">
Pane předsedající, tento Parlament bude mít řadu významných rozprav a bude muset přijmout řadu rozhodnutí ohledně rozpočtových záležitostí. Aktuálně se ovšem zabýváme rozpočtem na rok 2010, který stále ještě obsahuje řadu otázek, jež je třeba vyřešit před jeho schválením. Tento Parlament také brzy začne projednávat nový finanční výhled pro období po roce 2013.
<P>
Ještě tu je však přezkum rozpočtu v polovině období a zdá se mi, že jsme na něj téměř zapomněli. Neměli bychom na něj zapomínat, neboť nám v budoucnu poskytne obrovské příležitosti. Umožní nám znovu si uvědomit, jaké jsou naše priority. Umožní nám například vyčlenit více finančních prostředků na plán hospodářské obnovy pro Evropu. Třeba nám také umožní věnovat zvláštní prostředky na opatření, která vzejdou z konference v Kodani koncem tohoto roku.
<P>
Jsem přesvědčen, že by to Evropský parlament neměl pouštět ze zřetele. Tento Parlament by měl dál vyvíjet tlak na Radu a na Komisi, aby je ujistil, že se bude se tímto přezkumem znovu zabývat v polovině období a aby nám tak dal možnost předložit naše priority.
<SPEAKER ID="079" NAME="Pál Schmitt" AFFILIATION="PPE">
(HU) Pane předsedající, svoboda slova, a to včetně svobody volby jazyka, kterým chcete hovořit, je základním lidským právem. Jazyk je pro ty, kdo jím hovoří, nanejvýš důležitým symbolem, základem jejich vlastní identity. Každý, kdo s tímto přesvědčením přistupuje ke svému jazyku, musí respektovat jazyky všech ostatních společenství. Na Slovensku se však jeden z úředních jazyků EU, maďarština, stal v poslední době terčem útoku, a to způsobem, který jde zcela proti zásadám evropského přístupu. Slovenský jazykový zákon donebevolajícím způsobem diskriminuje právo půlmilionové maďarské menšiny používat vlastní jazyk. V některých případech může být udělena i pokuta ve výši 5 000 EUR.
<P>
Evropská unie se zavázala ke kulturní a jazykové rozmanitosti a s ohledem na to byl dokonce jmenován komisař pro mnohojazyčnost. Evropská charta regionálních či menšinových jazyků, kterou ratifikovalo i Slovensko, zaručuje právo občanů na používání mateřštiny při vzdělávání na všech stupních, při administrativních úkonech, ve veřejných institucích a v úředních dokumentech. Již samé své podstaty nemohou orgány EU dovolit, aby jeden z členských států bezostyšně porušil základní normy EU a útočil na práva menšin, a ponechat to bez povšimnutí.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Tato sněmovna se před několika měsíci zabývala situací v polském loďařském průmyslu. Bylo dosaženo shody. Pan Schulz, předseda naší politické skupiny, potvrdil jménem skupiny to, že Parlament nesouhlasí se zrušením desítek tisíc pracovních míst v loděnicích a v podnicích v jejich dodavatelském řetězci. Potvrdil, že tato sněmovna nesouhlasí se zánikem tohoto průmyslu v Polsku ani s následným omezením evropské výrobní kapacity.
<P>
Uběhlo šest měsíců a situace je následující: vládě se nepodařilo loděnice privatizovat, Komise nevěnovala stanovisku Parlamentu naprosto žádnou pozornost, loděnice nevyrábí, budoucnost je nejistá, lidé ztratili práci a nikdo se o ně nezajímá. Musíme všichni uznat, že tato Komise nemá žádnou koncepci evropské průmyslové politiky a že naprosto nepochopila, že lodě byly potřeba v minulosti, jsou potřeba v současnosti a budou potřeba i v následujících letech.
<SPEAKER ID="081" NAME="Tunne Kelam" AFFILIATION="PPE">
Pane předsedající, dne 23. srpna 2009 uplynulo 70 let od uzavření nechvalně proslulého paktu mezi Sověty a nacisty, který rozdělil Evropu. Považuji jej za šokující příklad toho, jak moc se mohou zdánlivě protikladné politické extrémy sblížit. Moskva aBerlín se tendy dohodly na tom, že prvním úkolem je zrušit demokratické politické uspořádání v Evropě; oba dva, Moskva i Berlín, usilovaly ovládnout svět. Neměli bychom proto nikdy zapomenout na to, že k propuknutí druhé světové války stačilo rozhodnutí dvou diktátorů.
<P>
Stalin čtyři dny před podepsáním paktu svým soudruhům vysvětlil jeho podstatu takto: je v zájmu Sovětského svazu, aby propukla válka mezi Říší a kapitalistickým britsko-francouzským blokem. Je třeba udělat maximum pro to, aby válka trvala co nejdéle a vyčerpala obě strany. Nám se pak naskytne obrovský prostor k šíření světové revoluce.
<P>
Rád bych připomněl poslancům Evropského parlamentu usnesení z loňského dubna, podle kterého má 23. srpen být dnem památky obětí všech totalitních režimů.
<SPEAKER ID="082" NAME="Boris Zala" AFFILIATION="S&amp;D">
(SK) Na tomto i minulém zasedání Parlamentu jsme vyslechli vystoupení mnohých maďarských poslanců, kteří kritizovali slovenský jazykový zákon. Současně bych rád připomněl, že vám všem zaslali dokumenty obsahující řadu argumentů. Upřímně vám však můžu říct, že většina těchto argumentů jsou dezinterpretace, výmysly a dokonce vědomé lži.
<P>
Slovenský zákon vyhovuje v plném rozsahu všem otázkám lidských práv a je v souladu s právy chránícími menšinové jazyky. Myslím si, že maďarští poslanci sledují velmi nebezpečnou politiku, která přímo a nepokrytě vyvolává extremismus jak vMaďarsku, tak i v okolních státech. Myslím si, že maďarští poslanci by si měli uvědomit, že je to velmi nebezpečná politika a že by měli skončit s výmysly, které jsme dnes slyšeli.
<SPEAKER ID="083" NAME="Alojz Peterle" AFFILIATION="PPE">
(SL) Obdržel jsem žádosti od mnoha slovinských i italských občanů, ve kterých mne prosili, abych upozornil tento Parlament na záměr Itálie vybudovat v Terstském zálivu terminál pro zkapalněný plyn.
<P>
Sdílím obavy slovinských a italských ekologických organizací, že tento terminál pro zkapalněný plyn by mohl představovat velkou zátěž pro oblast, která je z hlediska životního prostředí již nyní velmi ohrožena. Zde mám na mysliTerstský záliv a jeho široké urbanizované okolí. Tyto organizace dále vyjádřily pochybnosti ohledně správnosti dokumentů použitých při hodnocení dopadu na životní prostředí.
<P>
Vyzývám dále vlády Itálie a Slovinska, aby na tomto projektu spolupracovaly v duchu memoranda, které podepsaly v září minulého roku. Jinak řečeno, vyzývám je, aby spolupracovaly na hodnocení dopadů terminálu na životní prostředí v severní části Jaderského moře, tedy v Terstském zálivu. Dále očekávám, že v návaznosti na provedení takového hodnocení se tyto vlády budou schopny dohodnout na vhodnějším místě pro terminál pro zkapalněný plyn, než je Terstský záliv.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Pane předsedající, souhlasím se svou estonskou kolegyní paní Oviirovou v tom, že hospodářská krize zdaleka nekončí. V celé Evropě se objevuje podivné nadšení, i když nezaměstnanost stoupá, národní hospodářství se zadlužují, obyvatelstvo stárne a nad Evropou se visí jakási trojnásobná gilotina, a přes všechny tyto problémy byla recese prohlášena za skončenou. Plánuje se úniková strategie, jako kdybychom nepotřebovali pokračovat ve strategii obnovy. Evropa strategii obnovy a řešení hospodářské krize zahájila velmi úspěšně a příkladně - i Spojené státy americké se od Evropy přiučily a řídily se jejím příkladem - ale pak najednou výrazně zpomalila. Falešný optimismus navíc vede ke špatným řešením. Hospodářská krize nebyla překonána.
<SPEAKER ID="085" NAME="Marian-Jean Marinescu" AFFILIATION="PPE">
(RO) Občané Moldavské republiky bezprostředně po předčasných volbách konaných v červenci roku 2009 vytvořili Alianci pro evropskou integraci, čímž stvrdili svůj proevropský závazek. Jedná se o mimořádně důležitý krok a Moldavsko ani Evropská unie jej nesmějí promarnit.
<P>
Politická situace je stále křehká. Z toho důvodu závisí úspěch aliance a v důsledku toho i demokratické Moldavsko velkou měrou na podpoře ze strany jejích evropských partnerů. Moldavsko přijalo závazek k proevropskému směřování. Odpovědností Evropské unie je, aby Moldavsku jeho cestu do Evropy usnadnila.
<P>
Proevropská volba moldavského lidu se v současnosti projevuje i na politické úrovni. Proto musíme poskytnout Alianci pro evropskou integraci v Moldavské republice naši bezpodmínečnou podporu, neboť je to jediná možnost, jak tuto zemi začlenit postupně, leč rychle, do evropské rodiny. Vyzývám Evropskou komisi, aby urychleně dojednala podepsání nové dohody s Moldavskou republikou a aby naléhavě využila veškeré potřebné zdroje, aby pomohla této republice dostat se ze složité finanční situace, v níž se nachází.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Důvěryhodnost Evropské unie je výrazně podkopávána, jestliže hovoří jen o případech porušení lidských práv, k nimž dochází mimo EU, ale mlčí k vážnému porušení lidských práv, jako je to, které se právě děje na Slovensku v důsledku přijetí národního jazykového zákona a jež mimo jiné vneslo do vztahů mezi většinovým obyvatelstvem a menšinami napětí, které nemá obdoby.
<P>
Menšinový jazyk byl podřízen většinovému, jak řekl i pan Vollebaek, vysoký komisař OBSE pro otázky národnostních menšin. Chci upozornit kolegu Borise Zalu, že bychom byli velmi rádi, kdybychom se touto otázkou nemuseli v Evropském parlamentu vůbec zabývat. Učinil jsem tak pouze v důsledku toho, že na Slovensku vstoupil v platnost zákon, který výrazně omezuje používání menšinových jazyků a diskriminuje maďarskou menšinu, která zde žije. Proto je úkolem pro příští Komisi a pana Barrosa, aby byla vytvořena fóra, která by tyto příklady prošetřila, jak také uvedl ve svém dopise Leonard Orban. Slovensko musí ctít své mezinárodní závazky, Rámcovou úmluvu o ochraně národnostních menšin a Evropskou chartu regionálních a menšinových jazyků.
<SPEAKER ID="087" NAME="Piotr Borys" AFFILIATION="PPE">
(PL) Pane předsedající, požádal jsem o slovo, abych mohl poukázat namisi do Afghánistánu. Je to téma, které je problematické pro všechny zúčastněné. Dotýká se Evropské unie i NATO. Zejména bych rád zdůraznil, že je zapotřebí klást větší důraz na požadavek humanitární, sociální a hospodářské pomoci pro afghánské obyvatelstvo, které se bohužel potýká s dopady války již třicet let. Otevřel jsem tuto otázku v období, kdy v souvislosti s prezidentskými volbami dochází k vyhrocení akcí, včetně útoků na vojáky. Jak všichni víme, jsou tyto útoky s blížícími se volbami stále častější a násilnější. Tato pomoc je mimořádně důležitá v souvislosti s rozvojem a rekonstrukcí země.
<P>
Nedávno byl v Afghánistánu zabit kapitán polských ozbrojených sil Daniel Ambroziński. Nedá se vyloučit, že jeho smrt je zapříčiněná slabostí afghánské armády a policie, které podlehly korupci. Je známo, že afghánská armáda a policejní složky jsou v těžké finanční situaci. Podle médii vydělávají afghánští vojáci nanejvýše 20 USD. Je nezbytné, aby úsilí vynaložené ozbrojenými silami doprovázela sociální, humanitární a hospodářská pomoc.
<SPEAKER ID="088" NAME="Předsedající">
Dvacet vteřin pro pana Kellyho - prosím o velmi stručnou odpověď.
<SPEAKER ID="089" NAME="Seán Kelly" AFFILIATION="PPE">
Pane předsedající, chci jen říci, že z úst britského kolegy zazněla při dnešním zasedání mylná a poněkud povýšenecká tvrzení o Lisabonské smlouvě v Irsku. Nikdo Irsko k druhému hlasování o Lisabonu nenutil. Bylo to nezávislé rozhodnutí irského parlamentu a rovněž irský lid bude hlasovat nezávisle. Od chvíle, kdy jsme v roce 1922 získali nezávislost na Británii, nás skutečně nikdo a nikdy k ničemu nenutil.
<SPEAKER ID="090" NAME="Předsedající">
Dámy a pánové, za 45 minut jsme vyslechli 39 vystoupení. Myslím, že je to dobrý výsledek, že se jednalo o dobrou rozpravu, a blahopřeji všem, pro které to bylo jejich první vystoupení. Rád bych především zdůraznil, že je třeba, aby se otázkami, které jsme tu v rámci rozpravy vznesli, zabývala Komise, protože jinak bude náš Parlament jen místem, kde se problémy pouze ventilují. Komise rozpravu pozorně sledovala. Všiml jsem si, že naši komisaři bedlivě naslouchali, a budou se tedy bezpochyby zabývat všemi poznámkami, které učinili poslanci.
