<CHAPTER ID="004">
Slavnostní zasedání - Dalajlama
<SPEAKER ID="085" NAME="Předseda">
Dámy a pánové, je mi velkou ctí a potěšením přivítat dnes na plenárním zasedání Evropského parlamentu Jeho Svatost 14. dalajlamu. S netrpělivostí očekáváme vaše myšlenky u příležitosti Evropského roku mezikulturního dialogu a o významu tohoto dialogu pro mír a mezinárodní porozumění, o které se s námi podělíte na dnešním zasedání Evropského parlamentu.
<P>
V průběhu roku 2008 jsme již měli tu čest přivítat zde s představiteli křesťanského náboženství, židovského náboženství a islámu a dnes máme příležitost vyslechnout čelného představitele buddhismu. Vaše Svatosti, naše mysli jsou v této době především s obětmi krvavých útoků v Bombaji a s lidem Indie, země, v níž žijete v exilu. A právě v době tak velkých výzev jsou pro náš společenský život velkým přínosem náboženští vůdci jako jste vy, kteří vyzývají k dialogu, míru a usmíření.
<P>
Evropský parlament se vždy za všech sil zasazoval za lidská práva a lidskou důstojnost. Kultura a svoboda náboženského projevu se přímo dotýkají lidské identity a jsou proto neodmyslitelně spjaty s lidskou důstojností. V této souvislosti Evropský parlament trvale usiloval o to, aby obrátil pozornost na lidská práva tibetského lidu.
<P>
Když jste, Vaše Svatosti, vystoupil s projevem v Evropském parlamentu v roce 1988 ve Štrasburku, hovořil jste o pětibodovém mírovém plánu pro Tibet. Navštívil jste nás také v letech 2001 a 2006. Během tohoto období přijal Evropský parlament řadu usnesení, v nichž vyzval čínskou vládu k zahájení okamžitého a smysluplného dialogu a k respektování kulturní a náboženské identity a lidských práv tibetského lidu. Jménem Evropského parlamentu bych chtěl znovu zdůraznit: Evropský parlament uznává územní celistvost Číny, jejíž je Tibet součástí. Vždy však budeme hájit právo tibetského lidu žít svou kulturní a náboženskou identitu. Toto právo budeme vždy hájit.
<P>
(Potlesk)
<P>
To, co se děje od 10. března ve Lhase a dalších městech, svědčí o naléhavé potřebě skutečného dialogu vedoucího k vypracování všestranně přijatelného, udržitelného řešení při respektování kultury, náboženství a identity Tibetu.
<P>
Z těchto důvodů jsme hluboce znepokojeni tím, že jednání zahájená v roce 2002 mezi vašimi zvláštními vyslanci a čínskými státními institucemi až dosud nedospěla k žádným výsledkům. Vyjadřujeme naše důrazné očekávání, že budoucí jednání přinesou žádoucí výsledky.
<P>
Čína je významná země a důležitý partner Evropské unie. V našem dialogu s Čínou je naší povinností se otevřeně a upřímně hlásit k našim společným hodnotám demokracie, práva, lidských práv a svobody názoru založených na stěžejní zásadě lidské důstojnosti.
<P>
Dámy a pánové, kdybychom měli přestat zastávat tyto zásady , zřekli bychom se sami sebe. Tyto zásady jsem deklaroval také včera v rozhovoru s čínským představitelem u Evropské unie.
<P>
Jak jste, Vaše Svatosti, řekl před několika lety, každý z nás se musí naučit pracovat nejen pro sebe, svou vlastní rodinu nebo svou vlastní zemi, ale také ve prospěch celého lidstva.
<P>
Jste, Vaše Svatosti, významným stoupencem dialogu. Váš postoj nenásilí poskytuje vynikající příklad angažovaného, mírového úsilí o důležitou věc a jsme poctěni tím, že dnes vystoupíte v Evropském parlamentu.
<P>
S velkým potěšením vás nyní zvu, abyste k nám promluvil.
<P>
(Potlesk)
<SPEAKER ID="086" NAME="Jeho Svatost 14. dalajlama">
Vaše excelence, pane předsedo Pötteringu, vážení poslanci, dámy a pánové,
<P>
je mi velikou ctí, že k vám dnes mohu promluvit, a děkuji vám za pozvání.
<P>
Když jsem zde byl posledně, hovořil jsem tibetsky a poté četl anglický překlad. Měl jsem pocit, že je to ztráta času, takže dnes vám bylo mé písemné prohlášení již rozdáno. Nehodlám to, co je v něm, opakovat. Ve skutečnosti existují některá slova, jež neumím správně vyslovit, takže je lepší je ani nečíst! Hlavní body jsem již zmínil ve svém písemném prohlášení a nechci tyto věci opakovat.
<P>
Jsem jen jednou lidskou bytostí ze šesti miliard lidských bytostí. Na této úrovni věřím, že každá lidská bytost chce šťastný, úspěšný život; my všichni bez ohledu na barvu pleti, národnost, náboženské vyznání nebo společenské postavení, my všichni chceme a máme právo žít šťastný život, úspěšný život.
<P>
Jako lidská bytost věřím - a mnozí mí přátele tyto mé názory a pocity po řadu let sdílejí -, že v moderní době se klade příliš velký důraz na materiální hodnoty. Poněkud jsme zanedbali své vnitřní hodnoty. To je důvod, proč nehledě na velkou materiální vyspělost, jak jsem si všiml, existuje mnoho lidí - dokonce i miliardáři -, kteří jsou velmi bohatí, ale na osobní úrovni jsou nešťastní.
<P>
Takže jeden z nejdůležitějších faktorů štěstí nebo radosti má velmi mnoho společného s duševním mírem, duševním pokojem. Příliš mnoho stresu, příliš mnoho podezírání, příliš mnoho ambicí a lačnosti, i tyto faktory myslím ničí náš vnitřní mír. A tedy, chceme-li dosáhnout šťastného života, nemá smysl zanedbávat naše vnitřní hodnoty.
<P>
Tyto vnitřní hodnoty nejsou nutně tím, co získáváme z náboženského učení, ale mám pocit, že jsou jakýmsi biologickým faktorem, kterým jsme již obdařeni: dobrosrdečnost nebo smysl pro odpovědnost, smysl pro společenství. Biologický faktor je to proto, že jsme společenští tvorové.
<P>
To je to, co obvykle nazývám "světskou etikou”, a je to základ našeho šťastného života, našeho vnitřního míru. Cesty, které, jak obvykle zdůrazňuji, je třeba rozvíjet, jsou sekulární cesty: Sekulární metoda znamená používat svůj zdravý rozum a společně nabyté zkušenosti a nejnovější vědecké poznání.
<P>
Duševní mír je velmi důležitý i pro naše fyzické zdraví. Chtěl bych to ukázat na své vlastní drobné zkušenosti. Nedávno jsem podstoupil operaci, při které mi byl odstraněn žlučník. Takže v porovnání s mou předchozí návštěvou zde mám stejnou tvář, ale jeden orgán mi nyní chybí! Ale od té doby jsem OK, naprosto v pořádku!
<P>
(Smích)
<P>
Ale vážně, během operace i po operaci se vyskytly některé dosti závažné komplikace. Odstranění žlučníku obvykle trvá 15-20 minut, ale v mém případě to kvůli komplikacím trvalo tři hodiny. Avšak po operaci jsem se během jednoho týdne zcela uzdravil. Takže lékaři byli poněkud překvapeni. Řekl jsem jim, že nemám nic zvláštního. Žádnou kouzelnou moc. Žádnou schopnost uzdravovat. Kdybych měl kouzelnou moc nebo schopnost uzdravovat, v první řadě bych vůbec nepotřeboval operaci. Už samotný fakt, že jsem se podrobil operaci, znamená, že nemám žádnou kouzelnou moc, není-liž pravda? Ale já si skutečně myslím, že jedním z faktorů rychlého uzdravení je mír v duši.
<P>
Takže to je můj závazek číslo jedna, podpora lidských hodnot.
<P>
Číslo dvě je podpora harmonie mezi náboženstvími. V tomto smyslu - mám na mysli mír v duši - všechna velká náboženství učí, jak rozvíjet vnitřní mír. Zejména když procházíme těžkými situacemi nebo pociťujeme beznaděj, víra nám dodává vnitřní sílu a naději.
<P>
Takže všechny velké náboženské tradice můžeme v zásadě rozdělit do dvou kategorií. Jednu tvoří teistická náboženství, druhou neteistická náboženství. Buddhismus patří mezi neteistická náboženství. Buddhismus i džinismus jsou součástí indické tradice. Tyto rozdílné filosofie, rozdílné přístupy mají koneckonců stejná poselství, stejnou praxi, praxi lásky, soucítění, tolerance, spokojenosti a sebekázně.
<P>
A proto tedy všechny velké náboženské tradice mají stejný potenciál, ale pocházejí z různých míst a od různých národů s různými mentálními dispozicemi. Potřebujeme různé přístupy. Vznikla teistická filosofie a neteistická filosofie: Na tom neláleží. Na těchto filosofiích záleží, ale důležitý je skutečný cíl, skutečné poselství. Takže z tohoto pohledu všechny náboženské tradice přinášejí stejné poselství, stejnou praxi a stejný užitek.
<P>
Takže harmonie mezi různými náboženstvími je docela dobře možná. A přesto nyní - nejen v dávné historii, ale i dnes - stále dochází ke konfliktům ve jménu náboženství. A proto je třeba, abychom se zejména snažili podporovat harmonii mezi náboženstvími.
<P>
Není to možná důležité, ale vidím, že mezi poslanci zde je mnoho žen. Mimo jiné věřím tomu (a neříkám to jen proto, abych potěšil zdejší ženy!), že v lidské historii, v nejranějších obdobích, neexistovalo žádné vůdcovství. Všichni členové rodiny pracovali společně, všichni členové komunity pracovali společně, lovili nebo sbírali plody nebo něco takového a o vše se dělili rovným dílem. Počet lidí nakonec vzrostl. Pak došlo ke krádežím, násilí a podobně. A tehdy vzniklo vůdcovství.
<P>
Mozek v té době nebyl příliš důležitý. Důležitá byla fyzická síla jako u jiných živočichů. A proto se myslím vyvinula nadvláda mužů.
<P>
Pak nakonec se díky vzdělání začal rozvíjet mozek a stal se důležitějším než fyzická síla. A tehdy také měli muži a ženy víceméně stejnou váhu. A tak se stalo, že mnozí poslanci zde jsou ženy. A některé velmi krásné!
<P>
(Smích a potlesk)
<P>
Takže, jak jsem již zmínil dříve, v našem století, v naší době je třeba, abychom podporovali lidské soucítění, lidskou lásku, laskavost. V tomto ohledu jsou myslím ženy v důsledku biologických faktorů citlivější k bolesti jiných lidí. Souhlasíte?
<P>
(Výkřiky "Ano!”)
<P>
Myslím, že bych se měl zeptal mužů, a ne žen.
<P>
Nemám moc času, ale povím vám jeden krátký příběh. Jednou během dlouhého, osmi nebo devítihodinového letu z Indie do jiné země, byl to noční let, jsem si všiml jednoho páru se dvěma malými dětmi, jedno bylo myslím ve věku šesti nebo sedmi let, a druhé velmi malé. A to mladší po celou noc působilo rodičům skutečné trápení. Zpočátku o toho malého chlapce nebo děvčátko pečoval i otec. Pak, po dvou nebo třech hodinách otec nakonec usnul. Ale matka se těm zlobivým dětem věnovala stále, po celou noc. Stále jim věnovala největší péči, a druhý den ráno jsem si všiml, že matka má zarudlé oči. To je jeden příklad. Ženy jsou k bolesti jiných lidí citlivější.
<P>
A proto v dnešní době potřebujeme nejen chytré mozky a myšlenky, ale potřebujeme i laskavost. Mám pocit, že v takových dobách mají ženy zvláštní úlohu. Proto jsem velmi rád, že zde vidím mnoho žen. Je to něco, co jsem řekl již při mnohých příležitostech, a chtěl jsem se o to podělit i dnes s vámi.
<P>
Nyní k tibetské otázce.
<P>
(Potlesk)
<P>
Někteří čínští úředníci zásadně považují náš přístup za separatistické hnutí, ale tak to není. To vůbec není pravda. Každý ví, že usilujeme o skutečnou autonomii v rámci Čínské lidové republiky, ve svém vlastním zájmu. Tibet je materiálně zaostalý - i když z hlediska duchovního je samozřejmě vyspělý -, takže každý Tibeťan chce nyní modernizovaný Tibet. Proto pokud jde o materiální rozvoj, je v našem vlastním zájmu zůstat v rámci této veliké země - Čínské lidové republiky.
<P>
Takže za prvé bych chtěl zcela jasně říci, že náš přístup není separatistickým hnutím. Určitá práva, jež jsme požadovali na čínských úřednících, jsou fakticky již zaručena nebo zmíněna v čínské ústavě, a to platí i pro určitá práva menšin.
<P>
Další bod, který chci vysvětlit těm, kdo nás podporují, je to, že když projevujete svou podporu, svou starost o otázku Tibetu, někteří Číňané mají pocit, že je to něco proti Číně. To vůbec není pravda. Ve skutečnosti se snažíme přispívat k podpoře harmonické společnosti, stability, jednoty. Je to očividně záležitost zdravého rozumu, obecné zkušenosti. Jak se může rozvíjet jednota a harmonie v ovzduší strachu, pod hlavněmi pušek? To nejde. Skutečná harmonie, jednota může vzniknout jen prostřednictvím důvěry, prostřednictvím vzájemného respektu.
<P>
Uvedu příklad. Protože neusilujeme o nezávislost a přísně dodržujeme zásady nenásilí, někteří naši přátelé ze Sin-ťiangu, kteří také bojují za svá práva, nyní soudí, že náš přístup je účinnější.
<P>
Před mnoha lety jsem se setkal s některými lidmi ze Sin-ťiangu - nevzpomínám si konkrétní jména -, kteří skutečně bojovali za nezávislost a v nezbytných případech se uchylovali k násilí. To je jejich názor. Tehdy jsem těmto lidem řekl: Pokud jde o nás Tibeťany, neusilujeme o oddělení a jdeme také výhradně cestou nenásilí.
<P>
Nakonec mnozí lidé v Sin-ťiangu nyní souhlasí s tím, že náš přístup je realistický a že je to nejlepší přístup. Náš přístup ve skutečnosti dodal odvahy těm lidem, kteří kdysi volili cestu násilí, a proto s námi nesouhlasili.
<P>
Pomáháme budovat zdravou, harmonickou společnost.
<P>
Takže my i ti, kdo nás podporují, nejsme proti Číňanům, Číně nebo čínské vládě. Ve skutečnosti jim pomáháme. V totalitárních režimech očividně existuje mnoho nedostatků. Jsou to uzavřené společnosti, není tam svoboda projevu ani svoboda tisku. Takže nutně vznikají potíže.
<P>
Existuje tibetské přísloví: "Jsi-li opravdovým přítelem, poukazuj na přítelovy chyby.” Takže pro Evropskou unii je přirozeně velmi důležité udržovat dobré vztahy s Čínskou lidovou republikou; ale zároveň byste měli jasně poukazovat na tyto nedostatky, na tyto chyby.
<P>
Nemám moc času. Včera jsem se setkal s některými skupinami na podporu Tibetu, mezi nimž jsou i poslanci Parlamentu. Řekli mi, že se budou držet 24hodinový půst. Chtějí-li se někteří z těchto lidí postit, je to velmi dobré. Velmi si toho vážím. Takže jsem okamžitě odpověděl, že se budeme také postit. Já jako buddhistický mnich po obědě již nejím. Takže jsem si myslel, že praktičtější bude, abych zahájil svůj půst již po snídani. Takže dnes ráno jsem zahájil svůj půst již po snídani. Pro mne jako buddhistického mnicha je snídaně něco velice posvátného, protože když vstanu, vždycky jím, neboť mám vždy hlad. Proto jsem se nyní nasnídal a do zítřejší snídaně držím půst a připojuji se k vašemu odhodlání.
<P>
Velmi vám děkuji.
<P>
(Sněmovna poděkovala řečníkovi potleskem ve stoje)
<SPEAKER ID="087" NAME="Předseda">
Vaše Svatosti, jste člověkem dialogu. S Evropským parlamentem mám 29letou zkušenost, ale nikdy jsem nezažil, aby mluvčí při svém vystoupení vedl s Parlamentem dialog. Je-li někdo ve světě - včetně čínské vlády - na pochybách, že jste člověkem dialogu, vaše dnešní vystoupení bylo důkazem toho, že člověkem dialogu jste.
<P>
(Hlasitý dlouhotrvající potlesk)
<P>
Je mi ctí, že vám mohu jménem Evropského parlamentu poděkovat za vaši dnešní návštěvu, a velmi mě těší, že jste opět zdráv. Prokázal jste, že jste po operaci opět zdráv, ale nikdy jsme si nemysleli, že se s námi podělíte o všechny své zážitky. To ukazuje na vaši důvěru vůči poslancům Evropského parlamentu. Poskytl jste nám jasné poselství politické a poskytl jste nám jasné poselství lidské. Jménem Evropského parlamentu vám chci za tato poselství poděkovat a děkujeme vám za váš skvělý humor.
<P>
Myslím si, vážení kolegové, že je nyní naší povinností, abychom Jeho Svatosti 14. dalajlamovi pomohli zajistit, že jeho lid, tibetský lid, bude mít dobrou budoucnost a bude moci žít se svou kulturou a svým náboženstvím. Vaše Svatosti, Evropský parlament je s vámi. Děkuji vám za vaši návštěvu a děkuji vám za vaše vystoupení.
<P>
(Hlasitý dlouhotrvající potlesk)
