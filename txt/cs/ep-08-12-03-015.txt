<CHAPTER ID="015">
Účast Státu Izrael v programech Společenství - Účast Státu Izrael v programech Společenství (rozprava) 
<SPEAKER ID="135" NAME="Předsedající">
Dalším bodem na programu je společná rozprava o:
<P>
zprávě paní De Keyserové, jménem Výboru pro zahraniční věci, o návrhu rozhodnutí Rady o uzavření protokolu k Evropsko-středomořské dohodě zakládající přidružení mezi Evropskými společenstvími a jejich členskými státy na jedné straně a Státem Izrael na straně druhé o rámcové dohodě mezi Evropským společenstvím a Státem Izrael o obecných zásadách, jimiž se řídí účast Státu Izrael v programech Společenství (05471/2008 - C6-0180/2008 - a
<P>
prohlášeních Rady a Komise týkajících se účasti Státu Izrael v programech Společenství.
<SPEAKER ID="136" NAME="Véronique De Keyser" LANGUAGE="FR">
Pane předsedající, požádali jsme v plénu o odklad hlasování, a jsem tomu ráda, ale jako zpravodajka cítím potřebu vystoupit.
<P>
Jak dříve poznamenal pan Salafranca, je zcela správné, že Výbor pro zahraniční věci Parlamentu přijal 6. listopadu dva návrhy o účasti Izraele v programech Společenství: prvním byl souhlas a druhým usnesení. Oby návrhy byly přijaty velkou většinou - hlasování o usnesení bylo prakticky jednomyslné.
<P>
Co tyto texty obsahovaly, a jakou zprávu chtěl Výbor pro zahraniční věci vyslat Izraeli? Souhlas byl pozitivní: vyjádřil souhlas s účastí Izraele v programu Společenství, vzhledem k tomu, že se již podílel na sedmém rámcovém programu výzkumu, že jeho provádění souviselo výlučně s programem "inovace a technologie”, že žádost o účast mohou podat všechny účastnické země politiky sousedství, a že to tedy neznamená žádnou zvláštní výjimku pro Izrael, ani přehodnocení jeho politického statusu.
<P>
Dohody o přidružení jsou založeny na respektování lidských práv. Poslanci proto chtěli poskytnout politický rámec pro tento souhlas ve formě velmi důrazného usnesení vyzývajícího k uznání prozatímní dohody o přidružení mezi Evropskou unií a Organizací pro osvobození Palestiny (OOP), k přísnější kontrole dovozu izraelských výrobků z okupovaných území v rámci systému dovozních preferencí a sankcím proti takovému dovozu a k využívání výsledků vědecké spolupráce pro civilní účely. Komise by měla vypracovat výroční zprávu, jež umožní Parlamentu zhodnotit dodržování těchto podmínek. Zkrátka, usnesení bylo pozitivní, ale pevné a bylo výsledkem dlouhých jednání s různými zainteresovanými stranami, jež projevily příkladnou vůli přijmout dosažený kompromis, za což jim děkuji.
<P>
Proč tedy nyní váháme, vyjadřujeme obavy a nakonec odkládáme hlasování? Především proto, pane předsedající, že humanitární situaci v Gaze nelze již dál tolerovat. Když delegace Evropského parlamentu, které jsem se zúčastnila, navštívila počátkem léta Gazu, životní podmínky tamních obyvatel byly již alarmující; další delegace navštívila okupovaná území v listopadu a vrátila se s přesně stejnou zprávou. Nic se nemění, situace je katastrofální a blokáda ani zdaleka Hamás neoslabila, ale radikalizovala ho.
<P>
Před třemi dny pan Michel poukázal na to, že trvající uzavření hraničních přechodů v Gaze je formou kolektivního potrestání palestinských civilistů odporující mezinárodnímu humanitárnímu právu: řekl to náš vlastní komisař. Agentura OSN pro pomoc palestinským uprchlíkům (UNRWA), agentura, která pracuje s uprchlíky v Gaze, vyzvala k poskytnutí pomoci, stejně tak i Oxfam, Amnesty International, Lékaři bez hranic a řada dalších nevládních organizací, jež momentálně nemohou používat dokonce ani přechod Erez.
<P>
Právě dnes jsem se dozvěděla, že náš nástroj Pegase zcela zastavil činnost v Gaze, že již nemůže zaručit dodávky energie, že přestaly být vypláceny platy a důchody úředníkům palestinské samosprávy a byly pozastaveny i výplaty peněz nejchudšímu obyvatelstvu. Také UNRWA musela pozastavit svůj program pomoci nejchudšímu obyvatelstvu v Gaze. To je nepřijatelné, pane předsedající, to nelze tolerovat, a to je důvod, proč jsem proti své vůli podpořila odklad tohoto hlasování.
<P>
Na úrovni Rady se právě teď chvatně a zcela neprůhledně diskutuje o "posilování" politických vztahů s Izraelem; a právě tato možnost posilování dnes, právě teď, ční v politickém kontextu tohoto regionu a přináší nám sta a sta e-mailových zpráv od občanů. Rada proto musí zlepšit transparentnost diskusí, jež nyní probíhají, a musí být schopna občanům Evropy odpovědět.
<P>
Pro Parlament je to dnes zcela jasné: chceme humánní životní podmínky pro Palestince a ukončení blokády Gazy. Tato blokáda nedělá nic pro oslabení Hamásu, ale způsobuje nepřijatelné utrpení nevinným lidem, z nichž polovina mimochodem při volbách v roce 2006 hlasovala pro Fatáh. Tehdejší hlasování je vlastně dosud platné. Nabízíme Izraeli svou ruku, ale nevzdáme se základních hodnot, na nichž Evropská unie stojí. Nyní je míč na izraelské straně hřiště..
<P>
Chci využít této příležitosti - a omlouvám se, pane předsedající, můžete mi tento čas odečíst ze dvou minut mého příštího vystoupení - chci využít této příležitosti a odsoudit politický nátlak, pomlouvačné kampaně a obvinění z anisemitismu, jimž byli vystaveni poslanci, kteří prostě hájí mír a spravedlnost. Chtěla bych také vyslovit uznání všem našim židovským přátelům v Izraeli i jinde, těmto novým spravedlivým, kteří v mimořádné obtížných podmínkách také chtějí mír a vyzývají k dodržování mezinárodního práva. Pracujme společně, abychom toho dosáhli. Musíme zastavit obléhání Gazy, a zaujímat k tomu vojenský přístup - a slyšela jsem taková doporučení - by bylo čirým bláznovstvím.
<SPEAKER ID="137" NAME="Jean-Pierre Jouyet">
úřadující předseda Rady. - (FR) Pane předsedající, pane Verheugene, paní De Keyserová, dámy a pánové, chtěl bych nejprve poděkovat paní De Keyserové za tuto vynikající zprávu. Stejně jako ona, také jsem zaznamenal, že většina v Parlamentu předtím, z důvodů, které uvedla, hlasovala pro odklad hlasování.
<P>
Rada je toho názoru, že na účast Izraele v programu Společenství je nutné pohlížet z perspektivy posilování dvoustranných vztahů Unie s Izraelem, o čemž Rada vyslala signál 16. června na 8. zasedání Rady přidružení EU-Izrael. Toto posilování vhodně zapadá do posilování evropské politiky sousedství.
<P>
Rada je přesvědčena, že toto posilování je oboustranně prospěšné a není jen v zájmu země, kterou přivádíme blíže k evropské rodině. Slouží také zájmům Evropy, neboť nám umožňuje navázat užší vztahy a větší důvěru s novými vrstvami izraelského obyvatelstva, ať již jde o studenty, vědce, podnikatele nebo techniky.
<P>
Evropa tak bude schopna poskytnout konkrétní důkaz o výhodách mnohostranné spolupráce formou míru a prosperity. Chtěl bych říci paní De Keyserové, že v oblasti jako je Blízký východ mají takové lekce také svoji cenu. Evropa tak bude moci říkat pravdu důrazněji a věrohodněji, což vyvolá větší důvěru.
<P>
V této souvislosti jsem pozorně naslouchal očekáváním, jež podle slov paní De Keyserové zazněla ve Výboru pro zahraniční věci. Mám samozřejmě na mysli zprávu, o níž se zmínila, o úplném a okamžitém zmrazení osidlování, o potřebě pokroku v mírovém procesu s palestinskou samosprávou, o zrušení omezení uvalených na obyvatele Gazy a Západního břehu a o naléhavé potřebě zlepšit osud obyvatel Gazy postižených blokádou, čehož byla nedávno svědkem delegace Evropského parlamentu.
<P>
Mohu vás, dámy a pánové, ujistit, že Rada tato očekávání sdílí, a jsem si jist, že Komise také. Prohlášení z 16. června 2008 v této souvislosti obsahuje některé velmi jasné výroky týkající se jak politického kontextu pro posilování, tak také zpráv, jež Evropa hodlá vyslat Izraeli při této příležitosti.
<P>
Je pravda, že Izrael, jak víte, si je těchto zpráv již po léta vědom. Patřím mezi ty, kdo považují za politováníhodné, že těmto zprávám nebylo náležitě nasloucháno, ale cílem Rady v červnu bylo využít tohoto posilování dvoustranných vztahů k tomu, abychom mohli vysílat své zprávy ještě důrazněji, na vyšší úrovni a širšímu okruhu svých kontaktů. To je to, co dělá Rada.
<P>
Poukázali jste také na to, že evropské pozvání k účasti na určitých programech Společenství bylo adresováno nejen Izraeli, ale všem zemím zapojeným do politiky sousedství včetně zemí tohoto regionu.
<P>
Pane předsedající, pane Verheugene, dámy a pánové, Evropský parlament má dnes možnost přispět k procesu regionální spolupráce, který Evropa zahájila v regionu velmi důležitém pro její vlastní bezpečnost a prosperitu.
<P>
S ohledem na právě uskutečněné hlasování doufám, že až přijde čas, budete se řídit doporučením své zpravodajky a v usnesení, jež chcete v této souvislosti přijmout k postojům zaujatým k této problematice při příležitosti zasedání Rady přidružení, podpoříte postoje, v nichž - jak je předsednictví přesvědčeno - se bude odrážet moudrá vyváženost, které se již dlouhou dobu přidržují vlády členských států a která slouží věci míru a stability v regionu.
<SPEAKER ID="138" NAME="Günter Verheugen">
místopředseda Komise. - (DE) Pane předsedající, pane úřadující předsedo Rady, dámy a pánové, v prosinci 2006 Komise navrhla plně zapojit partnery v rámci evropské politiky sousedství do provádění určitých politik a do některých programů Společenství. V popředí našich úvah byly oblasti jako výzkum a vývoj, inovace, hospodářská soutěž, ochrana spotřebitelů a informační společnost, abych vyjmenoval alespoň některé.
<P>
Rada na tento návrh při několika příležitostech navázala. V březnu 2007 podpořila návrh Komise, aby byla všem partnerským zemím vždy umožňována účast v určitých programech Společenství.
<P>
Izrael jako první z partnerských zemí v rámci politiky sousedství letos oficiálně uzavřel protokol o rámcové dohodě s Evropským společenstvím o obecných zásadách své účasti v programech Společenství.
<P>
Komise tento výsledek přivítala, protože je v souladu s naší dlouhodobou a úzkou spoluprací s naším partnerem Izraelem. Izrael je od roku 1995 plně zapojen do rámcového programu pro výzkum a vývoj. V průběhu let tato úzká spolupráce vedla k mnoha společným projektům, někdy s velmi významnými výsledky, jak jsem se mohl loni sám přesvědčit na místě, v Izraeli.
<P>
Díky kvalitě izraelských vědců a izraelských univerzit je Izrael velice zajímavým a cenným partnerem. Významně může Izrael přispět také v oblasti inovací, což je výhodné pro obě strany, protože ve střednědobém výhledu se otevře možnost mnohem užší průmyslové spolupráce. Mezitím dobře odstartoval dialog mezi podniky EU a Izraele, zahájený tehdy z podnětu předsedy vlády Olmerta a mého, a přináší výsledky.
<P>
Dále, Izrael se již podílí na programu pro podnikání a inovace, jednom ze tří pilířů našeho programu pro konkurenceschopnost a integraci. Tento program je důležitý zvláště pro malé a středné podniky. Obě strany spojují s posilováním spolupráce velká očekávání a naděje. Proto Rada přidružení EU-Izrael na zatím posledním zasedání v loňském roce zdůraznila, že chce zintenzívnit vztahy s Izraelem založené na společném akčním plánu.
<P>
Naše vztahy bezpochyby mají potenciál k rozvoji. Vše, co usnadňuje setkávání lidí, napomáhá stykům mezi novináři, umělci vědci a podnikateli, vše, co slouží dialogu a podporuje vzájemné porozumění, zasluhuje naši bezpodmínečnou podporu. To bude mít pozitivní dopad na náš stávající dialog o lidských právech.
<P>
Další posilování našich vztahů s Izraelem, srdce evropské politiky sousedství, je ve strategickém zájmu Evropské unie. Rozhodnutí Rady, o kterém zde dnes vedeme diskusi, spadá do tohoto kontextu, a představuje tak důležitý příspěvek k posilování naší spolupráce s Izraelem. Proto vás, dámy a pánové, žádám, abyste návrh usnesení podpořili a hlasovali pro návrh Komise.
<SPEAKER ID="139" NAME="Jana Hybášková">
jménem skupiny PPE-DE. - (CS) Vážený pane předsedo, vážený pane komisaři, vážená Rado, to, co stalo dnes, považuji za bezprecedentní použití parlamentních procedur. Naše politická frakce EPP-ED byla připravena plně podpořit socialistickou zprávu včetně socialistických pozměňovacích návrhů. Byli to sami socialisté, kteří odmítli hlasovat o vlastní zprávě. Nicméně zpráva prošla Výborem pro zahraniční věci, je na stole a je neodmyslitelné, že tento Parlament ještě ve svém funkčním období musí o této zprávě hlasovat. Naše frakce se o to, o její projednání a odhlasování, plně zasadí.
<P>
To, co se stalo dnes, poškozuje Evropu. Evropa chtěla získat hodnotu za své dárcovské peníze, chtěla získat vliv na Blízkém východě, chtěla získat možnost, jak přispět k mírovému řešení. Dnes jsme se zbavili takového nástroje, který by nám tuto pozici za naše peníze umožňoval. Navíc se Evropa zbavila velké podpory v oblasti rozvoje a výzkumu, zbavila se podpory v oblasti rozvoje vědy, výzkumu, technologií, boje proti terorismu a zlepšení lidských práv v oblasti Středozemí. Já si myslím, že jednání o akčním plánu, tak jak jsou navržena Komisí a Radou, budou pokračovat. Také věřím tomu, že ještě za předsednictví mé vlastní země dojde k upgradu ve vztazích mezi Evropou a Izraelem. Jenom náš Parlament se zbavil vlivu, protože se dnes stal místem, kde temné neevropské síly, které si nepřejí zlepšení situace na Blízkém východě, zvítězily. A já si myslím, že postavit Evropský parlament proti našim vlastním státům a našim úmyslům je nesmyslné. Proto budeme pokračovat.
<SPEAKER ID="140" NAME="Hannes Swoboda">
jménem skupiny PSE. - (DE) Pane předsedající, pane místopředsedo Komise, paní Hybášková, zůstaňme na zemi. Také jste přece zvažovali, že nebudeme dnes hlasovat. Měli bychom se opravdu držet faktů. Pokud jde o Skupinu sociálních demokratů, stojíme pevně za zpravodajkou a také ve výboru jsme hlasovali pro, neboť jsme o této věci přesvědčeni. Místopředseda Komise i vy jste to přece také řekli.
<P>
Nežijeme však ve vzduchoprázdnu, žijeme v nějaké politické situaci. Můžete si představit, že bychom za této katastrofální, nelidské situace v Gaze jednoduše hlasovali pro a chovali se tak, jako by se nic nedělo? Skutečná situace je však jiná. Pane úřadující předsedo Rady, řekl jste, že to je příspěvek k míru. Opravdu si myslíte, že za současné situace je to příspěvek k míru? Je možné, bohužel, že situace se nezlepší. V určitý moment budeme hlasovat, i přesto, že situace není vážná. Musíme však přinejmenším vyslat signál.
<P>
Pane úřadující předsedo Rady, otázka zůstává nezodpovězena: jak si, lidé, myslíte, že to bude přijato v regionu jako celku? Jak si, lidé, myslíte, že to bude přijato v Palestině a v dalších zemích, jestliže právě v této době dosáhneme jako s první zemí dohodu s Izraelem, zatímco na druhé straně jsou hrubě pošlapávána lidská práva, nejen ze strany Izraele. Je zcela jasné - naše skupina to vždy tvrdila -, že terorismus v jakékoli podobě, ať jsou to rakety nebo jiné útoky, musí být kategoricky odsouzen.
<P>
Naše skupina podpořila tento návrh Skupiny Zelených/Evropské svobodné aliance a Skupiny konfederace Evropské sjednocené levice, protože chceme v tuto chvíli alespoň jednou vyslat signál, že tuto situaci na Blízkém východě prostě nemůžeme akceptovat. Ano, tato spolupráce se bude realizovat. Nemějte starost, víte zcela jasně, že tato spolupráce se bude realizovat a že to není konec procesu, ale jasný signál. Ano, chceme spolupráci s Izraelem, ale chceme také konečně mír v tomto regionu a žádné utlačování lidí.
<SPEAKER ID="141" NAME="Annemie Neyts-Uyttebroeck">
jménem skupiny ALDE. - (NL) Pane komisaři, pane Jouyete, jako zodpovědná skupina jsme dlouze diskutovali o otázce, zda bychom měli hlasovat pro, anebo proti návrhu usnesení a pro, anebo proti schválení protokolu; názory v naší skupině se různily. Bylo to přibližně 50 na 50, nakonec s malou většinou ve prospěch hlasování, a proto má skupina při hlasování o této otázce byla rozdělena.
<P>
Tento rozdílný postoj lze zčásti vysvětlit naším velkým znepokojením nad situací na Blízkém východě a v souvislosti s konfliktem mezi Izraelem a Palestinou. Neznám nikoho, včetně mě samotné, kdo navštívil okupovaná území a nevrátil se pln velkého znepokojení, velkého soucitu a hněvu kvůli situaci, která tam vládne.
<P>
Nejvíce znepokojující a alarmující je to, že po dohodách z Annapolis se izraelská politika jen zhoršila, zpřísnila a přitvrdila. Člověk nemusí být zaujatý, aby si nepoložil otázku, zda Izrael nebo nějaké síly v této zemi podporované izraelskou armádou postupně nevytvářejí na okupovaných územích nezvratné situace do té míry, že se řešení ve formě dvou států stane nedosažitelným.
<P>
Mohu proto pochopit, že jsme chtěli vyslat Izraeli zprávu tím, že odložíme hlasování, protože nechceme vzbudit dojem, že tuto zemi odměňujeme v době, kdy se každodenní situace pro více než milion Palestinců, kteří žijí v Gaze, zhoršuje. Doufám, že v nadcházejících týdnech a měsících dojde k takovým změnám, že budeme schopni oba texty schválit s větší jistotou.
<SPEAKER ID="142" NAME="David Hammerstein">
jménem skupiny Verts/ALE. - (ES) Pane předsedající, počítají se fakta, a ne slova. Fakta mají tisíckrát větší hodnotu než slova. V tomto Parlamentu jsme přijali mnoho usnesení. Ano, v mnoha z těchto usnesení, jež jsme přijali, byla kritika a dobré úmysly, ale fakta jsou důležitější.
<P>
Faktem je, že rok jednání v rámci procesu z Annapolis byl neúspěšný. Faktem je, že proces osidlování pokračuje. Faktem je, že situace v Gaze je horší než kdy předtím. Faktem také je, že dnes, zatímco tu hovoříme, pokračují konfrontace mezi osadníky a samotnou izraelskou armádou.
<P>
Chci, abych mohl během několika měsíců hlasovat pro toto usnesení. Chci, abychom mohli prohlubovat své vztahy se Státem Izrael. Protože skuteční přátelé Izraele, ti z nás, kdo mají Izrael rádi, se odvažují říkat pravdu. Pravda je taková, že okupace v tom stavu, v jakém je teď, již nemůže déle trvat. Nemůže již dál pokračovat. Musíme vyslat zprávu o tom, že činy Evropské unie jsou podmíněny mírovým procesem a základním respektováním lidských práv. Tak budeme moci postupovat vpřed. Chceme více lepších styků s Izraelem a s Palestinci, a musíme to prokázat jasnými podmínkami a jasnými činy, a ne jen slovy.
<SPEAKER ID="143" NAME="Luisa Morgantini">
jménem skupiny GUE/NGL. - (IT) Pane předsedající, dámy a pánové, požádat o odklad hlasování nebylo snadné, ale myslím si, že to bylo opatření nezbytné, a vskutku věřím, že bude Evropským parlamentem potvrzeno.
<P>
Izrael nemůže být neustále povznesen nad dodržováním mezinárodního práva. Chtěl bych říci paní Hybáškové, že spolupráce s Izraelem a různé projekty na tom neskončily. Bylo jen zablokováno a pozastaveno posilování vztahů, a nikoli spolupráce, která dále pokračuje. Tedy doufám, že může pokračovat, protože je důležitá; dokonce i já si dokážu uvědomit její prospěšnost. Chtěla bych však zopakovat: Izrael musí pochopit, že musí dodržovat mezinárodní právo. V sázce je také naše čest a důstojnost.
<P>
Chtěla bych proto doufat, že Rada ministrů bude Evropskému parlamentu naslouchat, projeví pro jednou určitou důslednost a řekne Izraeli, že musí dát určité konkrétní signály o tom, že chce mír, a že by měl zrušit blokádu osad na Západním břehu, jež negativně ovlivňuje životní podmínky občanů Gazy.
<P>
Naše projekty Evropské unie jsou zablokovány. Zastavil se například projekt Pegaso. Vadí mu blokády, jež zabraňují dodávkám zboží do této oblasti. Zítra nebudou vyplaceny platy. UNRRA (Správa OSN pro pomoc a obnovu) je nucena zastavit pomoc nejchudším rodinám. Je hanebné, že se to děje! Nekritizuji však konkrétně Izrael; ani zdaleka ne! Být v přátelských vztazích s Izraelem znamená také ukázat mu jeho povinnosti, a naše vlastní. Doufám proto, že budeme moci začít znovu, alem zpráva, kterou dnes vysíláme, je důležitá. Vyslali jsme ji Palestincům a všem Izraelcům, kteří pevně věří v mír, ale ve spravedlivý mír podle práva.
<SPEAKER ID="144" NAME="Bastiaan Belder">
jménem skupiny IND/DEM. - (NL) Pane předsedající, jsem rád, že mohu podpořit veškeré úsilí Rady a Komise o zintenzívnění vztahů se židovským Státem Izrael v našem oboustranném zájmu; odklad hlasování jim podle mého názoru vysílá úplně špatnou zprávu.
<P>
Navzdory tomu hledím na úřadujícího předsedu Rady s velmi smíšenými pocity v souvislosti s únikem jednoho dokumentu Rady a jeho zveřejněním v izraelském deníku Ha'aretz - viz vydání z minulého pondělí. Vzhledem k úniku toho dokumentu bych mu chtěl položit tři otázky:
<P>
Souhlasíte s tím, že název tohoto dokumentu "Akční strategie pro mír na Blízkém východě”, je hudbou budoucnosti? A je-li tomu tak, nutil byste Izrael k znovuotevření palestinských institucí včetně Orient House v Jeruzalémě? A konečně, chtěl bych se vás zeptat, pokud je tato strategie opravdu taková, jak ji hodláte spojit se zlepšením vztahů s nově zvolenou izraelskou vládou, ať bude mít jakoukoli podobu? Těším se na vaše odpovědi.
<SPEAKER ID="145" NAME="Luca Romagnoli" AFFILIATION="NI">
- (IT) Pane předsedající, paní místopředsedkyně, dámy a pánové, tentokrát nesouhlasím, protože bych namítl, že Parlament dnes vzbudil špatný dojem tím, že zprávu paní De Keyserové přikáže zpět do výboru - a všichni s tím budete jistě souhlasit, zejména s uspořádáním rozpravy a poté i hlasování tak neuvěřitelně rychle.. To mě vede k závěru, že levice chtěla pod jakousi záminkou zablokovat Izraeli přístup k programu partnerství pro inovaci a výzkum. Chtěl bych zde pouze zdůraznit, že hovoříme o jednom z mála států, ne-li o jediném státu, u kterého, nabídneme-li mu podporu, to není jen výraz solidarity, ale zahrnuje to i růst a rozvoj pro podniky v samotné Evropě.
<P>
Nikdo se doposud nedokázal zeptat palestinské samosprávy, jak velkou podporu dostává od Ligy arabských států a jak ji využívá, ani kolik z ní přispívá k dialogu, vzájemnému porozumění a ke kulturní a vědecké spolupráci. Musím říci, vzhledem k tomu, že se zmobilizovalo tak málo z tak vysokého počtu poslanců pravého centra, že levice odvedla dobrou práci, když pod záminkou ochrany lidských práv dosáhla úspěchu v otázce tohoto hlasování. Mám však dojem, že toto vše brání regionálnímu rozvoji a možná dokonce i mírovému procesu. Když nic jiného, zpochybňuje to právo státu na bezpečnost, právo, jež bychom měli hájit.
<SPEAKER ID="147" NAME="Pasqualina Napoletano" AFFILIATION="PSE">
- (IT) Pane předsedající, dámy a pánové, zpravodajové, kteří vystoupili přede mnou, nám poskytli dobré vysvětlení, proč balíček, který jsme předložili dnes ráno k hlasování, má být odložen. Chtěla bych vám však připomenout, že tyto vztahy mají ještě další aspekty, zejména politické aspekty, jež Rada zkoumá za tohoto rozvoje vztahů mezi Evropskou unií a Izraelem.
<P>
Jsou zde také aspekty, jež se dotýkají vnitřního trhu. Proto se domnívám, že my všichni jsme zásadně pro tento rozvoj vztahů mezi Izraelem a Evropskou unií, stejně jako jsme pro rozvoj vztahů s palestinskou samosprávou. Tato zpráva však musí být jasná a musí obsahovat závazky z obou stran. Za nynějšího stavu věcí nemůžeme říci, že tato kritéria jsou plněna. Chtěla bych vám připomenout nejen tragickou situaci v Gaze, ale také pokračující ilegální osidlování těchto území. To je otázka, která negativně ovlivňuje prodej výrobků z okupovaných území a další záležitosti, které dobře známe.
<P>
Podle mého názoru musí Rada zásadně dát svůj postoj jasně najevo, když nic jiného, tak proto, že se mi zdá, že francouzské předsednictví připravilo dokument o vyhlídkách míru na Blízkém východě, který má bát předložen na příštím zasedání Rady. To může být pro nás velice zajímavé, dokonce i jako možnost k rozvoji konstruktivních vztahů. Z tohoto důvodu se domnívám, že požadavek tohoto odkladu byl moudrým rozhodnutím, pod podmínkou, že se nám všem podaří využít tohoto času ke zmírnění utrpení palestinského obyvatelstva, zejména v Gaze. Chtěla bych dodat, že bychom měli také využít tohoto času k přestavbě vztahů mezi Evropou a Spojenými státy na základě společné iniciativy týkající se řešení situace na Blízkém východě.
<P>
Nezapomínejte, že rok 2008 byl vyhlášen - nebo měl být vyhlášen - rokem vytvoření Státu Palestina. Rok 2008 je za námi a situace je dosud zoufalá.
<SPEAKER ID="148" NAME="Ioannis Kasoulides" AFFILIATION="PPE-DE">
Pane předsedající, kdyby tématem dnešní rozpravy byla situace v pásmu Gazy, možná bych se byl připojil k paní De Keyserové a ostatním vystupujícím kolegům a vyjádřil bych stejné postoje. Obávám se však, že toto politické podmiňování většího zapojení jedné z účastnických zemí evropské politiky sousedství, a zejména jedné ze zemí Středomoří vytvořilo precedens, a nevím, kam to povede. V seznamu otázek dvoustranných vztahů v rámci politik evropské politiky sousedství jsme nezmiňovali plnění politických podmínek. Například v případě Maroka jsme nikdy nezmiňovali Západní Saharu nebo lidská práva. Totéž platí v případě Egypta nebo kterékoli jiné země ve Středomoří. Nechápu, proč jsme zvolili tuto politickou vazbu tentokrát.
<P>
Za druhé, jsem toho názoru, že čím více se zapojujete do dialogu, spolupráce a důvěry - jak řekl pan Jouyet - s partnery ze všech těchto zemí, tím větší vliv na ně máte. Dnes jsme zabouchli dveře a nevím, jak je otevřeme.
<P>
Za třetí, jsem si jist, že při našem dnešním jednání jsme stanovili podmínku. Řekli jsme, že se jedná jen o odklad a že se k tomu vrátíme. Jak se k tomu vrátíme? Kdy bude situace v pásmu Gazy natolik uspokojivá, že se rozhodneme se k tomu vrátit? Jak řekla paní Napoletanová k otázce osad, stejně jako je tomu u mnoha dalších otázek, u nichž chceme mít politický vliv na Izrael, kdy se budeme cítit dostatečně politicky uspokojeni, abychom znovu nastolili toto výborné usnesení připravené Výborem pro zahraniční věci?
<SPEAKER ID="149" NAME="Proinsias De Rossa" AFFILIATION="PSE">
Pane předsedající, Evropa nemůže posilovat své vztahy s Izraelem, dokud jeho vláda přesvědčivě neprokáže změnu své politiky. Musí skoncovat s kolektivním trestáním palestinského obyvatelstva tím, že zruší obléhání Gazy a projeví odhodlání seriózně jednat s palestinským vedením o nalezení funkčního a udržitelného řešení se dvěma státy.
<P>
Všichni chceme normální vztahy s Izraelem, ale v dané situaci to není možné. Bezvýhradně podporuji právo Izraele na vlastní obranu, ale taková obrana musí být v rámci uznávaného mezinárodního práva a odpovědnosti, kterou převezme okupační mocnost, když vtrhne do jiné země.
<P>
Stát Izrael, který se pyšní svým demokratickým zřízením, byl tolikrát přistižen při porušování mezinárodního práva tím, jak se chová k Palestincům, že trpělivost většiny lidí je napjata do krajnosti. Při nedávné oficiální návštěvě v Gaze, Jeruzalémě a na Západním břehu jsem se sám přesvědčil o výrazném zhoršení podmínek každodenního života prostých Palestinců.
<P>
Jejich hospodářství je v troskách. Existuje 210 ilegálních osad. Území a domovy Palestinců jsou neustále obsazovány. Existuje 11 000 palestinských vězňů a ve vazbě je drženo 40 zvolených členů Palestinské legislativní rady. Ve vazbě je více než 300 mladých lidí ve věku do 18 let, některým z nich je teprve 12 let. Gaza je v obležení a je vystavena hrozbě vojenské invaze, a již 50 % jejího obyvatelstva je závislých na potravinové pomoci. A seznam pokračuje. Toto brutální kolektivní trestání a loupež půdy ze strany Izraele je hrubým porušením mezinárodního práva a ničí možnost míru.
<P>
Vzhledem k tomu dnes není vhodný čas pro to, aby se tento parlament usnesl na posilování vztahů. Opravdu se domnívám, že by se to mělo odložit do doby po izraelských a palestinských volbách, jež se mají konat v roce 2009. Mezitím musí mezinárodní společenství vyvinout veškeré úsilí, aby zmírnilo situaci a vytvořilo podmínky pro to, aby Palestinci a Izraelci mohli žít v míru.
<SPEAKER ID="150" NAME="Elmar Brok" AFFILIATION="PPE-DE">
(DE) Pane předsedající, pane úřadující předsedo Rady, pane místopředsedo Komise, cílem takových dohod, jako je posilování vztahů s Izraelem, je ujistit strany zúčastněné v konfliktu o tom, že jsou zapojeny do smysluplného procesu, který zaručí jejich vnitřní stabilitu a poskytne jim jistotu budoucí spolupráce a existence. Dnes jsme tuto příležitost, poskytnout takovou jistotu, promarnili. Promarnili jsme ji a v důsledku toho jsme podle mého názoru ještě přilili oleje do ohně.
<P>
Také jsem vůči Izraeli v mnoha otázkách kritický, a zejména, například, v otázce politiky osidlování. Když zde však dnes slyším, že hlavním důvodem je situace v pásmu Gazy, jsem naprosto konsternován, zejména proto, že je uváděna jen polovina nebo dokonce čtvrtina důvodů. Musíme totiž vidět to, že používáme-li dnes toto zdůvodnění, za další tři měsíce bude nalezena jiná záminka, a potom ještě jiná, aby se zabránilo dosažení rozhodnutí. Pokud se totiž správně pamatuji, Izrael z Gazy odešel. Pokud si správně pamatuji, Hamás svrhl zvolené orgány prezidenta Abbáse a zničil vládu násilným povstáním, čímž porušil veškerá práva. Pokud si správně pamatuji, jsou to právě okolnosti vyvolané Hamásem, jež jsou rozhodující pro situaci v Gaze. Pokud si správně pamatuji, z Gazy jsou denně ostřelována izraelská města. A jestliže to v takovéto rozpravě nic neznamená a Izrael je jednostranně obviňován, nezdá se mi, že je to cesta, jak si evropská politika může získat důvěru v Jeruzalémě.
<P>
Proto si myslím, že jsme dnes udělali velkou chybu. Mírovou silou v tomto regionu budeme jen tehdy, jestliže se budeme plně držet pravdy a nebudeme pouze jednoduše provádět politiky. Jsem přesvědčen, že tato politika nepomůže ani prezidentu Abbásovi, ale přispěje k další radikalizaci, která již slaví v Gaze takové úspěchy. Dnešní rozhodnutí proto považuji za nesprávné.
<SPEAKER ID="151" NAME="Zbigniew Zaleski" AFFILIATION="PPE-DE">
(PL) Pane předsedající, dlouhotrvající konflikt je příležitostí, abychom na něj reagovali a zkoumali jeho příčiny a agresivní chování a hledali řešení. Dokážu pochopit zoufalé palestinské ostřelování raketami, podobně jako krysy zahnané do kouta své klece, ale dokážu také pochopit obavy Izraelců z toho, že jejich děti se možná již nikdy nevrátí ze školy domů, neboť se předpokládá, že téměř každý Palestinec je terorista. Není to černobílá záležitost.
<P>
Mezi Palestinci jsou zastánci kompromisů a neústupní extremisté, právě tak jako jsou umírnění a jestřábi mezi Izraelci, jak to jasně ukázala paní Livniová. Toto vnitřní rozdělení je v tomto konfliktu dosti důležité, a čím větší úlohu sehrává, tím silnější se stává jedna ze stran zúčastněných v tomto konfliktu. Podle mého názoru jsou Izraelci silnější, protože mají stát, na který mají samozřejmě naprosté právo, a já to podporuji. Mohou proto využívat všech atributů státu.
<P>
S tím je spojena i větší odpovědnost, a také povinnost přijímat opatření, jež mohou být riskantní, ale mohou poskytnout naději budoucího míru. Proto izraelský požadavek na ukončení raketových útoků ze strany Palestinců, dříve než bude možné pokračovat v plánu dvou států, je totéž, jako říkat, že bychom byli ochotni mít děti pod podmínkou, že z nich vyrostou rozumní lidé a získají doktoráty nebo začnou úspěšně podnikat.
<P>
Neobyčejné situace vyžadují odvahu činit neobyčejná rozhodnutí, a právě to očekávám od Izraele. My, Evropská unie, jim musíme v dosažení těchto rozhodnutí pomoci. Jinými slovy: Cestovní mapa pro dva státy.
<P>
Pokud jde o posilování vztahů mezi EU a Izraelem, zdá se mi, že je to dobrá strategie, protože by nám poskytla větší vliv a dlouhodoběji by nám umožnila plnit konstruktivní úlohu při urovnávání tohoto tragického konfliktu. Jsem pro posilování našich vztahů.
<SPEAKER ID="152" NAME="Charles Tannock" AFFILIATION="PPE-DE">
Pane předsedající, jako zpravodaj pro zprávy o evropských politikách sousedství již dlouho podporuji větší zapojení Izraele do programů a agentur EU, což je oboustranně prospěšné vzhledem k tomu, že Izrael je země vyspělá v takových oblastech jako vědecký a zejména environmentální výzkum. V posledních týdnech jsem obdržel množství e-mailových zpráv požadujících, abych hlasoval proti této dohodě o posilování spolupráce EU-Izrael. Věřím však, že EU a Izrael jsou přirozenými partnery, protože sdílejí stejné hodnoty: demokracii, právní stát a osobní svobodu, a zejména svobodu tisku a nezávislé soudnictví.
<P>
Ne o všech strategických partnerech EU lze říci totéž. Například Čína - na které, jak vím, předsedajícímu tolik záleží - tyto hodnoty odmítá, ale kupodivu nedostávám mnoho výzev k oslabení vztahů EU s Pekingem. Je tomu tak proto, že u veřejnosti a v této sněmovně bohužel přetrvává silný protiizraelský prvek. Když jsou pro takové smýšlení nějaké konkrétní důvody, mohu ho respektovat, dokonce i když s ním nesouhlasím. Často však vychází z antisemitismu a antiamerikanismu, neboť USA jsou nejbližším spojencem Izraele.
<P>
Minulý týden islámští teroristé v indické Bombaji speciálně vyhledávali židy, aby je zavraždili. To ukazuje, že Západ musí stát solidárně po boku židovského státu, protože Izrael je v první linii boje za přežití s islámskými teroristy, jako je Hamás, Hizballáh a Islámský džihád, jež jsou prokazatelně odhodlány zničit Izrael a náš způsob života.
<P>
Evropský parlament dnes bohužel těsnou většinou odhlasoval, že neposkytne své stanovisko k této dohodě - na níž záleží nadcházejícímu českému předsednictví -, což je podle mého názoru katastrofa a vyšle to úplně špatné signály izraelské veřejnosti během velmi důležitého předvolebního období a nevyhnutelně to posílí pozici zastánců tvrdé linie v Izraeli.
<SPEAKER ID="153" NAME="Předsedající">
Není to Čína, na které mi záleží, ale demokracie a lidská práva v Číně, stejně jako v Izraeli a v Palestině.
<SPEAKER ID="154" NAME="Jim Allister" AFFILIATION="NI">
Pane předsedající, leckdo nás chtěl přesvědčovat o tom, že tato sněmovna dnes demonstrovala krizi svědomí. Musím říci, že to považuji za podivné, vzhledem k tomu, kolikrát tato sněmovna podpořila dohody bez jediné výhrady u zemí, které skutečně jsou na tom špatně v oblasti lidských práv a které opravdu mají vládní struktury, jež zdaleka nejsou demokratické.
<P>
Zdá se mi, že tato sněmovna byla dnes svedena z cesty koordinovanou kampaní zvenčí i zevnitř, plnou zášti vůči Státu Izrael, a že jsme se jí nechali zbytečně ovlivnit. Slepá bigotnost, jakou leckdo projevuje vůči Izraeli, je naprosto děsivá. Izrael je demokracií v oblasti, kde je demokracií jen pomálu. Souhlasí s řešením se dvěma státy. Je vystaven nejhoršímu vnějšímu i vnitřnímu terorismu, a v důsledku toho má nepochybně právo se bránit.
<P>
Leckdo v této sněmovně, jak se zdá, se natolik nechává unést hněvem a nenávistí k Izraeli, že je ochoten omlouvat teroristické útoky a, ovšem, omlouvat excesy Hamásu v Gaze, a viníka vidí ve státě, který je vystaven útokům. Myslím si, že to není správné.
<SPEAKER ID="155" NAME="Proinsias De Rossa" AFFILIATION="PSE">
Pane předsedající, ti z nás, kdo se vyslovili pro odklad rozhodnutí v této záležitosti, byli v průběhu této rozpravy vícekrát označeni za antisemity.
<P>
To je zcela nevhodné. Nikdo na této straně jednacího sálu neobvinil nikoho na druhé straně ze zlé vůle nebo z toho, že se řídí jinými motivy než je starost o budoucnost lidu Izraele a Palestinců.
<P>
Všichni, kdo jsme tady, bychom měli uznat, že máme starost o lidi, a proto zaujímáme postoj, jaký zaujímáme. Nevychází z jakékoli formy antisemitské ideologie.
<SPEAKER ID="156" NAME="Předsedající">
Pane De Rosso, předsednictví plně uznává a zajisté sdílí váš postoj.
<SPEAKER ID="157" NAME="Hannes Swoboda" AFFILIATION="PSE">
(DE) Pane předsedající, ano, byly nějaké e-mailové zprávy, ale bylo i lobbování ze strany izraelského velvyslanectví. To není důvodem toho, proč jsme přijali nějaké konkrétní rozhodnutí. Důvodem bylo naše pevné přesvědčení, že toto hlasování by v této době nebylo vhodné.
<P>
Mnohé z argumentů předložených kolegy poslanci - ať je to pan Kasoulides, pan Brok, pan Zaleski nebo další - jsou velmi cenné argumenty. Myslím si, že po rozdílných názorech, jež jsme tu vyjádřili, je nyní nejvyšší čas, abychom se navrátili ke společnému postoji, který se vyznačuje podporou Izraele, ale zároveň i podporou mírového procesu a práva Palestinců na existenci. To je pro nás skutečně důležité, nic více a nic méně.
<SPEAKER ID="158" NAME="Jean-Pierre Jouyet">
úřadující předseda Rady. - (FR) Pane Verheugene, dámy a pánové, není věcí Rady, aby se vyjadřovala k procedurálním otázkám ani k rozhodnutím přijatým touto sněmovnou v této oblasti.
<P>
Chtěl bych říci panu Swobodovi, že je jasné, že Rada tyto cíle sdílí a souhlasí s tím, co jste uvedl ve svém posledním vystoupení, zejména pokud jde o stabilizaci. EU a Rada odsuzují veškeré násilí, zejména odpalování raket proti civilnímu obyvatelstvu, což musí skončit. Neúnavně musí pokračovat boj proti terorismu, a EU, a mohu-li to tak říci, francouzské předsednictví jsou zvlášť znepokojeny osudem desátníka Shalita.
<P>
Na druhé straně je Evropská unie i nadále silně znepokojena zrychlením tempa osidlování v poslední době. Pokračující proces osidlování včetně přirozeného rozšiřování musí být urgentně zastaven - včetně východního Jeruzaléma. Odporuje mezinárodnímu právu a kompromituje vytvoření životaschopného palestinského státu; překážky bránící vstupu na okupovaná palestinská území a pohybu na těchto územích musí být odstraněny s cílem podpořit hospodářský rozvoj. Humanitární situace v Gaze se urgentně musí zlepšit dodržováním příměří, otevřením přechodů a poskytnutím zboží a služeb, jež pomohou obyvatelstvu a pomohou agenturám poskytujícím pomoc, zejména Agentuře OSN pro pomoc palestinskému obyvatelstvu (UNRWA), plnit jejich úkoly; a je také důležité, aby byl propuštěn velký počet uvězněných Palestinců, přičemž prvořadou pozornost je nutné věnovat mladistvým.
<P>
Naše cíle jsou tedy stejné, a to bych chtěl v této sněmovně zcela jednoznačně zdůraznit. Problémem je, abychom pochopili, jak co nejlépe vyvinout tlak k dosažení výsledku, který si přejete: vytvoření dvou států existujících bezpečně bok po boku v rámci stabilního mírového procesu - tj. v rámci, v němž bude patřit důležité místo Evropské unii. Musíme zjistit, zda budeme schopni stát pevně na zásadách, které jsem právě načrtl a které Izrael musí respektovat, na základě dialogu a důvěry, nebo zda na základě dialogu, v což Rada věří, a věří v to i nadále po vyslechnutí této rozpravy, dokážeme zachovat rozumnou vyváženost.
<P>
Na závěr bych vám chtěl připomenout, že na posilování vztahů je nutné pohlížet v obecnějším kontextu založení Unie pro Středomoří a rozvoje evropské politiky sousedství. Nezapomínejte, že navrhovanému posilování vztahů předcházelo posilování našeho partnerství s Marokem, což vyslalo silnou politickou zprávu našim arabským sousedům na jižním pobřeží Středozemního moře; chtěl bych vám také připomenout, že naše jednání s Izraelem nesnižuje význam palestinské samosprávy a že Evropská unie a palestinská samospráva se v létě 2008 sešly s cílem utvořit nové pracovní skupiny, což umožní urychlit provádění akčního plánu, který byl přijat v roce 2005. Chtěl bych také zopakovat, že my jako předsednictví jsme odhodláni dosáhnout pokroku ve všech oblastech včetně oblasti politické, jež tvoří nedílnou součást našich vztahů se Státem Izrael.
<P>
A právě tento celkový přístup dodává posilování vztahů EU s Izraelem smysl, a právě tento politický dialog podle našeho názoru pomůže zajistit, že zásady, na které mnozí z vás poukázali, budou lépe respektovány a hájeny a že EU se bude moci podílet na hledání řešení izraelsko-arabského konfliktu.
<SPEAKER ID="159" NAME="Günter Verheugen">
místopředseda Komise. - (DE) Chtěl bych se v krátkosti zmínit o třech aspektech, které je třeba zvážit na závěr této rozpravy.
<P>
Za prvé, v rozpravě o naší spolupráci s Izraelem, ve které se správně diskutuje o lidských právech a humanitárních problémech Palestinců, by se však nemělo zapomenout na to, že máme vůči Izraeli zvláštní zodpovědnost. Naše politika vůči Izraeli je určována nejen zájmy, je určována tím, že již samotná existence Státu Izrael má něco společného s evropskými dějinami a že z toho vyplývá určitá zvláštní zodpovědnost.
<P>
A druhým důsledkem toho je to, že partnerství, které chceme mít s Izraelem nebo kterého jsme možná již dosáhli, musí být spolehlivé. Vyžadujeme od svých izraelských partnerů spolehlivost, a také Izrael má právo vyžadovat spolehlivost od nás. Izraeli byla nabídnuta spolupráce v těchto projektech a politikách. Bude vás možná zajímat, že existují velmi dobré důvody pro to, proč byl Izraeli jako první zemí - jako vůbec první zemí - nabídnut akční plán v rámci evropské politiky sousedství. Bylo to v roce 2003. Učinil jsem to já sám.
<P>
Poslední věc, kterou bych chtěl říci, je to, že tyto programy a politiky, o kterých nyní hovoříme, nejsou samoúčelné. Mají hlubší politický základ. Tento hluboký politický základ spočívá v tom, ukázat Izraeli, že pro Izrael existuje vyhlídka dlouhodobé spolupráce s Evropou, vyhlídka, kterou Izrael potřebuje pro období po ukončení konfliktu. A především to Izrael potřebuje, aby byl schopen ukončit konflikt. Jiná věc je ta, že jakkoli malé mohou být tyto iniciativy, je v nich řada věcí, které nám umožňují rozvíjet dvoustranné a třístranné projekty. Nedávno jsem osobně navštívil Jordánsko, Izrael a Palestinu a jednal jsem tam o iniciativě, která by nám umožnila provádět politiku pro malé a střední podniky v třístranném rámci. Máme také dvoustranné výzkumné projekty. To znamená, že máme rámcový nástroj, který nám umožňuje překročit hranice a dosáhnout přesně toho, co chceme: spolupráce a normalizaci v tomto krizovém regionu.
<P>
Zdržím se toho, abych z toho, co jsem právě řekl, vyvozoval jakékoli závěry. Žádám vás pouze, abyste to zvážili ve svých dalších rozhodnutích.
<SPEAKER ID="160" NAME="Véronique De Keyser">
zpravodajka. - (FR) Pane předsedající, chtěla bych nejprve odpovědět vám, pane Verheugene. Řekl jste zcela správně, že máme vůči Izraeli zvláštní odpovědnost.
<P>
Převzali jsme tuto odpovědnost společně, a to je důležité. Navíc, jistě budete se mnou souhlasit, právě proto, že máme tuto odpovědnost vůči Izraeli, máme přinejmenším stejnou odpovědnost, pokud jde o dnešní situací Palestinců.
<P>
Pane Jouyete, máme stejné síle, a vy jste oprávněně vyjmenoval celou řadu důležitých otázek, jež musí být dlouhodobě, střednědobě nebo krátkodobě řešeny. Použil jste velmi důležité slovo, když jste řekl "situace v Gaze se urgentně musí ...” Použil jste slovo "urgentně”. Požádali jsme o odklad. Dáváme si čas, abychom viděli, zda bude tato naléhavost skutečně zohledněna. Věříte - a máte na takový názor plné právo -, že posilování vztahů s Izraelem učiní vyjednávání s ním snadnějším. Velice si přeji, aby to byla pravda, ale nevidím známky něčeho takového, a jednáme o tom v každém případě již více než rok, od Annapolis. Jak víte, možnosti Parlamentu jsou velmi omezené.
<P>
Využíváme prostředků, jež máme k dispozici,, abychom vyslali Izraeli přátelský signál: "Pokročte prosím o kus dál!” Bohužel jsem včera neslyšel od paní Cipi Livniové ani nejmenší náznak toho, že se tak stane. Čekám a doufám.
<P>
Chtěla bych také poděkovat vám, paní Hybášková - nebyla jste zde, když jsem začala mluvit - chtěla bych vám říci, že jste byla příkladnou partnerkou, věrná svému přesvědčení, jako budeme my věrni našemu, a nepřipustím, aby poslanci, kteří zpochybňovali význam lidských práv jako základ pro dnešní rozhodnutí, aby nás přesvědčili o tom, že mají pravdu. To je nepřijatelné! Pokud jde o antisemitské výpady a další kritiku, které jsem dnes již vyslechla a kterých, musím vás upozornit, uslyšíme ještě víc - řeknu ještě jednou, to není hodné Evropského parlamentu!
<P>
Proč bychom v tomto Evropském parlamentu, když hovoříme o lidských právech, měli být podezříváni z taktizování? Je-li to, že tyto práva jsou porušována, pravda, pak je to naléhavá věc.
<P>
Ctím závazky, které jsme se svými politickými partnery přijali v oblasti zahraničních věcí. Z mého pohledu jejich platnost trvá, ale myslím si, realisticky, že teď není vhodný čas. Učinili jsme vůči Izraeli přátelská gesta. Budeme v tom přirozeně pokračovat. Ale naše starost o osud Palestinců trvá a je silná.
<P>
(Potlesk)
<SPEAKER ID="161" NAME="Předsedající">
Rozprava je ukončena.
<P>
V souladu s čl. 103 odst. 2 jsem obdržel návrh na ukončení rozpravy .
<P>
Hlasování o zprávě paní De Keyserové a hlasování o návrhu usnesení se bude konat během příštího dílčího zasedání.
<P>
Písemná prohlášení (článek 142)
<SPEAKER ID="162" NAME="Bairbre de Brún  " AFFILIATION="GUE/NGL">
písemně. - (GA) - Bylo by špatným signálem, kdyby EU v současné době měla zlepšovat vztahy s Izraelem. Ukázalo by to, že EU je ochotna ignorovat závažné, soustavné a dlouhotrvající porušování lidských práv a mezinárodního práva.
<P>
Bylo by to skoro jako bychom říkali, že EU poskytuje Izraeli volnou ruku, aby pokračoval v represích a nezákonnosti, násilném vysidlování obyvatelstva, popravách bez soudu, okupaci Palestiny, výstavbě ilegální zdi a v osidlování.
<P>
Měli bychom vyvinout na Izrael co největší tlak, aby musel splnit své sliby v souladu s mezinárodním právem a v souladu s rezolucemi OSN. Dnes musíme jako poslanci z celé Evropy vyslat Izraeli důraznou zprávu, aby pochopil, že už toho mále dost.
<P>
Evropský parlament v roce 2002 odhlasoval pozastavení platnosti dohody o přidružení mezi EU a Izraelem kvůli vážným porušením lidských práv ze strany Izraele. Nehledě na to se nyní hovoří o účasti Izraele v programu EU, který se týká konkurenceschopnosti a hospodářské inovace, dokonce i přesto, že Izrael svévolně ničí hospodářství a infrastrukturu Gazy.
<P>
Rozhodnutí o zrušení hlasování o zlepšení vztahů mezi EU a Izraelem vítám.
<SPEAKER ID="998" NAME="Athanasios Pafilis  " AFFILIATION="GUE/NGL">
písemně. - (EL) Návrh Rady na přednostní rozvoj a posilování již dnes silné spolupráce mezi EU a Izraelem - bez ohledu na to, že hlasování Evropského parlamentu o něm bylo odročeno - je, ať na to pohlédneme z kterékoli strany, výzvou Evropanům a všem zemím světa, urážkou tisíců obětí izraelského barbarství.
<P>
Tento návrh prakticky zvěčňuje izraelský apartheid a odměňuje masové porušování mezinárodního práva a lidských práv palestinského lidu, okupaci pásma Gazy, Západního břehu a východního Jeruzaléma a pokračující výstavbu Zdi hanby a masových osad Izraelem a ignoruje rezoluce OSN odsuzující Izrael a usnesení o pozastavení dohody o spolupráci mezi Evropskou unií a Izraelem, jež přijal Evropský parlament v roce 2002.
<P>
Přestože Izrael uskutečňuje vůči Palestincům již po 60 let stále stejnou politiku, a státy a OSN to odsoudily, byl předložen provokativní návrh vyzývající, abychom přivřeli oči nad flagrantním porušováním lidských práv izraelskými okupačními silami.
<P>
To ještě jednou dokazuje, že EU ve svém pokryteckém postoji k otázce dodržování lidských práv používá ve své politice dvojí metr podle svých zájmů v každém jednotlivém případě.
<SPEAKER ID="163" NAME="Marian Zlotea  " AFFILIATION="PPE-DE">
písemně. - Schválení navrhované dohody o sousedství se Státem Izrael by zapojilo Izrael do určitých programů Společenství v rámci evropské politiky sousedství, politiky zaměřené na podporu reformy a stability v oblastech sousedících s Evropskou unií.. Tato dohoda, která by měla okamžitě vstoupit v platnost, by vyžadovala, aby Izrael finančně přispíval do rozpočtu Evropské unie výměnou za účast v určitých programech Společenství. Tato dohoda bude podléhat přezkumu každé tři roky po jejím schválení oběma smluvními stranami. Podpora této dohody o sousedství by navázala na stávající dohodu o přidružení a byla by krokem k posílení spolupráce v oblasti obchodu a k dosažení pokroku při řešení izraelsko-palestinského mírového procesu.
<P>
V souvislosti s nedávnou návštěvou izraelského ministra zahraničí, který se vyslovil pro posílení politických vztahů mezi Izraelem a EU, v Evropském parlamentu a se stávajícím akčním plánem, který byl nedávno dokončen vysokým představitelem, by schválení této dohody o sousedství bylo oboustranně výhodné, neboť by zlepšilo vzájemné porozumění a urychlilo nastolení míru a stability na Blízkém východě a ve Středomoří.
