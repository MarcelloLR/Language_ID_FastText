<CHAPTER ID="012">
Zelená kniha o městské dopravě (rozprava)
<SPEAKER ID="268" NAME="Předsedající">
Dalším bodem je sdělení Komise o zelené knize o městské dopravě.
<SPEAKER ID="269" NAME="Jacques Barrot" LANGUAGE="FR">
Pane předsedající, již dříve jsem představil tyto návrhy k městské mobilitě Sdružení komisařů a jsem potěšen, že je mohu poprvé uvést i před Evropským parlamentem.
<P>
OSN se připravuje na mezinárodní konferenci o změnách klimatu, která se bude konat v prosinci na Bali. Včera byla v New Yorku uspořádána přípravná schůze hlav států a vlád, na které Evropská unie odhalila svůj velmi ambiciózní návrh: snížit do roku 2050 emise skleníkových plynů na polovinu.
<P>
Městská doprava je jednou z oblastí, kde musíme vynaložit snahu. Znečištění ze soukromé i veřejné osobní a nákladní dopravy představuje 40 % CO2 a 70 % dalších znečišťujících látek pochází z našich silnic.
<P>
zelená kniha, kterou vám dnes představuji, je výsledkem počáteční intenzívní diskuze, která začala v lednu a pokračovala až do června a během které byly konzultovány úřady, městští zástupci, zainteresované strany i občané. Z této diskuze jsme převzali obrovskou snahu zainteresovaných stran dostat toto téma městské mobility na evropský pořad jednání. Místní úřady a města v Evropě by neměly řešit tuto problematickou situaci samy.
<P>
Nemám v úmyslu zavádět centrální řešení, která jsou nevhodná do místních poměrů. Role Unie je spíš v partnerství se všemi stranami, kdy může odhalovat problémy v městské mobilitě a nacházet pro ně řešení. Evropská unie musí zvyšovat povědomí o této problematice a v případě nutnosti určovat směr.
<P>
Jakým způsobem bychom měli přehodnotit městskou mobilitu? Osobně si myslím, že je dáno pět základních cílů. Za prvé, pane předsedající, dámy a pánové, plynulý dopravní provoz ve městech. Napříč Evropou způsobuje houstnoucí doprava permanentní zácpy. Ekonomické důsledky tohoto jevu se odhadují na 1 % hrubého domácího produktu EU. Zkušenosti ukazují, že neexistuje jediné řešení pro snížení počtu zácp. Alternativy soukromého používání automobilů, jako je hromadná doprava, chůze či cyklistika, musí být bezpečnější a atraktivnější. Spolujízda, sdílení automobilů a efektivnější systém nákladní dopravy mohou pomoci zvyšovat dopravní průjezdnost měst.
<P>
Za druhé, zelenější města díky efektivnějšímu využití energií a využívání alternativních paliv. Dopravní omezení ve městech a městských centrech, vytvoření zelených zón a zavedení zpoplatnění městských komunikací by mohlo představovat řešení, infrastruktura veřejné dopravy však musí být rozvíjena a modernizována.
<P>
Města by měla být inteligentní. Evropská města v současné době čelí narůstající poptávce po nákladní a osobní dopravě. Inteligentní přepravní systém a systém pro řízení provozu a satelitní navigace nabízejí dostatek možností pro vylepšení mobility, za předpokladu, že je opravdu budeme využívat. Zajišťování organizace ve městech by mohlo být zlepšeno díky používání informací ze satelitní navigace. V současné době se jedná o GPS, ale v budoucnosti to bude Galileo.
<P>
Za čtvrté, město musí být dostupnější. Dostupnější především pro postižené občany, občany se sníženou pohyblivostí, rodiny s malými dětmi. Každý musí mít do našich měst přístup. Je nezbytné, aby urbanistické plánování bylo efektivní a vše pečlivě zvažovalo. Lidé žijící na předměstí samozřejmě také potřebují přístup, což znamená zajistit efektivní návaznost městské a příměstské dopravy. Potřebujeme podpořit vysokou kvalitu městské dopravy, dokonce i chartu práv cestujících.
<P>
Za páté, potřebujeme města bezpečnější. Měl bych zmínit, že dvě třetiny dopravních nehod se stanou ve městských oblastech. Jedna třetina úmrtí - jedno úmrtí ze tří - se přihodí v městské oblasti. Pokud chceme zachránit životy, potřebujeme přijmout opatření, která učiní chování, prostředky a infrastrukturu bezpečnější. Potřebujeme zvážit potřebu podporovat ekologický aspekt řízení při školení budoucích řidičů. Celkově potřebujeme zajistit, aby byla pravidla silničního provozu více dodržována.
<P>
Pane předsedající, dámy a pánové, tato zelená kniha nám umožní zahájit širší diskuzi s vládami, podnikateli a občany do 15. března 2008. Dokument bude obsahovat 25 jasně položených otázek.
<P>
Po účasti na rozpravě mám v úmyslu na podzim roku 2008 předložit akční plán navrhující konkrétní opatření a představující jasnou vizi úkolů a závazků, maje na vědomí zásadu subsidiarity. Navrhnu také příslušný kalendář.
<P>
Během tohoto konzultačního procesu hraje Evropský parlament a váš Výbor pro dopravu a cestovní ruch důležitou roli. Jsem přesvědčen, že my všichni jsme si díky této široce pojaté rozpravě o městské mobilitě vědomi toho, že je opravdu dotčen každodenní život občanů a že, i když evropské občanství znamená cokoliv, musíme vykročit směrem k městské mobilitě, která je více v souladu s normami pro životní prostředí.
<P>
Pane předsedající, dámy a pánové, předem děkuji za vaše cenné příspěvky. Nyní žádám o vaše komentáře. Prezentace byla sice stručná, ale jsem přesvědčen, že zcela jasná. Měl bych vysvětlit, že dokument bude k dispozici všem poslancům EP. Právě byl přijat Společenstvím komisařů. Přijal jsem veškerá dostupná opatření, abych zajistil, že se vše dozvíte, jakmile to bude možné.
<SPEAKER ID="270" NAME="Předsedající">
Mnohokrát děkuji, pane komisaři.
<P>
Jen zřídka bývá rozprava tak aktuální, vzhledem k tomu, že jste právě přišel ze schůze. Děkuji, že jste mi dodal kopii zelené knihy tak rychle.
<P>
Pravidla znáte, dámy a pánové: budeme pokračovat dle postupu zvednuté ruky.
<SPEAKER ID="271" NAME="Georg Jarzembowski" AFFILIATION="PPE-DE">
(DE) Pane předsedající, pane místopředsedo, dámy a pánové, mnohokrát děkuji jménem své skupiny. Je to výborný nápad - podporovat mobilitu prostřednictvím opatření na zabraňování katastrofám a znečišťování životního prostředí. Vy jste však zmínili, že se chcete řídit zásadou subsidiarity. Pokud si knihu pročteme, přinášíte velmi praktické návrhy, které se týkají například zavedení mýtného a dalších otázek. Jak chcete zaručit, že vaše dobré návrhy a rozprava, kterou očekáváme a která bude probíhat v průběhu celého roku, nepovedou k tomu, že budeme městům nařizovat, co mají dělat, ale pouze k tomu, že jim budeme napomáhat, aby sama přijala ty nejlepší postupy? Shodneme se, že pro města musíme něco udělat a zavést nejlepší postup. Je nám známa statistika dopravních nehod. V mnoha městech a velkoměstech je vysoká nehodovost, v jiných však ne. To je způsobeno rozdílným přístupem v dané lokalitě.
<P>
Jak potom chcete zvládnout rozvíjet společné myšlenky, aniž by města a regiony měly pocit, že je Evropa ovliňuje?
<SPEAKER ID="272" NAME="Saïd El Khadraoui" AFFILIATION="PSE">
(NL) Pane předsedající, pane komisaři, chápeme, že jsme stále na začátku celého procesu, a já se proto těším na reakce zainteresovaných stran a konkrétní činnosti, které plánujete na příští rok. Jsem však přesvědčen, že je velmi důležité, aby se téma dostalo na pořad jednání, aby bylo jasné, že je pro Komisi a Evropskou unii jako celek prioritní, a aby bylo dosaženo udržitelné mobility a dohod vztahujících se k řízení klimatu. Myslím, že jednou z nejdůležitějších věcí je ustanovení nástroje, jehož prostřednictvím by již existující dobré příklady v mnoha městech mohly být vyměňovány tak, abychom se z nich mohli poučit. Každé město je jiné a každý problém je jiný, přesto věřím, že se podaří ustanovit účinné mechanismy, a jsem zvědav, co si o tom myslíte vy. Jak si můžeme vyměňovat dobré nápady, které jsou základem sdružování v malých i velkých městech, tak, abychom se z nich mohli poučit?
<SPEAKER ID="273" NAME="Jean Marie Beaupuy" AFFILIATION="ALDE">
(FR) Pane předsedající, jsem velmi potěšen, pane komisaři, ohledně pěti cílů, které jste právě definoval, přestože, jak jste později zmínil, konkrétní opatření vyplynou z diskuze, která skončí v březnu.
<P>
Pokud mi dovolíte, pane komisaři, rád bych zopakoval, co členové naší Urban Housing Intergroup již zmínili: konkrétně potřebu zaujmout jednotný přístup nejen ve městech, ale, jak jste již dříve řekl, i na předměstí.
<P>
Součástí tohoto jednotného přístupu, bereme-li na vědomí, že Evropská unie financuje regionální fondy - ERDF, ESF a EAFRD, z nichž poslední zmíněný pokrývá i venkovské a příměstské oblasti - se nám zdá, že vy a kolegové komisaři musí vzít tyto rozdílné aspekty v úvahu, aby mohl být jednotný přístup ve městech i obcích skutečně realizován. Proto dnes znovu žádám, aby byl tento jednotný přístup vzat do úvahy v souvislosti s problematikou městské dopravy.
<SPEAKER ID="274" NAME="Jacques Barrot" LANGUAGE="FR">
Pane Jarzembowski, toto jsou návrhy. Nejsou úplné. V rámečku pod skupinou otázek se ptáme, jakou roli by měla Evropská unie mít. Nebudu proto předvídat výsledek této rozpravy. Otázka je otevřená a skutečnost musí ukázat, že existuje opravdová evropská přidaná hodnota. Nechceme si dělat nároky na kontrolu nad evropskými městy a velkoměsty.
<P>
Pane El Khadraoui, myslím, že jste uhodil hřebíček na hlavičku: chceme, aby se téma stalo politickou prioritou. Vyjádřil jste mé myšlenky ohledně tohoto tématu. Byl bych rád, kdyby zvolení zástupci díky vzájemné podpoře, vhodným postupům a sdílení nejlepších zkušeností přesvědčili své krajany, aby se jakkoli angažovali v této odvážnější a k životnímu prostředí přátelštější městské politice.
<P>
Pan Beaupuy shrnul, co jste řekl, když poukázal na to, že opravdu uspět můžeme pouze díky jednotnému přístupu, což také znamená, že městští plánovači budou muset navrhovat města a velkoměsta určitým způsobem, maje na mysli požadavky na mobilitu v budoucnosti a zejména budování příměstských oblastí: to by se nemělo dít náhodně. Rád bych poděkoval zejména panu Beaupuymu i skupině městské mobility, která zcela určitě bude cenným přínosem.
<SPEAKER ID="275" NAME="Jan Olbrycht" AFFILIATION="PPE-DE">
(PL) Pane předsedající, nejdříve bych rád poděkoval za zájem o téma městské dopravy. Jedná se o velmi závažný a složitý problém, zejména proto, že EU se zabývá městskou politikou.
<P>
To, že bylo téma, které se vztahuje k městům, vzneseno na úrovni Evropské komise, ukazuje, že se zde zabýváme velmi zajímavou interpretací zásady subisidiarity. Skutečně souhlasím s kroky Komise v této oblasti. Abych podpořil kroky Komise v tomto směru, rád bych se pana komisaře zeptal, přestože je tato otázka možná poněkud předčasná, nicméně, jak máme rozumět uspořádání, podle něhož bude Komise zavádět princip partnerství v této oblasti, jinými slovy, jaké jsou možné nástroje partnerství? Hovoříme o výměně zkušeností? Hovoříme o partnerovi, který v určitém smyslu činí víc, než, že pouze navrhuje, ve skutečnosti však požaduje?
<P>
V souvislosti s projevem pana Jarzembowskiho bych také rád požádal o podporu Výboru pro regionální rozvoj, pokud jsme podpořili spolupráci v této oblasti s Výborem pro dopravu a cestovní ruch.
<SPEAKER ID="276" NAME="Ulrich Stockmann" AFFILIATION="PSE">
(DE) Pane předsedající, pane komisaři, mnohokrát děkuji za vaše projevy a za zelenou knihu, jejíž podrobnosti ještě neznáme. Je pravda, že stále více lidí žije ve městech a městských aglomeracích, objevují se však samozřejmě i problémy se zmenšujícími se městy, které by neměly být přehlíženy. Má první otázka zní: jsou také v centru naší pozornosti? Centra jsou přetížena, zejména co se týče soukromé individuální dopravy, což má za následek zvyšování emisí, větší množství jemných částic, hluku a také problémy s bezpečností.
<P>
Zadruhé, pokud chceme rozšířit veřejnou dopravu a vytvořit sítě, které hrají při řešení důležitou úlohu, samozřejmě vyvstává otázka, zda vůbec budeme schopni využít pro tento účel peníze ze strukturálních fondů.
<P>
Zatřetí, co se týče mnoha individuálních návrhů ohledně logistiky nákladní dopravy, atd.: máme také fórum pro vyměňování nejlepších postupů, ve kterém tato výměna může organizovaně probíhat?
<SPEAKER ID="277" NAME="Michael Cramer" AFFILIATION="Verts/ALE">
(DE) Pane předsedajíví, pane komisaři, děkuji za zprávu. Píšete zde, že chcete podporovat alternativy k automobilům, konkrétně autobusovou a železniční dopravu, kolo a chůzi. Víte však také, že 95 % spolufinancování EU, o které města žádají, jde výhradně na automobilovou dopravu. Proto zvažujete, zda byste měli říci, že nejméně 50 % musí v budoucnu směřovat na tyto alternativy, protože mé domovské město Berlín například tvrdí, že peníze z fondů EU by neměly být utráceny za místní veřejnou dopravu. Myslím, že to je šílené! Pokud nezměníte financování, nikdy nedosáhnete úspěchu. Jak potom chcete zajistit, abychom v budoucnu o alternativách EU uvažovali?
<SPEAKER ID="278" NAME="Jacques Barrot" LANGUAGE="FR">
Pane Olbrychte, partnerství může být vyjádřeno sdílením dobrých postupů a na žádost měst i prostřednictvím směrnic, které se týkají například využívání ústřední infrastruktury, nebo prostřednictvím ujednocených informací: někdy se značky pro silnici pro motorová vozidla ve městech nebo jednotlivých členských státech liší. Měli bychom přemýšlet, jak informace ujednotit. Myslím si proto, že toto partnerství vezme v úvahu záměry regionů a že najdeme součinnost pro vytváření zdrojů.
<P>
Pane Stockmanne, strukturální fondy jsou k dispozici pro některé zkušební podněty. V rozpočtu trans-evropských sítí a v rozpočtu generálního ředitelství pro energetiku a dopravu máme zdroje pro sledování zkušebních projektů, zejména prostřednictvím iniciativy Civitas, kterou určitě všichni znáte. Je pravda, že také potřebujeme dále ujasnit další využívání strukturálních fondů, což mě nutí zmínit, že připomínka pana Cramera je oprávněná a že v některých případech musíme pečlivěji sledovat, jak jsou strukturální fondy využívány.
<P>
Je pravda, že Evropská unie nestanovila procento pro využívání strukturálních fondů: rozhodnutí závisí na městech, velkoměstech a regionech. Z tohoto důvodu věřím, že díky zelené knize a rozpravě bude naším úkolem města, velkoměsta a regiony přesvědčit, aby lépe využívaly fondy. Myslím, že vámi uvedený příklad je velmi zajímavý.
<SPEAKER ID="279" NAME="Jörg Leichtfried" AFFILIATION="PSE">
(DE) Pane předsedající, pane místopředsedo, zcela souhlasím s některými body, které jste zmínili. Zdůraznili jste modernizaci hromadné dopravy, větší bezpečnost na silnicích, problémy týkající se životního prostředí při výchově řidičů a satelitní navigaci. Toto vše je spojeno s určitými problémy - je to velmi drahé. Pan Cramer již předvedl jednu z podob dohodnutého jednání. Rád bych navrhl další, která ještě nebyla zmíněna. Máme v rukou zázračné řešení. Máme před sebou možnost internalizace externích nákladů. Slyšíme, že tento způsob kalkulace je hotov a oblasti v městské dopravě, které nelze jinak zaplatit, mohou být dotovány a zaplaceny prostřednictvím komplexní internalizace externích nákladů.
<P>
Dvě otázky k této problematice: v jakém časovém horizontu můžeme očekávat představení předběžného modelu, který můžeme následně rozšiřovat a rozvádět? Můžete rovněž nastínit využití těchto peněz na podobné projekty?
<SPEAKER ID="280" NAME="Gilles Savary" AFFILIATION="PSE">
(FR) Pane předsedající, osobně jsem stejně nadšený jako pan Jarzembowski ohledně skutečnosti, že místní úřady by měly vládnout svobodně, a nemyslím si, že můžeme zavádět jakoukoli politiku týkající se dopravy pro nezávislé a řádně zvolené místní představitele. To by byla špatná cesta.
<P>
Zdá se mi, že přidaná hodnota Komise je nezpochybnitelná, protože se pokoušíme vypořádat se se skleníkovým efektem. Soustředíme se na produkci znečišťujících látek, zejména na regionální úrovni, kvůli dopravě, která je, jak všichni víme, hlavním zdrojem znečišťujících látek a skleníkového efektu. Proto si myslím, že není přehnané, pokud se Evropská unie angažuje, a to i z důvodů ochrany přírody.
<P>
Na druhou stranu však věřím, že se tak nemůže dít prostřednictvím nátlakové politiky. Měla by to být politika motivační, pane komisaři. Někdy si rád představuji, že dosáhneme obrovského úspěchu, pokud budeme mít například program Urban pro dopravu; jinými slovy, program, který podpoří místní představitele při zapojování do udržitelné mobility založené na souboru směrnic pro udržitelnou mobilitu. Nevím, zda si to dokážete představit.
<SPEAKER ID="281" NAME="Inés Ayala Sender" AFFILIATION="PSE">
(ES) Pane předsedající, ráda bych poblahopřála panu komisaři za jeho politickou odvahu při řešení těchto problémů a návrh, že decentralizace je možnost. V Petičním výboru se neustále setkáváme s peticemi občanů, kteří na místní úrovni žádají o pomoc a ochranu Evropské unie, zejména při řešení problémů, které již místně vyřešeny být nemohou, protože se jedná o problémy, které je třeba řešit globálně, jako je mimo jiné problematika životního prostředí a bezpečnosti.
<P>
Ráda bych se pana komisaře zeptala, zda je v rámci inteligentního systému brána do úvahy problematika sdělování informací občanům, které by významně snížilo napětí ohledně dezinformací. A také, zda jsou vzaty do úvahy problémy spojené s bezpečností na silnicích při každodenním dojíždění, protože to je jedna z nejproblematičtějších oblastí. A také, jaké jsou plány pro zhospodárňování rozvozu zboží, což také často bývá příčinou dopravních zácp.
<SPEAKER ID="282" NAME="Silvia-Adriana Ţicău" AFFILIATION="PSE">
(RO) Pane předsedající, pane komisaři, vývoj Evropské unie se zakládá na mobilitě a volném pohybu osob a zboží. 80 % evropských občanů žije ve městech a 40 % ve velkoměstech. 60 % z nich je ve skutečnosti přesvědčeno, že na místní úrovni dochází k zácpám a ke znečištění, a 70 % z nich očekává, že EU podnikne příslušné kroky. Věřím, že zelená kniha o městské dopravě také vyřeší, musí vyřešit, problémy 40 % obyvatel, kteří nevlastní automobil a žijí ve městech, a zejména zapojení postižených občanů do ekonomického a občanského života.
<P>
Urbanistické plánování je velmi důležité a já také žádám využití určitých fondů - strukturálních fondů, iniciativy JESSICA, regionálních fondů - pro rozvoj městské dopravy. Podporuji využívání projektů a rozšiřování projektu CIVITAS a CIVITAS+ a zejména podporu členských států při získávání prostředků z těchto fondů na rozvoj městské dopravy.
<SPEAKER ID="283" NAME="Brigitte Douay" AFFILIATION="PSE">
(FR) Pane komisaři, pouštíte se do ambiciózního projektu, který se týká nás všech.
<P>
Skutečně doufám, že v této rozpravě o dopravě nezapomeneme na důležitou roli, kterou doprava má pro územní celistvost. Hovořili jste o přístupu do měst a velkoměst prostřednictvím městské dopravy. Doufám, že v této významné rozpravě nezapomeneme zmínit venkovské oblasti a, jak jste zmínil, podněty pro místní zastupitele týkající se venkovské dopravy, která je často přehlížena.
<SPEAKER ID="284" NAME="Jacques Barrot" LANGUAGE="FR">
Pane předsedající, nejdříve bych rád poděkoval všem poslancům EP, kteří vyjádřili své prvotní reakce. Bylo velice zajímavé je poslouchat.
<P>
Pane Leichtfriede, ve skutečnosti máme opravdu problém s regionálním "disc scheme" či "euroznámkou," která je testována v rámci studie plánované na rok 2008 v souvislosti se směrnicí o silniční "euroznámce." Datum je stanoveno směrnicí a práce již probíhá. Myslím si, že potřebujeme zvážit městské poplatky i využití získaných výnosů. Myslím, že je to velice důležité téma, protože pokud budeme mít k dispozici právní rámec, mohlo by to umožnit starostům tento nástroj v některých případech využívat a zároveň sledovat rozdělení získaných zdrojů.
<P>
Do určité míry nám závěrečná otázka vašeho dotazníku dává i odpověď na sdělení pana Savaryho. Cituji: "Z dlouhodobějšího hlediska, jakou přidanou hodnotu lze získat z cílené evropské podpory financování čisté a energeticky úsporné městské dopravy?" Otázka v podstatě kopíruje dotaz pana Savaryho; konkrétně, zda lze nakonec dosáhnout programu pro společenství. Je příliš brzy na odpověď, ale je důležité si tuto otázku klást. Rád bych panu Savarymu poděkoval za zmínku, že Komise má určitou přidanou hodnotu pro tuto důležitou politiku v budoucnosti.
<P>
Paní Ayalo Senderová, veřejná informace je samozřejmě velmi důležitým faktorem pro inteligentní mobilitu a my víme, že v tomto ohledu musí satelitní navigace a rozvoj nových informačních a komunikačních technologií zajistit, aby se například autobusová zastávka mohla stát informačním bodem pro cestující. V této oblasti nás čeká spousta práce a je nutné, aby pro města a velkoměsta byla k dispozici nejefektivnější technologie. Zmínili jste rovněž hospodárnost rozvozu zboží v centrech měst: i zde se dá stále udělat spousta práce.
<P>
Paní Ticau, děkuji za zmínění problému občanů postižených a občanů se sníženou pohyblivostí obecně. Myslím, že to je další důležitý aspekt tohoto tématu. Musíme dát "evropskému občanství" náplň a já osobně vidím pouze výhody, pokud budeme mít chartu práv a povinností cestujících, která by pro tyto občany byla rovněž přínosem.
<P>
Paní Douayová nám správně připomněla, že mobilita musí být nahlížena jako celek. Existují lidé, kteří žijí ve městech a velkoměstech, lidé, kteří do měst jezdí za prací, a musí existovat i jednotný přístup. Zakončím však slovy k vám všem, paní Douayová a všichni poslanci EP: vytvořili jsme velmi hrubý nástin, protože jsme nechtěli v této fázi uzavřít odpovědi určitými omezujícími pravidly. Otázky jsou záměrně otevřené. Zvažuji také veškerou snahu potřebnou k dosažení soudržného a efektivního akčního plánu, protože jinak nemůžeme o žádné evropské přidané hodnotě hovořit.
<P>
Děkuji, pane předsedající, dámy a pánové, a velice se těším na pokračování této podnětné rozpravy o městské mobilitě v následujících měsících.
