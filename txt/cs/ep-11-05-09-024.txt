<CHAPTER ID="024">
Příprava lesů na změnu klimatu (krátké přednesení) 
<SPEAKER ID="234" NAME="Předsedající">
Dalším bodem je zpráva Kritona Arsenise jménem Výboru pro životní prostředí, veřejné zdraví a bezpečnost potravin k zelené knize o ochraně lesů a souvisejících informacích v EU - příprava lesů na změnu klimatu.
<SPEAKER ID="235" NAME="Kriton Arsenis" LANGUAGE="EL">
Paní předsedající, pane komisaři, lesy jsou velmi důležité pro nás všechny, pro každého zde v tomto Parlamentu a pro každého Evropana v každém koutě Evropy. Lesy jsou součástí naší identity. Používáme je k rekreaci i pro zaměstnání, a přesto jsou pro každého z nás, v každé oblasti Evropy tak odlišné. Pokud někdo ze severní Evropy navštíví středomořské lesy, bude považovat mnoho oblastí, které my ve Středomoří nazýváme lesy, za savany nebo parky, neboť nepodporují žádné produktivní aktivity. Nebo naopak, někdo ze Středomoří cestující do severní Evropy bude považovat lesy v dané oblasti za lesy vytvořené člověkem, nikoliv přirozené lesy, neboť podporují velice produktivní činnosti.
<P>
Tyto lesy, které jsou tak rozdílné pro každého jednotlivce v Evropě, pro každou oblast, čelí společné hrozbě: změně klimatu. Změna klimatu ohrožuje evropské lesy zvýšeným výskytem lesních požárů, onemocněními přenášenými z jedné země do druhé, ohrožováním celých druhů a pohromami způsobenými extrémním počasím. Dopady se mezi zeměpisnými oblastmi liší, nicméně jsou přeshraniční a je třeba je řešit s evropskou pomocí.
<P>
Dnes probíhá rozprava a za dva dny budeme hlasovat o zprávě Parlamentu týkající se ochrany lesů. Tato zpráva byla od samého počátku tvořena na základě obecné shody, ve spolupráci s poslanci ze všech zemí a ze všech politických skupin. Poté co byla předložena k rozpravě ve výboru, byla dále utvářena procesem padesáti kompromisních pozměňovacích návrhů ze všech politických skupin a oblastí zastoupených v Evropě. Jsem si proto jistý, že tato zpráva představuje názor Parlamentu na to, jak můžeme pomoci lesům, jak můžeme pomoci našim komunitám přizpůsobit se změně klimatu.
<P>
O co v této zprávě žádáme? Žádáme Komisi, aby pokračovala bílou knihou o přizpůsobení se změně klimatu a ochraně lesů před změnou klimatu, žádáme, aby staré nařízení o prevenci lesních požárů bylo nahrazeno novým nařízením, žádáme, aby bylo novým nařízením nahrazeno staré nařízení o informacích o stavu lesů, a konečně žádáme navýšení financí pro lesy ve druhém pilíři společné zemědělské politiky.
<P>
Lesy představují 42 % krajiny, ale pouze 1 % společné zemědělské politiky. Žádáme o nástroj pro financování veřejných agentur, o kritéria udržitelnosti pro dřevní biomasu používanou na energetické účely a konečně o proaktivní, udržitelnou správu lesů přizpůsobenou změně klimatu.
<SPEAKER ID="236" NAME="Elena Băsescu" AFFILIATION="PPE">
(RO) Paní předsedající, posláním této zprávy je znovu otevřít diskusi o ochraně lesů na evropské úrovni. Jak činnosti chránící lesy, tak poskytování informací o těchto činnostech, jsou založeny na spolupráci mezi evropskými orgány a orgány veřejné správy členských států.
<P>
Chtěla bych upozornit na bod 23 zprávy týkající se skoncování s nezákonnou těžbou dřeva. Měla bych se zmínit o tom, že provádění udržitelného lesního hospodářství je životně důležité pro zachování biologické rozmanitosti v Evropě. Pro dokončení tohoto procesu jsou třeba dodatečné finanční zdroje a odstranění legislativních bariér. Musí být podporován výzkum změny klimatu, především jako součást mnohonárodních projektů. Vítám také iniciativu zaměřenou na organizování programů odborné přípravy pro zaměstnance.
<SPEAKER ID="237" NAME="João Ferreira" AFFILIATION="GUE/NGL">
(PT) Paní předsedající, k tématu, které je svou povahou široké, bych chtěl učinit pouze dvě krátké poznámky. První je upozornění na hrozby momentálně zatěžující nespočet lesních ekosystémů. Mimo jiné bych chtěl upozornit na šíření invazních cizích druhů, škůdců a lesních požárů. Existují důkazy o opětovném výskytu těchto faktorů, především v konvergenčních regionech. Je třeba důkladně zkoumat jejich dopady a také hledat nejlepší cesty, jak učinit lesy odolnějšími vůči této skupině biotických a abiotických hrozeb. Za tímto účelem by měly být přiděleny finanční zdroje prostřednictvím programů Evropské unie a měla by být zavedena podpůrná opatření pro hodnocení ekologického stavu lesů a zdraví jejich rostlin a pro jejich reklasifikaci, včetně opětovného zalesnění původními druhy a smíšenými lesy, stejně jako opatření ve prospěch jejich odolnosti a biologické rozmanitosti.
<P>
Za druhé, chtěl bych upozornit na ohromnou různorodost přírodních podmínek, a tudíž i lesních ekosystémů v Evropě. Musí být uznány a ceněny: musí být ceněna jejich multifunkčnost společně s jejich potenciálem pro tvorbu pracovních míst a rozvoj venkova.
<SPEAKER ID="238" NAME="Jaroslav Paška" AFFILIATION="EFD">
(SK) Paní předsedající, současné studie dopadů změny klimatu na lesy v Evropě naznačují, že existuje široké spektrum specifických regionálních reakcí lesních ekosystémů.
<P>
Schopnost poradit si s povahou a rozsahem očekávaných problémů je závislá na přirozených podmínkách daného regionu (horské oblasti jsou například vystaveny jiným problémům než nížinné oblasti), dále na fyziologické citlivosti lesní vegetace a na míře připraveného adaptačního potenciálu jednotlivých ekosystémů, dále na předpokládané intenzitě změny klimatu (pro střední a východní Evropu je například odhadována změna jedenapůlkrát větší než celosvětový průměr) a na technických možnostech lesního hospodářství uskutečnit opatření k přizpůsobení, například změnou složení druhů ve prospěch odolných stromů. Proto je mimořádně důležité zohledňovat při navrhování ochranných a adaptačních opatření místní a regionální specifika a respektovat jedinečné parametry chráněných biotopů.
<SPEAKER ID="239" NAME="Seán Kelly" AFFILIATION="PPE">
Paní předsedající, je mi potěšením, že zde mohu dnes odpoledne být. Dnes jsem se svými kolegy v irském Národním shromáždění - Dáil - poprvé hovořil o Dni Evropy, takže dnešek je z tohoto hlediska historickým dnem.
<P>
Projednávané téma je naprosto životně důležité, neboť lesy mají velkou potenciální roli, obzvláště v boji se změnou klimatu. Slýcháme hodně o tématech, která přitahují pozornost, jako obnovitelná energie a podobně. Tato témata jsou zcela jistě důležitá, ale lesy si zasluhují mnohem více pozornosti, protože trvá dlouhou dobu, než les vyroste. Lesy proto musí být chráněny a podporovány.
<P>
Je zde potřeba výzkumu, konkrétně výzkumu způsobů omezování lesních požárů. Je to k vzteku, když zjistíte, že jediná zapálená sirka může zničit tisíce hektarů kvalitního lesa. Souhlasil bych se zpravodajem, že jediné procento výdajů na společnou zemědělskou politiku, které jde na zalesňování, není dostatečné. Náš parlament chce v nadcházejících letech zvýšit počet hektarů lesa v Irsku a navýšení financování prostřednictvím společné zemědělské politiky by zcela jistě bylo rozumné a přínosné.
<SPEAKER ID="240" NAME="Karel De Gucht">
člen Komise. - Paní předsedající, v tuto velmi pozdní hodinu bych chtěl začít poděkováním zpravodaji, panu Arsenisovi, za jeho odhodlání a práci při přípravě zprávy o ochraně lesů a souvisejících informacích.
<P>
Děkuji také těm členům výboru, kteří představili své názory, za jejich hodnotné příspěvky. Komise oznámila svůj záměr předložit zelenou knihu o ochraně lesů a souvisejících informacích v souvislosti s bílou knihou o přizpůsobení se změně klimatu z roku 2009. Zelená kniha byla přijata v březnu 2010.
<P>
Představuje různé socio-ekonomické a environmentální funkce lesů a výzvy, kterým budou v následujících desetiletích čelit. Přezkoumala také současné informační systémy o lesích v Evropě. Nejdůležitější je, že zelená kniha vyzvala Parlament a Radu a ostatní zúčastněné strany, aby představili své názory na ochranu lesů a související informace a na další postup, tak aby EU mohla přinášet přidanou hodnotu k práci probíhající na úrovni členských států a šířeji vzato napříč Evropou. Hlavním principem bylo respektovat pravomoci členských států a zásadu subsidiarity a zároveň hledat, jak by EU mohla nejlépe přispět k zajištění ochrany funkcí lesů a dostupnosti informací nezbytných k dosažení tohoto cíle.
<P>
Minulý rok byl bohatý na diskuse a závěry Rady společně s výsledky konzultací zainteresovaných stran již poskytují materiál k úvahám Komise o dalších krocích. Přestože byly vedeny dlouhé diskuse o tom, jestli EU potřebuje lesnickou politiku či nikoli, velmi mě těší, že ocenění ekonomických, sociálních a environmentálních funkcí lesů bylo společným tématem výstupů zainteresovaných stran i Rady a že tento zájem je zřejmý i dnes ve zprávě připravené Kritonem Arsenisem.
<P>
Podobně je velice třeba informací na srovnatelné úrovni napříč širokým spektrem témat souvisejících s lesnictvím, jako je zaměstnanost, zásoby, biomasa, požáry, půda a informace o uhlíku v lese a jeho trendy, zdraví lesa, biologická rozmanitost a ochrana vod. Všechny instituce kladou velký důraz na nalezení prostředků k jejich získání.
<P>
V očekávání zprávy Parlamentu jsme již začali pracovat s členskými státy na dalším objevování a vyjasňování potřeb přesných informací na úrovni Evropské unie. Tato zpráva nám pomůže tuto práci zaměřit.
<P>
K další fázi musí dojít, teprve až budou vyjasněny informační potřeby. Budeme na obou aspektech v průběhu nadcházejícího roku pracovat, a to obezřetně a bez zdvojování jiných snah v oblasti lesnictví.
<P>
Vyzbrojeni relevantními, užitečnými a srovnatelnými informacemi bychom v blízké budoucnosti měli být lépe schopni poskytovat přidanou hodnotu Evropské unie napříč socioekonomickými a environmentálními problematikami vztahujícími se k lesnictví. Budeme tak razit cestu pro lepší příspěvek Evropské unie k pomoci lesům, aby nám všem mohly i nadále přinášet své mnohonásobný prospěch. Komise nyní podrobně prostuduje zprávu a plně zváží svou odpověď jak na tuto zprávu, tak na závěry Rady a výstupy zainteresovaných stran.
<SPEAKER ID="241" NAME="Předsedající">
Rozprava je ukončena.
<P>
Hlasování se uskuteční ve středu 11. května 2011.
<P>
Písemná prohlášení (článek 149 jednacího řádu)
<SPEAKER ID="245" NAME="Robert Dušek" LANGUAGE="CS">
Zpráva o ochraně lesů řeší problematiku ubývání lesů v důsledku kácení. S ohledem na to, že je nutno počítat s další ztrátou v důsledku klimatických změn, ocitá se evropské lesnictví v problematické a rizikové situaci. Několik členských zemí (např. Německo, Rakousko) provádí vyrovnanou lesnickou politiku. Velká část zemí - zejména nových členských států včetně ČR - však na svém území povoluje neudržitelné lesnictví, které lze definovat jako absolutní mýcení a rabování lesních porostů. Poměr mýcení a přírustu lesních porostů převyšuje dokonce 100 %. Pokud jsou v těchto zemích tak neschopní anebo zkorumpovaní politici, kteří tento trend neumějí nebo nechtějí zastavit, je bezpodmínečně nezbytné řídit a regulovat kácení a mýcení lesních porostů na evropské úrovni. V České republice se stalo lesní hospodářství byznysem, ve kterém jde výhradně o ekonomické zisky napojených podnikatelských subjektů a osob. O údržbě či udržitelném lesním hospodaření nemůže být řeč. Také je zcela běžné, že určitá část občanů kácí lesní porost bez povolení, protože náklady na topivo stojí výdaje. Musím apelovat na úřady, které toto nepokutují a ani neřeší, neboť kácení lesních porostů se v ČR stalo běžnou praxí. Zprávu vítám. Je dalším krokem k udržitelnému lesnictví v Evropě a zastavení rabování lesů v některých členských zemích.
<SPEAKER ID="244" NAME="Bogdan Kazimierz Marcinkiewicz" LANGUAGE="PL">
Zpráva přesně ukazuje, že lesnická politika je zodpovědností členských států. Musíme ji však podporovat na evropské úrovni, minimálně vzhledem k zásadě subsidiarity. Z hlediska změny klimatu je zajištění bezpečnosti lesů nanejvýš důležité, neboť lesy jsou více a více ohrožovány přírodními katastrofami, obzvláště takovými jako požáry nebo rozsáhlá onemocnění stromů. Musíme pamatovat na mimořádnou roli lesů v zajišťování biologické rovnováhy a rozmanitosti a na to, že jsou cenným článkem v řádném fungování ekonomiky, a to nejenom díky produkci dřeva, ale také ve vztahu k ostatním produktům a službám, které jsou společnými veřejnými statky. Domnívám se proto, že je velice důležité ustanovit trvale udržitelnou společnou evropskou politiku správy lesů. Žádám Komisi, aby vypracovala právně závazná kritéria trvale udržitelného rozvoje dřevní biomasy a zároveň aby představila nástroje pro shromažďování informací o lesích a lesnictví a pro zpřístupňování těchto informací.
<SPEAKER ID="243" NAME="Rareş-Lucian Niculescu" LANGUAGE="RO">
Byl jsem navrhovatelem stanoviska Výboru pro zemědělství a rozvoj venkova k této zprávě. Snažil jsem se zdůraznit spojení, které existuje mezi lesy a venkovskými komunitami, a to na základě hospodářské a sociální role, které lesy hrají jako důležitý zdroj příjmů a také v zemědělské produkci. Domnívám se, že úloha lesů v budoucí společné zemědělské politice je toho důležitým aspektem. Obzvláště to platí v situaci, kdy je činnost Evropy v lesnictví prováděna především v rámci druhého pilíře společné zemědělské politiky - rozvoje venkova. Ten musí být zachován jako mocný a účinný nástroj, přičemž financování musí být nadále poskytováno na dostatečné úrovni jako součást programů společné zemědělské politiky po roce 2013. Jako součást těchto programů musí být zachována podpora pro vysazování lesů. Lesy jsou také důležitým poskytovatelem veřejných služeb, které nejsou trhem odměňovány. Proto si myslím, že by vlastníci lesů měli dostávat přímé platby na základě výměry. Úloha lesů v energetické strategii Evropské unie je dalším důležitým bodem, protože jejich potenciál pro využití jako zdrojů obnovitelné energie je v současnosti nedostatečně využitý.
<SPEAKER ID="245" NAME="Ivari Padar" LANGUAGE="ET">
Mezi různými politikami Evropské unie i členských států vztahujícími se k lesnictví je nedostatek souladu. Je proto potřeba důkladněji koordinovat politiky vztahující se k lesnictví, zemědělství, obnovitelné energii, biologické rozmanitosti, stejně jako další environmentální politiky. Musíme vzít v potaz také průmyslovou politiku, politiku výzkumu a strategii Evropa 2020. Lesnictví je přirozenou součástí integrované venkovské a regionální politiky a to musí být vzato v úvahu při diskusích o budoucnosti společné zemědělské politiky po roce 2013.
<SPEAKER ID="242" NAME="Rovana Plumb" AFFILIATION="S&amp;D">
, písemně. - Evropské lesy jsou hlavními přispěvateli ke zmírňování změny klimatu a k přizpůsobování evropských společností díky pokračování jejich hospodářských, sociálních a environmentálních funkcí. Proto musí být nástroje EU vztahující se k lesům aktualizovány, aby odpovídaly na nové hrozby pro jejich trvale udržitelnou správu a ochranu. Je zdůrazněna ústřední role trvale udržitelného lesního hospodářství a význam lesů pro konkurenceschopnost a zaměstnanost pro to, aby bylo dosaženo cílů EU v oblasti klimatu a aby byly poskytovány nezbytné služby ekosystémů, jako zachování biologické rozmanitosti, ochrana před přírodními katastrofami a zachycování CO2. Zpráva požaduje: 1. zlepšení podávání zpráv prostřednictvím národních lesnických programů a lepší provádění trvale udržitelného lesního hospodářství Evropskou unií. 2. Požaduje okamžité přijetí právních předpisů týkajících se předcházení lesním požárům a poskytování informací o lesích s ohledem na klimatické hrozby a potřebu sběru a šíření srovnatelných dat. Navíc žádá o bílou knihu o ochraně lesů zabývající se finančními zdroji, výměnou znalostí a podporou výzkumu. 3. Zpráva uznává důležitost lesů pro rozvoj venkova a potřebu odstranit překážky financování lesnictví a biologické rozmanitosti. Schválen byl požadavek na přístup veřejných orgánů a venkovských pěstitelů k financování relevantních opatření.
