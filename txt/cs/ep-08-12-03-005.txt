<CHAPTER ID="005">
Prohlášení předsednictví
<SPEAKER ID="009" NAME="Předseda">
Před týdnem, 26. listopadu, došlo k dramatické sérii koordinovaných teroristických útoků v Bombaji, v Indii. Podle indického ministerstva vnitra zahynulo v důsledku těchto hrozných útoků téměř 190 osob, z toho 22 cizinci. 200 osob bylo při těchto útocích zraněno a není dosud jisté, zdali mnozí z nich zůstanou naživu.
<P>
Jménem Evropského parlamentu bych chtěl vyjádřit pobouření nad tímto zrůdným útokem proti nevinným lidem a vyjádřit nejhlubší soustrast rodinám všech těch, kdo zahynuli.
<P>
Chtěl bych také ujistit ty, kdo byli při těchto útocích zraněni, a jejich rodiny o naší podpoře a o našem upřímném soucítění.
<P>
Evropský parlament bezvýhradně odsuzuje tyto teroristické útoky a vyjadřuje svou solidaritu s Indií, jejím lidem a orgány v tomto čase zármutku. Ve svých srdcích jsme dnes všichni Indové.
<P>
Terorismus je přímým útokem proti svobodě, lidským právům a demokracii. Terorismus je pokusem zničit naše hodnoty s použitím nevybíravého násilí - hodnoty, jež nás v Evropské unii a v našich členských státech sjednocují.
<P>
Dámy a pánové, víte, že právě v době těchto útoků pobývala v Bombaji delegace Výboru pro mezinárodní obchod Evropského parlamentu.
<P>
Plni zármutku nad těmito tragickými útoky, chtěli bychom nicméně vyjádřit radost a úlevu nad tím, že všichni účastníci této parlamentní delegace jsou živi a zdrávi opět mezi námi, protože někteří členové delegace Evropského parlamentu byli ubytováni v hotelech postižených v době útoků a byli v bezprostředním nebezpečí smrti.
<P>
Vítejte všichni zpátky v Bruselu.
<P>
Dámy a pánové, zejména bych chtěl uvítat mezi námi: pana Ignasi Guardanse, který tuto delegaci vedl, pana Daniela Casparyho, pana Bélu Glattfeldera, pana Syeda Kamalla, pana Sajjada Karima, paní Eriku Mannovou, pana Jana Tadeusze Masiela a paní Miu De Vitsovou. Je skvělé, že jste všichni opět zde.
<P>
(Potlesk)
<P>
Jsem také rád, že jsou opět s námi tito zaměstnanci Evropského parlamentu, a stejně srdečně je zdravím: pan Alberto Rodas, pan Christopher Ford, pan Levente Csaszi a pan Vladymyr Dedobbeleer a členky politických skupin paní Arielle Roubyová a paní Barbara Melisová a také překladatelé pan Vincent Capet z Evropského parlamentu a dva překladatelé na volné noze, paní Karen Twidleová a pan Michael Hill.
<P>
(Potlesk)
<P>
Pro nás všechny je velkou úlevou, že jste celkově v pořádku, a doufám, že se brzy dokážete i psychicky zotavit z této hrozné zkušenosti.
<P>
Zvláštní dík a uznání chci vyjádřit lidem v Indii, kteří vám, nehledě na nejistou místní situaci, poskytli ochranu a pomoc.
<P>
Děkuji také konzulátům členských států Evropské unie, jež plně v souladu s literou a duchem Evropské smlouvy prokázaly solidaritu a poskytly vám pomoc v nouzi.
<P>
Chtěl bych všem připomenout, že všichni občané Evropské unie, jejichž země původu nemá v daném místě někde zastoupení - jako v tomto případě v Bombaji -, mohou kontaktovat konzulát kteréhokoli jiného členského státu EU. Takové situace jsou pravým výrazem konkrétní solidarity mezi lidem Evropské unie.
<P>
(Potlesk)
<P>
Kolegové poslanci a poslankyně, dnes však naše myšlenky směřují především k obětem útoků v Indii a jejich rodinám. Jejich smrt a okolnosti, jež k ní vedly, jsou zločiny, které jsou nepřijatelné za každých okolností.
<P>
Terorismu - ať je páchán kdekoli a kýmkoli - je třeba čelit rozhodnými činy a solidaritou. Vyzýváme Evropskou unii, aby spolu s mezinárodním společenstvím bojovala proti terorismu v jakékoli podobě.
<P>
Přitom se řídíme zásadami právního státu. Boj proti terorismu je možné vést jen v souladu s hodnotami, jež hájíme.
<P>

<P>
Právě jsem se dozvěděl hroznou zprávu, že před hodinou byl zavražděn 70letý podnikatel pan Ignacio Uría Mendizabal - údajně organizací ETA, zatím to není potvrzeno - ve španělském městě Azpeitia, v Baskicku.
<P>
Chci odsoudit tento teroristický útok a vyjádřit hluboký zármutek a upřímnou soustrast rodině a přátelům pana Uríi. Chci také vyjádřit solidaritu se španělským lidem, jejich orgány a demokratickými institucemi.
<P>
Chtěl bych vás požádat, abyste povstáním ze svých křesel uctili památku obětí v Bombaji a zavražděných občanů Evropské unie ve Španělsku a připomněli si zesnulé.
<P>
(Sněmovna povstala a držela minutu ticha.)
<P>

<P>
Dámy a pánové, mnozí z vás v této době nosí malou červenou mašličku. Minulé pondělí, 1. prosince 2008, jsme si připomněli 20. Světový den AIDS.
<P>
Aids-HIV je hrozná nemoc, kterou se každých 24 hodin nakazí přibližně 7 000 osob na celém světě - aniž by o tom věděli. Nejvíce je postižena Afrika, kde jsou virem HIV nakaženy již 33 miliony osob.
<P>
Ale i v Evropě se denně lidé nakazí tímto virem. Podle oficiálních údajů vydaných Světovou zdravotnickou organizací (WHO) bylo v letech 1999-2006 v Evropě potvrzeno 800 000 nově nakažených - a z toho téměř 270 000 osob v členských státech Evropské unie.
<P>
Nejméně každá desátá nově nakažená osoba je ve věku do 25 let. Z toho jasně vyplývá, že je bezpodmínečně nutné zlepšit informovanost a preventivní kampaně a poskytování dobrovolných - a také anonymních - testů.
<P>
Musíme si dát politický závazek, že zvýšíme objem zdrojů vynakládaných na vedení boje proti této nemoci a přijmeme opatření ke včasnému rozpoznání, a tedy i k co nejvčasnější péči a léčení.
<P>
Jménem Evropského parlamentu bych chtěl výslovně požádat členské státy, aby přijaly opatření, jež zabrání jakékoli diskriminaci a stigmatizaci nakažených osob.
<P>
(Potlesk)
