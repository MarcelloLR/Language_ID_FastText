<CHAPTER ID="008">
Složení Parlamentu
<SPEAKER ID="022" NAME="Předseda">
Skupina Pokrokové aliance socialistů a demokratů v Evropském parlamentu mi oznámila, že s účinností ode dneška pan poslanec Severin již není členem této skupiny, což je oficiální oznámení. V souladu s čl. 211 odst. 3 jednacího řádu Výbor pro ústavní záležitosti navrhl následující výklad článku 128 jednacího řádu nazvaného "Řízení před Soudním dvorem Evropské unie". Celý výklad vám byl poskytnut k nahlédnutí. Pokud do zahájení zasedání ve čtvrtek 24. března 2011 nebudou podány žádné námitky, bude uvedený výklad považován za přijatý. Můžete tedy až do zítřka do 9:00 podávat námitky k tomuto výkladu. Jedná se o dlouhý výklad, proto jej nebudu předčítat. Nicméně všichni máte k tomuto výkladu přístup.
<P>
Chtěl bych vás také oficiálně informovat, že se pan Thaler s účinností ode dne 21. března 2011 vzdal mandátu poslance Evropského parlamentu. V souladu s čl. 4. odst. 1 a 3 jednacího řádu vzal Parlament tuto skutečnost na vědomí a oznámil uvolnění mandátu od data, který jsem právě uvedl. Paní Soullieová se vzdala mandátu poslankyně Evropského parlamentu s účinností ode dne 24. března. V souladu s čl. 4. odst. 1 a 3 jednacího řádu vzal Parlament tuto skutečnost na vědomí a oznámil uvolnění mandátu od data, který jsem právě uvedl. Kromě toho mi příslušné francouzské orgány sdělily, že s účinností ode dne 24. března nahradí paní Soullieovou pan Hortefeux. Jsem informován, že pan Hortefeux bude dnes zde s námi. Jste přítomen ve sněmovně, pane Hortefeuxi? Nevidíme ho - není zde.
<P>
Dokud v souladu s čl. 3 odst. 2 nebudou ověřeny jeho pověřovací listiny nebo nebude rozhodnuto o případném sporu, bude pan Hortefeux za předpokladu, že předtím učinil písemné prohlášení, že nezastává žádnou funkci neslučitelnou s výkonem mandátu poslance Evropského parlamentu, zasedat v Parlamentu a jeho orgánech a požívat všech práv, která jsou s tím spojena. Pan poslanec Cohn-Bendit by chtěl nyní něco říci.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Pane předsedo, tak jako já víte, že možnost, aby se pan Hortefeux stal poslancem této sněmovny, je v současnosti právně zpochybňována. Tím spíše jsem poněkud zklamán tím, že francouzská vláda nevyčká, dokud nebude prověřeno právní postavení této záležitosti. Jelikož pan Hortefeux nedal najevo svůj souhlas a nezúčastnil se zahajovacího zasedání ve Štrasburku, nemůže nahradit poslankyni, kterou chce nahradit.
<P>
Proto žádám skupinu Evropské lidové strany (Křesťanských demokratů), která si zakládá na tom, jak striktně dodržuje předpisy, aby vyčkala na právní nález, zda pan Hortefeux smí či nesmí zasedat v této sněmovně. Jinak se jedná o právní svévoli. Je to, jako bychom se jí snažili obratně dosáhnout.
<SPEAKER ID="024" NAME="Jean-Pierre Audy" AFFILIATION="PPE">
(FR) Pane předsedo, není to poprvé, kdy náš kolega, pan poslanec Cohn-Bendit, jenž nazval předsedu - premiéra - diktátorem ve stylu Hugo Cháveze, nerespektuje demokracii. Brice Hortefeux byl v červnu 2009 zvolen poslancem Evropského parlamentu. To je nesporné. V té době byl jmenován ministrem vnitra. Francouzské právo stanovuje, že zvolený zástupce Evropského parlamentu, jenž se stane členem vlády, může po odchodu z vlády opět nabýt svého mandátu. Právě to ...
<P>
(Přerušení panem Cohn-Benditem: "Jenže on neměl mandát - v tom je ten problém, pane Audy.")
<P>
Brice Hortefeux byl zvolen poslancem Evropského parlamentu. Přijímáte tento fakt?
<P>
Budu končit, pane předsedo. Podle Smluv a právních předpisů je jmenování poslanců jednoznačně záležitostí členských států. Brice Hortefeux, jenž byl zvolen poslancem, byl francouzskými orgány legitimně navržen, aby zasedal v této sněmovně. Vaše prohlášení je nepřijatelné.
<SPEAKER ID="025" NAME="Joseph Daul" AFFILIATION="PPE">
(FR) Pane předsedo, chtěl bych jen panu Cohn-Benditovi říci, že aby bylo možné zpochybňovat něčí mandát, musí nejprve existovat oficiální návrh jmenování. Není-li předložen žádný návrh, Výbor pro právní záležitosti nemůže analyzovat daný stav věcí.
<P>
Předtím, než se takto do něčeho vložíte, doporučuji vám, abyste celou věc uvážil, než budete jednat. To je vše.
<P>
(Přerušení panem Cohn-Benditem: "Ano, jenže on by nemohl mít mandát.")
<P>
Vyzýváte mne, abych dodržoval předpisy. Vždycky jsem se jimi řídil. Nechme nyní na Výboru pro právní záležitosti, ať vysloví své stanovisko. Výbor nemůže vyslovit své stanovisko, dokud nebyl podán návrh na jmenování. Nebude-li tento návrh právně platný, Výbor pro právní záležitosti nás o tom bude informovat. Dovolte mi ještě jednou zopakovat: Nejprve uvažujme, až pak jednejme.
<SPEAKER ID="026" NAME="Sylvie Goulard" AFFILIATION="ALDE">
(FR) Pane předsedo, plně souhlasím s tím, že bychom měli vyčkat na výsledky právní analýzy. Chtěla bych říci pouze jednu věc: V naší zemi jsme svědky nárůstu extremismu, a to nepochybně proto, že určitá část politiků se domnívá, že mandáty a funkce jim byly dány k dispozici. Od Francie očekáváme poněkud více, zvláště pokud jde o Parlament, jenž sídlí ve Štrasburku.
<SPEAKER ID="027" NAME="Předseda">
Chtěl bych zopakovat text, který jsem zde již četl. Dokud nebudou ověřeny jeho pověřovací listiny nebo nebude rozhodnuto o případném sporu, pan Hortefeux bude poslancem Evropského parlamentu a bude se řídit pravidly pro poslance Evropského parlamentu. Celá záležitost podléhá ověření.
