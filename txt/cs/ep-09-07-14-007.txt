<CHAPTER ID="007">
Volba předsedy Evropského parlamentu
<SPEAKER ID="011" NAME="Předsedající">
Podle jednacího řádu musíme dnes dopoledne zvolit předsedu. Na základě článku 13 jednacího řádu musí kandidáty nominovat skupina nebo alespoň 40 poslanců, přičemž kandidáti musí se svou nominací souhlasit.
<P>
V souladu s podmínkami uvedenými v jednacím řádu jsem obdržel následující nominace na funkci předsedy Evropského parlamentu:
<P>
Pan Jerzy Buzek
<P>
Paní Eva-Britt Svenssonová
<P>
Kandidáti mne informovali, že se svou nominací souhlasí. Oba kandidáti se nyní stručně představí. Jako první vystoupí paní Svenssonová.
<SPEAKER ID="012" NAME="Eva-Britt Svenssonová" AFFILIATION="GUE/NGL">
(SV) Pane předsedající, dámy a pánové, gratuluji všem svým kolegům poslancům, že se těší důvěře, kterou jim projevili občané v jejich členských státech. Je to obrovská důvěra a tedy i obrovská odpovědnost pro nás všechny, abychom splnili očekávání občanů a požadavky na změny, které jsou nezbytné, a vytvořili občanskou Evropu. Demokracie, právo zvolit si své zástupce, je nejdůležitějším nástrojem, který naši občané mají. Chceme-li však hovořit o skutečné demokracii, pouhé volební právo nestačí. Nutná je také otevřenost, transparentnost a veřejná diskuse.
<P>
Proto bych ráda zmínila, že je nyní nesmírně důležité, abychom provedli reformu průběhu prvního čtení. Musíme brát vážně důvěru, která byla Parlamentu projevena, a demonstrovat otevřenost, která je také jedním z požadavků týkajících se průběhu prvního čtení.
<P>
Dámy a pánové, máme před sebou obrovské výzvy: hospodářskou krizi s vyšší nezaměstnaností, větší vyloučení a sociální nejistotu. Máme krizi klimatu, kvůli které lidé opouštějí některá území. Nejprve a nejvíce jsou postiženi jako obvykle ti nejchudší. Vidíme EU a svět plný nespravedlnosti a chudoby. Politická řešení těchto krizí existují, vyžadují však změnu politiky. Problémy, za jejichž řešení jsme odpovědní, dosud prosazovaná politická linie nevyřešila. Naopak, v mnoha oblastech k vytvoření krize přispěla.
<P>
Potřebujeme změnu politiky. Potřebujeme politiku pro sociální Evropu, politiku, která podporuje práva pracujících na ochranu před sociálním dumpingem. Potřebujeme politiku, která brání sociální marginalizaci a chudobě. Potřebujeme politiku, která zajišťuje zapojení všech občanů. Potřebujeme politiku, která nediskriminuje žádné občany bez ohledu na etnický původ, zdravotní nezpůsobilost, pohlaví, věk nebo sexuální orientaci. Chtěla bych, abychom vytvořili EU, která chrání zájmy všech svých občanů.
<P>
Chci politiku, která vytváří nová pracovní místa - nová zelená pracovní místa. Musíme investovat do zelených technologií, které spolu s vytvářením potřebných nových pracovních míst pomohou podnítit růst a zastavit změnu klimatu. To je jedním ze zásadních a nejdůležitějších úkolů, před kterými lidstvo a Evropa stojí.
<P>
Chci EU, která přijme odpovědnost za zajištění spravedlivého a odpovědného mezinárodního obchodu. Chci EU s humánní azylovou a imigrační politikou, která chrání přistěhovalce a jejich práva. Chci rozmanitou Evropu. Tímto způsobem zajistíme rozvoj. Chci rozmanitou Evropu, v níž se dostane ochrany každému občanu. Chci Evropu, EU, která přijme odpovědnost za lidská práva. Jsou-li lidská práva kdekoli na světě potlačována, nikdy nemůžeme přistoupit na kompromis. Lidská práva jsou nedotknutelná, a to se vztahuje na každého jednotlivého člověka. Lidská práva jsou vždy nedotknutelná bez ohledu na to, zda se týkají svobody projevu, veřejného přístupu, soukromí nebo čehokoli jiného. Dámy a pánové, pokud jsou kdekoli ve světě lidská práva ohrožena, je naší odpovědností je bránit.
<P>
Potěšila mne slova pana předsedajícího, že po červnových volbách se zvýšil podíl žen v Parlamentu. Mohlo se tak stát díky společnému úsilí mužů i žen. Společně jsme usilovali o zvýšení podílu žen v Parlamentu. Nyní postupujeme o krok dál s cílem zajistit, aby se zvýšil vliv žen, tedy i jejich zastoupení na zodpovědných pozicích v Parlamentu a dalších orgánech EU. Nyní máme příležitost. Společně, dámy a pánové, můžeme ukázat občanům Evropy, že přijímáme odpovědnost, a demonstrovat vznik moderní, rozmanité společnosti.
<P>
Dnes má každý z vás moc svého hlasu. Máte moc dát našim občanům jasně najevo, že nyní budujeme občanskou Evropu, sociální Evropu, máte moc demonstrovat našim občanům i okolnímu světu, že EU je připravena přijmout odpovědnost za celosvětovou spravedlnost, lidská práva a světové životní prostředí a prokázat moc, které se nám díky hlasům voličů dostalo, dát jasně najevo postoj, který evropští občané od tohoto Parlamentu očekávají.
<P>
(Potlesk)
<SPEAKER ID="013" NAME="Jerzy Buzek" AFFILIATION="PPE">
(PL) Pane předsedající, zástupci Rady a Komise, dámy a pánové, pojďme si nejprve blahopřát k setkání v této místnosti. Zastupujeme půl miliardy obyvatel tohoto kontinentu, což je značně velká odpovědnost.
<P>
Rád bych o sobě řekl několik slov. Povoláním jsem vědec. Politickou činnost jsem zahájil v roce 1980 v odborovém hnutí Solidarność, které bojovalo za svobodu a občanská a lidská práva. (Potlesk.) Boj za lidská a občanská práva byl vždy základem mé činnosti. V letech 1997 až 2001 jsem byl předsedou polské vlády. Čtyři roky jsme vyjednávali členství Polska ve strukturách Evropské unie. Od roku 2004 jsem poslancem Evropského parlamentu. Spolupracoval jsem na záležitostech týkajících se výzkumu, inovací a nových technologií, později energetické bezpečnosti, změny klimatu a jejího řešení, a také projektu Východní partnerství. Shodou okolností jsou všechny tyto záležitosti našimi prioritami i během tohoto funkčního období.
<P>
Měli bychom mít na paměti, že nyní procházíme krizí a naši občané od nás v prvé řadě očekávají, že ji budeme řešit. Měli bychom také pamatovat na zefektivnění parlamentní činnosti, což je proces, který byl díky krokům provedeným během několika posledních let již zahájen. Těchto cílů můžeme dosáhnout pouze v případě, že bude plně přijata Lisabonská smlouva. Pomůže nám to zvýšit naši efektivitu a produktivitu a umožní nám to jednat na mezinárodní scéně. Máme určité závazky: Středozemí, Východní partnerství, Latinskou Ameriku, strategické spojenectví s USA a rozvíjejícími se mocnostmi na světové scéně. To jsou naše hlavní úkoly, a Lisabonská smlouva proto bude výjimečným nástrojem, který nám umožní tyto úkoly splnit.
<P>
Na závěr bych rád uvedl, že nejdůležitější krizí, kterou se musíme zabývat - a kterou musíme vzít na vědomí, jakkoli to může být obtížné - je nedostačená důvěra našich občanů. Mluvme spolu tvrdě, jak je to někdy nutné, abychom překonali naše slabé stránky. Naši občané nám často nerozumí. Musíme udělat vše, co je v našich silách, abychom to změnili. Jsme za to odpovědni především my jakožto poslanci Evropského parlamentu, kteří sem přijíždíme každý týden ze svých volebních obvodů po celé Evropě a na konci týdne se do nich vracíme. Víme lépe než kdokoli jiný, jaké jsou v našich volebních obvodech problémy a co se od nás očekává. Doufejme proto především v toto, pak budeme snadněji čelit výzvám, které před námi stojí.
<P>
(Potlesk)
<P>
(Hlasování a sčítání hlasů: viz zápis)
<P>
(Zasedání bylo přerušeno v 11:00 za účelem sčítání hlasů a pokračovalo od 11:45.)
<SPEAKER ID="015" NAME="Předsedající">
Nyní oznámím výsledky hlasování.
<P>
Počet hlasujících: 713
<P>
Počet neodevzdaných nebo neplatných hlasovacích lístků: 69
<P>
Počet odevzdaných hlasů: 644
<P>
Nadpoloviční většina: 323
<P>
Jerzy Buzek získal 555 hlasů.
<P>
(Dlouhý nepřerušovaný potlesk)
<P>
Paní Eva-Britt Svenssonová získala 89 hlasů.
<P>
(Potlesk)
<P>
Nadpoloviční většinu odevzdaných hlasů tedy získal Jerzy Buzek. Zopakuji proto ve svém mateřském jazyce, co jsem se pokusil říct polsky: upřímně blahopřeji panu Buzkovi k přesvědčivému zvolení a přeji mu v té skvělé funkci, kterou za malou chvíli převezme, vše nejlepší a prosím, aby zaujal místo zde v předsednickém křesle.
<P>
(Potlesk)
<SPEAKER ID="017" NAME="Předseda">
Vážení kolegové, děkuji vám, že jste mne zvolili předsedou Evropského parlamentu. Je to pro mne obrovská výzva i velká čest. Děkuji vám, kteří jste mne volili. Udělám vše pro to, abych nezklamal vaši důvěru. Vás, kteří jste mne nevolili, se pokusím získat na svou stranu. Chci spolupracovat s každým z vás bez ohledu na politické konvence. Spoléhám na vaši podporu.
<P>
Děkuji, paní Svenssonová, za účast v těchto volbách a za naše diskuse. Kolegové Mario Mauro a Grahame Watsone, kteří jste kandidovali a svou kandidaturu pak stáhli s cílem podpořit jednotu sněmovny, chci vám říct: Bylo to obrovské gesto.
<P>
Mario, vím, jak jsou pro tebe důležitá lidská práva. V mé rodné zemi se zrodila Solidarność, obrovské hnutí za lidská práva, ...
<P>
(Potlesk)
<P>
...které mohlo vzniknout jen díky Janu Pavlu II., jenž nám ukázal cestu. Lidská práva budou prioritou i pro mne.
<P>
Grahame, mluvil jsi o nutnosti změny v Evropském parlamentu, o potřebě reformy, potřebě zapojit do evropského projektu občany, kteří jsou stále lhostejnější. Postarám se o to, že společně uděláme vše, co bude v našich silách, abychom to změnili.
<P>
(Potlesk)
<SPEAKER ID="019" NAME="Joseph Daul" LANGUAGE="FR">
Pane předsedo, bylo to nečekané, ale měli jsme - věřím, že všichni, co jsme tady - radost, že poprvé v Parlamentu již nemáme východní a západní Evropu. Máme prostě Evropu, jejímž symbolem je předseda, který dnes stojí v čele sněmovny.
<P>
(Potlesk)
<P>
To je jednota; a zde také leží naše odpovědnosti, jak jste, pane Buzku, již uvedl. Přeji vám i Evropě, abyste během svého dvouapůlletého předsednictví zapomněl na rozdělení na východ a západ a hovořil jen o jediné Evropě.
<SPEAKER ID="020" NAME="Martin Schulz" LANGUAGE="DE">
Pane předsedo, chtěl bych vám jménem naší skupiny blahopřát ke zvolení. Vaše zvolení jsme podporovali, a ačkoli bychom měli být opatrní, abychom výraz "historický okamžik" neužívali příliš často, domnívám se, že vaše zvolení předsedou Evropského parlamentu historickým okamžikem je.
<P>
(Potlesk)
<P>
Skutečnost, že 20 let po pádu Berlínské zdi, šest let po přistoupení vaší země a mnoha dalších zemí střední a východní Evropy k Evropské unii - což byl koneckonců proces, který jste sám jako předseda vlády své země inicioval, jelikož se přístupová jednání konala během vašeho funkčního období - skutečnost, že 20 let poté, co bylo skoncováno s rozdělením světa na dva těžce ozbrojené bloky, co byla zdolána stalinistická diktatura nad státy, které musely pod krutovládou trpět o 40 let déle než západní část Evropy pod fašistickou diktaturou, skutečnost, že 20 let poté je zcela přirozené, že poslanci z Polska, Maďarska, baltských států, České republiky či Slovenska zasedají v této sněmovně společně s poslanci z Francie, Portugalska, Finska, Německa, Rakouska či Itálie a že do čela tohoto shromáždění můžeme ve svobodných, tajných a spravedlivých volbách zvolit zástupce hnutí Solidarność a demokraticky zvoleného šéfa polské vlády - to je podle mého názoru historický okamžik, který dokazuje, že Evropa - tento nádherný kontinent, na němž se 27 států spojilo v Evropskou unii - něco opravdu představuje, a to skutečnost, že sen o demokracii a svobodě se může splnit, pokud nezůstaneme u pouhého snění, ale aktivně pracujeme na jeho uskutečnění, tak jste to vždy dělal vy.
<P>
Proto věřím, že vaše předsednictví je také apelem pro všechny z nás a že hodnoty, na nichž byla Unie založena, jsou hodnotami, které přitlačily diktátory ke zdi a zvítězily nad diktaturami. Přáním naší skupiny je, aby vaše předsednictví bylo na těchto hodnotách založeno. Pane Buzku, upřímně vám blahopřeji.
<P>
(Potlesk)
<SPEAKER ID="021" NAME="Guy Verhofstadt">
jménem skupiny ALDE. - Pane předsedo, nejprve bych vám chtěl za Skupinu Aliance liberálů a demokratů pro Evropu poblahopřát ke zvolení. Mohu vám potvrdit, že Skupina Aliance liberálů a demokratů pro Evropu vás bude v nadcházejících letech ve vaší práci plně podporovat. Vaše práce bude podle našeho názoru spočívat ve vytvoření integrovanější Evropské unie a Evropské unie, která používá metodu Společenství.
<P>
Stal jste se předsedou ve velmi obtížné době: musíme ratifikovat Lisabonskou smlouvu, musíme najít jednotnou strategii pro řešení hospodářské a finanční krize. Je to obrovský úkol, v němž vás naše skupina bude plně podporovat. Měl byste vědět, že zde v Parlamentu za vámi stojí velká proevropská většina. Měl byste na to pamatovat.
<P>
(Potlesk)
<P>
Žádáme po vás jediné: abyste tuto velkou proevropskou většinu využíval. Abyste s Evropou kráčel kupředu a v Evropské radě řekl, co je potřeba, co vy i já tak dobře víme. Doufám, že tam dáte jasně najevo postoje Parlamentu a získáte v tomto orgánu také více lidí "pro Evropu".
<P>
(Potlesk)
<SPEAKER ID="022" NAME="Rebecca Harms">
jménem skupiny Verts/ALE. - (DE) Pane předsedo, chtěla bych se připojit k mým předřečníkům a jménem své skupiny vám blahopřát. Vaše zvolení nám také udělalo obrovskou radost.
<P>
Myslím, pane předsedo, že vaše slova, že je pro vás čest převzít úřad, do něhož jsme vás dnes zvolili, jsou trochu skromná. Je to naopak čest pro nás, alespoň podle názoru Skupiny Zelených/Evropské svobodné aliance, že jste naším předsedou. Nynější pozice jste dosáhl díky všemu, co jste dosud během své politické kariéry udělal, a my vám dáváme svou důvěru. Nejsem si jistá, jestli bude během dvou a půl let možné překonat rozdíly, které mezi východem a západem stále existují, ale věřím, že s vámi v čele sněmovny můžeme upevnit mosty mezi východem a západem.
<P>
Osobně bych si přála, aby bylo poslancům ze západní Evropy jasné, že Polsko je uprostřed kontinentu, že pocházíte ze země nacházející se v jeho středu a že nyní je třeba pracovat na vytvoření vazeb s východem mnohem intenzivněji než v minulosti. Jste na nejlepším místě, odkud toho lze dosáhnout. Velmi mne potěšila vaše slova, že musíme navázat bližší kontakt s našimi občany. V tom vás skupina Zelených bude vždy podporovat. Posílení Evropy zevnitř je důležité, ale důležité je také uvažovat o Evropě v širším měřítku.
<P>
Dovolte mi vyjádřit ještě jedno osobní přání. Protože jsem vás poznala obzvlášť dobře na ulicích a náměstích Kyjeva během Oranžové revoluce - a i tehdy jste byl velmi odvážným politikem, nezapomínejme při úvahách o zemích ležících na východ od EU na Ukrajinu. Tamější situaci je také potřeba zlepšit. Během evropského fotbalového šampionátu, který se uskuteční v Polsku a Ukrajině, bych s vámi ráda zhlédla jeden nebo dva zápasy.
<P>
Přeji vám v nové roli mnoho úspěchů!
<P>
(Potlesk)
<SPEAKER ID="023" NAME="Timothy Kirkhope">
jménem skupiny ECR. - Pane předsedo, dovolte mi, abych vám blahopřál ke zvolení předsedou a uvítal zejména skutečnost, že jste - a stejně tak i ostatní řečníci - ve svém projevu zmínil minulost. V každém případě na mě působíte jako člověk, který si váží svobod, o něž sněmovna usiluje. O svobodu vyjádření, ale také o svobodu dívat se dopředu, o svobodu změny a reformy v Evropě, přičemž s Evropou se musí změnit a reformovat i tato sněmovna.
<P>
Máte za sebou minulost, na niž jste oprávněně hrdý, od roku 1980 v hnutí Solidarność a během dalších let, kdy jste přivedl Polsko do NATO a pak zahájil jednání o členství v Evropské unii. Jste proto člověkem, který může zaštítit změny, jež nyní Evropa potřebuje.
<P>
Vítáme vaše zvolení předsedou. Uděláme vše, co je v našich silách, abychom vám v nové funkci pomohli.
<P>
(Potlesk)
<SPEAKER ID="024" NAME="Lothar Bisky" LANGUAGE="DE">
Pane předsedo, mám radost, že předsedou této sněmovny se stal soused z Polska. Pocházím z východního Německa a pracuji poblíž města Słubice. Słubice i Frankfurt nad Odrou jsou součástí sjednocené Evropy.
<P>
Chtěl bych vám poděkovat za to, že se soustřeďujete zejména na další integraci východní a západní Evropy. Jak všichni víme, v tomto směru je třeba udělat ještě mnoho práce. Rád bych však zmínil důležitý podíl polské kultury, kterým můžete přispět ke spolupráci a kulturní rozmanitosti v Evropě.
<P>
Doufám, že s vámi budu moci brzy mluvit podrobněji. Už jsem pro to začal něco dělat. Dva mí synové mluví polsky. Kdysi jsem měl tu čest předat filmovou cenu Andrzeje Wajdy režiséru Andreasi Dresenovi a pronést při této příležitosti několik slov. Andrzej Wajda a další polští režiséři jsou součástí naší evropské kultury. Doufám, že západní Evropa a východní Evropa nezapomenou na mimořádné úspěchy východoevropské kultury.
<P>
Pane předsedo, máte naši úctu a podporu!
<SPEAKER ID="025" NAME="Nigel Farage">
jménem skupiny EFD. - Pane předsedo, chtěl bych vám poblahopřát k vašemu zvolení, ačkoli mám pocit, že dnešní dopoledne připomínalo spíše papežskou inauguraci. Kdyby byl tento Parlament skutečným parlamentem, byl by do předsednického křesla vybrán poslanec podle schopností a bez obvyklého velkého osočování se mezi skupinami navzájem. Je to spíše ostuda.
<P>
Myslím, že signály změny v Parlamentu nejsou moc dobré. Zrovna včera pochodovali venku na nádvoří ozbrojení vojáci jednotek Eurocorps třímající evropskou vlajku, což připomínalo unijní verzi přehlídky vojsk anglické královny. Hrál k tomu orchestr, zazněla hymna, zazpíval sbor. I dnes jsme začali hymnou. Je to stejná vlajka a stejná hymna, od kterých bylo upuštěno poté, co Francouzi a Holanďané řekli té strašné ústavě EU velmi rozumné "ne".
<P>
Vy už ani nic nepředstíráte. Nadále prosazujete všechny symboly státnosti, a přitom se snažíte lhát a podvádět Iry poskytováním řady záruk, které nemají ani cenu papíru, na němž jsou napsány. Řeknu vám, že řada z nás ve Skupině Evropa Svobody a Demokracie udělá vše pro to, aby pomohla uspět těm, kteří v irském referendu chtějí hlasovat "proti".
<P>
(Projevy nesouhlasu)
<P>
Budoucnost evropské demokracie leží velkou vahou na irských bedrech.
<P>
Pane předsedo, bojoval jste proti Sovětskému svazu. Bojoval jste za demokracii. Bojoval jste za národní sebeurčení. Pokud budete nadále ignorovat demokratický hlas zemí, jako je Francie, Nizozemí a Irsko, změníte Evropskou unii zpět na stejný svaz, proti němuž jste tolik bojoval. Prosím, naslouchejte lidem.
<P>
(Smíšené reakce)
<SPEAKER ID="026" NAME="Předseda">
Děkuji za vaše slova, pane Farage. Evropský parlamentarismus vždy poskytoval fórum pro různé názory. Na tom je založena diskuse v Evropě. Všechny poslance, kteří chtěli hovořit, jsme již vyslechli, ale myslím, že předseda Evropské komise pan Barroso naznačuje, že by rád promluvil. Pane Barroso, máte slovo.
<SPEAKER ID="027" NAME="José Manuel Barroso" LANGUAGE="FR">
Pane předsedo, rád bych vám osobně i jménem Evropské komise blahopřál ke zvolení předsedou Evropského parlamentu.
<P>
Na cestě, kterou jste se v životě ubíral, jste musel statečně bránit svobodu, demokracii a právní řád, abyste je pomohl nastolit ve své zemi, v Polsku. Vaše politická kariéra vás zavedla až do funkce předsedy vlády, pak jste byl zvolen poslancem Evropského parlamentu. Jste prvním předsedou této sněmovny, který pochází z členského státu střední a východní Evropy. Vstupujete dnes do nové role předsedy Evropského parlamentu, vyzbrojen bohatstvím výjimečných zkušeností a hodnotami, které zastáváte.
<P>
Vaše zvolení je nyní, dvacet let po pádu Berlínské zdi a pět let od rozšíření, vítězstvím znovusjednocené Evropy. Tady v Parlamentu je nás mnoho, kdo známe vaši osobnost, politickou vizi a volební úsilí a vážíme si jich. A mnoho z nás si také myslí, že díky svým povahovým vlastnostem máte přirozené předpoklady zastávat funkci předsedy, který aktivně a vášnivě hájí zájmy Evropy a jejích občanů. Vaše zkušenosti a hodnoty jsou zárukou, že vaše převzetí funkce od pana Pötteringa, který tento orgán zná lépe než kdokoli jiný, bude mít harmonický průběh. Panu Pötteringovi, jenž nyní odchází z funkce, přeji vše nejlepší. Svůj úřad zastával s mimořádnou důstojností a s neochvějnou vírou v Evropu.
<P>
V této obtížné době a vzhledem ke složitému politickému modelu, který zde máme, musíme pracovat více než kdy jindy v pozitivním, konstruktivním a sjednoceném duchu, abychom s Evropou pokročili dál. Pravomoc a kompetence tohoto Parlamentu posílí i Lisabonská smlouva, kterou chce přijmout převážná většina Parlamentu i Komise. Smlouva, kterou přijalo již 26 parlamentů naší Evropy, si zaslouží respekt všech členů Evropského parlamentu.
<P>
V zájmu Evropského projektu se musí naše orgány navzájem podporovat. To platí zejména o vztazích mezi Evropským parlamentem a Evropskou komisí. Víme velmi dobře, že Evropský projekt posouvá vpřed právě spolupráce mezi těmito dvěma orgány.
<P>
Pane předsedo, drahý příteli, teď už mi jen zbývá popřát vám a novému Parlamentu hodně úspěchů v práci směřující k vytvoření Evropy, která plněji podporuje hodnoty svobody a solidarity.
<SPEAKER ID="028" NAME="Bruno Gollnisch" AFFILIATION="NI">
(FR) Pane předsedo, smířil jsem se skutečností, že jsem do určité míry přehlížen, tak jako jsou přehlíženi i mí nezařazení kolegové, za které jistě hovořím, když vám chci blahopřát k vašemu zvolení. Méně vám však blahopřeji, což je třeba říct, ke způsobu, jakým jste byl zvolen, jelikož vaše triumfální zvolení je svým způsobem výsledkem dohody dvou hlavních skupin v této sněmovně, které ve volebním období stály v jakési umělé opozici, a pak se spojily s cílem řídit Parlament dalších pět let.
<P>
Pane předsedo, doufám, že jste pánem svého vítězství, že se nestanete otrokem těchto dvou hlavních skupin, že dokážete hájit práva menšin, a zvláště disidentů, jako jsme my, práva těch, kdo jsou znepokojeni dopady ekonomické globalizace na svou identitu a celosvětovým pohybem lidí, zboží a kapitálu, těch, kdo si nemyslí, že to nutně přinese výhody, a kdo vzhledem k národním svobodám odmítají neomezený růst pravomocí Evropské unie.
<P>
Jsme svým způsobem disidenti, jako jste byl kdysi vy. Doufáme, že budete chránit práva disidentů a že budete především klást velký důraz na dodržování jednacího řádu, jenž by neměl být systematicky pozměňován, protože je jasné, že může být ku prospěchu těm, kdo jsou podle mého názoru skuteční obránci svobod evropských národů.
<P>
(Potlesk)
