<CHAPTER ID="013-01">
1. Změna Smlouvy o fungování Evropské unie, pokud jde o mechanismus stability pro členské státy, jejichž měnou je euro (
<SPEAKER ID="036" NAME="Elmar Brok">
zpravodaj. - (DE) Pane předsedo, dámy a pánové, evropský mechanismus stability je nezbytný k tomu, aby byla zajištěna trvalá právní jistota a zaručena solidarita se zeměmi, které čelí problémům, ale také kvůli bezpečnosti eura, jako záruka nezbytné rozpočtové kázně a k tomu, aby umožnil společnou reakci na problémy v oblasti růstu.
<P>
S ohledem na to, kolik času by vyžadoval řádný postup, a také z toho důvodu, abychom se vyhnuli referendům v některých členských státech, lze tuto úpravu provést pouze prostřednictvím zjednodušeného postupu pro přijímání změn Smlouvy. Parlament nicméně prohlašuje, že takový postup by se neměl stát pravidlem a že by se v tomto případě vlastně mělo postupovat v souladu s řádným postupem pro přijímání změn Smlouvy.
<P>
Původní návrhy uváděly, že by se mělo jednat o výhradně mezivládní postup, v němž by role Komise byla minimální a Evropský parlament by v něm nehrál vůbec žádnou úlohu. Dnes vám s ohledem na jednání, která jsme vedli s Komisí, Evropskou centrální bankou, předsedou Evropské rady a předsedou Euroskupiny, můžeme oznámit, že v téměř všech otázkách týkajících se předloh, testů a podkladů pro rozhodování, v téměř všech aspektech spjatých s definováním rámce a návrhem nařízení pro tento mechanismus v rámci metody Společenství doposud Evropská rada, Rada ministrů financí akceptovala, že Evropský parlament může také hrát určitou roli v tomto procesu a bude ji hrát v těchto otázkách.
<P>
Zprvu jsme tedy nebyli příliš nadšeni, ale jsem přesvědčen, že budou-li do toho zapojeny orgány Společenství a budeme-li moci jako v minulosti začít používat mezivládní postupy, pak až nadejde správný čas, bude snadné dospět k jasné politice Společenství. Jelikož institucionální předpoklady již byly vytvořeny, můžeme vám navrhnout, abychom schválili tento postup pro přijímání změn Smlouvy ze strany Evropské rady a nechali jej proběhnout. Předložili jsme proto příslušné pozměňovací návrhy s jednomyslným souhlasem Výboru pro ústavní záležitosti. Musíme si uvědomit, že naše výklady přijali a písemně potvrdili rovněž předseda Euroskupiny, komisař pro měnové záležitosti a předseda Evropské rady. Jsem přesvědčen, že to je spolehlivým základem pro to, abychom nyní kvůli ochraně eura, jež pro Evropu znamenalo velký úspěch, a kvůli tomu, abychom mohli společně postupovat dále, toto rozhodnutí přijali.
<SPEAKER ID="037" NAME="Roberto Gualtieri">
zpravodaj. - (IT) Pane předsedo, dámy a pánové, ve zprávě, o níž budeme hlasovat, máme dosud výhrady vůči rozhodnutí přijmout změnu Smlouvy, kterou se definuje mezivládní povaha tohoto mechanismu, ale současně jsme pro jeho přijetí, protože, jak vysvětlil pan poslanec Brok, jednání, která jsme vedli, nám umožnila dosáhnout důležitých cílů, které se týkají především toho, aby podmínky pro poskytování pomoci byly stanoveny nařízením, tedy postupem spolurozhodování.
<P>
Je proto správné hlasovat pro tuto zprávu a rád bych poděkoval mnohým kolegům poslancům Evropského parlamentu, kteří se podíleli na tomto výsledku, a zmínil, že pro mne bylo ctí pracovat společně s panem poslancem Brokem, že pan poslanec Pirillo mi poskytl velmi užitečné rady, a ještě bych zmínil práci obou navrhovatelů z Hospodářského a měnového výboru (ECON): pana Scicluny a pana Gauzèse, dále pana Schadeho, paní Häfnerovou a skupinu koordinátorů a samozřejmě předsedy skupin, kteří nám poskytli tak velkou politickou podporu. Děkuji vám.
<SPEAKER ID="038" NAME="Předseda">
Rád bych přivítal předsedu Evropské komise a místopředsedu Komise, kteří zde jsou s námi, a také úřadující místopředsedkyni Rady. Čeká nás velice důležité hlasování, toho jsme si velmi dobře vědomi, proto děkujeme, že budete přítomni v tak důležitý okamžik.
<P>
Dámy a pánové, hlasování budete moci komentovat zítra. Nyní není doba pro vysvětlování hlasování, proto se, prosím. zdržte takových poznámek. Zítra po hlasování bude čas vyjádřit se ke všem tématům - jak k těm z dneška, tak těm ze zítřka.
