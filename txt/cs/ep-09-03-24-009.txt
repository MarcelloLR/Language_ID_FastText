<CHAPTER ID="009">
Výroční zprávy EIB a EBRD za rok 2007 - Poskytnutí záruky Společenství Evropské investiční bance (rozprava) 
<SPEAKER ID="353" NAME="Předsedající">
Dalším bodem je společná rozprava o následujících zprávách:
<P>
, kterou předkládá pan Mitchell jménem Hospodářského a měnového výboru o výročních zprávách Evropské investiční banky a Evropské banky pro obnovu a rozvoj, a
<P>
, kterou předkládá pan Seppänen jménem Rozpočtového výboru o návrhu rozhodnutí Evropského parlamentu a Rady, kterým se poskytují záruky Společenství Evropské investiční bance na ztráty z úvěrů a úvěrových záruk na projekty mimo Společenství - C6-0025/2009 -.
<SPEAKER ID="354" NAME="Esko Seppänen">
zpravodaj. - (FI) Pane předsedající, Evropská unie může rozvojovým zemím a jiným zemím, které nepatří do EU, poskytnout finanční pomoc ve formě úvěru s nízkými mírami úroku z Evropské investiční banky. Evropská unie poskytuje záruky na půjčky takovým způsobem, že poskytovateli půjčky nevznikají žádné ztráty a může dále financovat své vlastní výpůjčky tržními penězi.
<P>
Když došlo k obnově a rozšíření záruk EU vůči Evropské investiční bance tak, aby pokryly více zemí než dříve, názorem Evropského parlamentu, a nejenom Rady, bylo, že rozhodování by měla podléhat procesu spolurozhodování a dále by měla spadat do pravomocí Evropského parlamentu, a nejenom pravomocí Rady. Evropský soudní dvůr s tím souhlasil, a proto bylo jednostranné rozhodnutí Rady vráceno zpět do procesu spolurozhodování. Nové rozhodnutí má být přijato do 6. listopadu tohoto roku.
<P>
Nyní před sebou máme návrh Komise na rozhodnutí, které může být považováno za prozatímní a ke kterému bude mít Komise možnost připravit nový obecný návrh do konce dubna příštího roku. Parlament zanechal na "prozatímním" rozhodnutí své otisky prstů a Rada to přijala. Je to kladné znamení, že po určitých obtížných jednáních nyní existuje shoda názorů mezi Radou a Parlamentem a že toto rozhodnutí může být přijato dnes při prvním čtení, aniž by byla třeba jakákoliv další diskuse.
<P>
V této souvislosti bych rád poděkoval českému předsednictví, které v Radě tak tvrdě pracovalo na dosažení konsensu. Kdyby nebylo aktivního zapojení České republiky, toto rozhodnutí by nikdy nevzniklo.
<P>
Musím nicméně zkritizovat všechny, kdo způsobili zmatek v Evropské investiční bance. Evropská investiční banka je zvyklá dostávat podporu od Evropského parlamentu pro různé záležitosti, ale její představitelé si tentokrát neuvědomili, že byl do hry zapojen postup spolurozhodování a že se pravomoc Parlamentu v této záležitosti významně rozšířila. Parlament si přál plně využít svých pravomocí, což dříve nebylo při konzultačních postupech možné. Myslím, že bylo naprosto nevhodné, aby Evropská investiční banka, která je orgánem EU, neprojevila určitý respekt k zavedeným postupům Parlamentu, a místo toho se pokusila ovlivnit rozhodnutí z politické periferie.
<P>
Je to nicméně dobrý konečný výsledek. Evropská investiční banka v podstatě získala, co chtěla. Získala souhlas Parlamentu v rozhodovacím procesu, ve kterém Parlament zformuloval svůj vlastní postoj. Toto rozhodnutí má nyní širokou podporu politických skupin, které za ním stojí. Nemělo by ji však, kdyby byl přijat přístup Evropské investiční banky. Rád bych za dosažení tohoto kompromisu poděkoval předsednictví Rady Evropské unie. Rád bych také poděkoval Rozpočtovému výboru a jeho stínovým zpravodajům za konsensus, kterého dosáhli, aby se mohlo dospět k rozhodnutí při prvním čtení. Jsem si jistý, že to bude dobré rozhodnutí pro všechny, jichž se týká.
<SPEAKER ID="355" NAME="Gay Mitchell">
zpravodaj. - Pane předsedající, rád bych na začátek uvedl, že mám skutečně zásadní námitky proti tomu, jakým způsobem je zde plýtváno časem poslanců. Doba vyhrazená pro otázky, ať už pokládané Radou nebo Komisí, není tento týden zařazena do programu. Lidé sem mohou přijít a obšírně hovořit libovolně dlouhou dobu. Bez upozornění je plýtváno časem poslanců parlamentu, kteří jménem Parlamentu předkládají zprávy. To je ostudné zneužívání poslanců Parlamentu.
<P>
Jako zpravodaj bych nejprve rád v tomto jednacím sále přivítal pana prezidenta Maystadta a pana prezidenta Mirowa při této první příležitosti, kdy Parlament vypracoval současně návrh zprávy o činnosti Evropské investiční banky (EIB) a Evropské banky pro obnovu a rozvoj (EBRD). Nelze pochybovat o skutečnosti, že současná finanční krize poukázala na význam činnosti EIB a EBRD. Oběma bankám je třeba za jejich úsilí vypořádat se s dopady hospodářské krize vyjádřit uznání. Obě se staví obtížným úkolům čelem a já je za to chválím. Je důležité, abychom uvažovali o obou bankách současně, a zajistili tak lepší spolupráci mezi nimi a vyloučili veškeré překrývání jejich činnosti.
<P>
Obě banky by měly zajistit maximální synergii, aby se připravily na hospodářské oživení a mohly mu napomáhat. Obzvláště je vítáno rozhodnutí zvýšit poskytování půjček malým a středním podnikům o 50 %. Původně plánovaných 5 miliard eur ročně pro MSP se zvýšilo na 7,5 miliardy eur ročně za čtyřleté období 2008-2011.
<P>
Příkladem nového financování je 310 milionů eur, které EIB nedávno schválila pro investice do MSP v Irsku. EIB dala jasně najevo, že irské a jiné MSP mohou dostat k dispozici další prostředky za velmi konkurenční úrokové míry. Podle mého názoru je třeba, aby Evropa přemýšlela v intencích typu Marshallova plánu, který tak dobře fungoval po druhé světové válce.
<P>
Pokud by bylo možné EIB přesvědčit, aby si půjčila řekněme od Číny na investice do banky, mohla by takové zdroje použít k novému nastartování hospodářské obnovy a dosáhnout jí dříve. Tato půjčka by mohla být splacena vyčleněním mimořádných celních poplatků, které by EU vybrala z obnoveného zahraničního obchodu, a některých příjmů DPH pro tento účel. To by mělo také dodatečnou výhodu v tom, že by se snížil tlak na členské státy a jejich individuální požadavky na udržení se v rámci Paktu stability a růstu ve smyslu dalších půjček.
<P>
V roce 2007 dosáhly vnitřní investice EU v Číně 7,16 miliard eur, zatímco vnitřní investice Číny v EU byly pouze 0,6 miliardy eur. Ze zvýšeného obchodování by měly užitek jak EU, tak Čína. Jsem si vědomý návštěvy předsedy Komise, Hospodářského a měnového výboru a prezidenta Evropské centrální banky v Číně před Vánoci. Nedávný navazující summit mezi EU a Čínou je vítaným znamením naděje.
<P>
Dostali jsme se do potíží, protože se nesoustředíme na tyto otázky. Nastal čas soustředit se na obnovu, včetně posílení konkurenceschopnosti EU, jak navrhuje Lisabonská smlouva. Jsem potěšen návrhy, které jsou předkládány v kontextu energetické krize a kontroly životního prostředí, a zejména rolí, kterou v tom hraje EIB. Potěšilo mě také ohlášení nedávného rozhodnutí soudu o spolurozhodování, a že Parlament bude nyní hrát větší roli ve vztahu k těmto dvěma bankám.
<P>
Ve své zprávě jsem navrhl - a výbor to podpořil a jsem si jistý, že to podpoří i Parlament -, aby Komise a obě banky pravidelně předstupovaly před Hospodářský a měnový výbor a zodpovídaly se z koordinace uvedených rolí a uplatňování příslušných politik obou bank. Myslím, že to bude velmi užitečný vývoj. Potřebujeme totiž více transparentnosti a odpovědnosti. Slyšeli jsme premiéra Browna, jak o tom hovořil ve smyslu mezinárodní finanční krize. Měli bychom o tom přemýšlet ve smyslu odpovědnosti tomuto Parlamentu za naše vlastní finanční instituce a ty, kteří jsou částečně financováni finančními institucemi.
<P>
Vítám celkový náboj obsažený v záměru bank, zejména ve vztahu ke kontrole životního prostředí a energie, a doufám, že Parlament podpoří hlavní náboj obsažený ve zprávě, kterou jsem předložil.
<SPEAKER ID="356" NAME="Joaquín Almunia" LANGUAGE="ES">
Pane předsedající, dnes odpoledne bych chtěl jménem Komise přivítat prezidenta Evropské investiční banky, pana Maystadta, a prezidenta Evropské banky pro obnovu a rozvoj, pana Mirowa. Rád bych jim oběma i jejich institucím před tímto Parlamentem poděkoval za jejich nesmírně pozitivní spolupráci s Komisí, zejména během tohoto obtížného zápasu s hospodářskou krizí.
<P>
Pane Seppänene, velice vám děkuji za vaše slova a za vaše zpravodajské úsilí, které jste vyvinul na zpracování tak obtížného tématu. Toto téma však má šťastný výsledek, jak jste sám řekl, konkrétně v podobě dohody při prvním čtení o řešení právních problémů, které vyvstaly ohledně externího mandátu Evropské investiční banky, jinak také EIB.
<P>
Tento externí mandát nám umožňuje, prostřednictvím opatření EIB a ve spolupráci s evropskými politikami, přijmout velice pevná a účinná opatření k politikám a oblastem zvláštního zájmu pro Evropskou unii a všechny evropské orgány, včetně tohoto Parlamentu.
<P>
Komise vyjadřuje své uspokojení z toho, že Parlament bude od této chvíle přímo zapojen do diskusí o tomto externím mandátu. Musíme ale také srdečně poděkovat jak Parlamentu, tak Radě za pružnost, kterou prokázaly při dosahování shody, které bylo dostatečně rychlé na to, aby se předešlo vytváření nebo zvyšování nejistoty před koncem tohoto roku, o možnosti pokračovat ve využívání zdrojů a nástrojů tohoto externího mandátu.
<P>
Za nás příští Komise na začátku roku 2010 předloží tomuto Parlamentu a Radě odpovídající právní dokument. Doufáme, že opět při prvním čtení budeme schopni zajistit právní stabilitu pro externí mandát, který, jak už bylo uvedeno, umožňuje další rozvoj evropských politik, na kterých máme my všichni zájem.
<P>
Rád bych také pogratuloval panu Mitchellovi a poděkoval mu za jeho zprávu. Je to poprvé, co se zpráva týká nejenom Evropské investiční banky, ale také Evropské banky pro obnovu a rozvoj, jinak také EBRD. Cítíme, že je správné zabývat se těmito dvěma finančními institucemi společně, zejména v současné době, kdy účinnost jejich kroků musí sloužit k posílení našich politik týkajících se hospodářské krize a kdy je spolupráce mezi těmito dvěma institucemi obzvláště důležitá.
<P>
Od obou bank žádáme, aby vyvíjely obrovské úsilí. V plánu obnovy, který byl přijat na konci minulého roku, jsme obě instituce vyzvali k podstatnému zvýšení jejich kapacity úvěrování v době, kdy i ony samy považují získávání peněz z trhů za obtížné.
<P>
Na tuto výzvu ke zvýšení intenzity své činnosti reagují přijímáním opatření v oblastech, které považujeme za prioritní, jak uvedl pan Mitchell, jako jsou malé a střední podniky, sektor energetické účinnosti a také ostatní oblasti. Zejména jsme nesmírně spokojeni s dohodou, které obě banky dosáhly se Světovou bankou ve společné iniciativě zaměřené na posílení jejich finančních nástrojů a zlepšení jejich účinnosti ve využívání úvěrových nástrojů v zemích střední a východní Evropy, které procházejí obzvláště obtížnou situací.
<P>
Doufáme, že od této chvíle až do příštího roku nám přípravy a diskuse expertní skupiny založené Radou a Komisí se souhlasem pana Maystadta za účelem zvážení budoucnosti externího mandátu EIB a také strategického přezkoumání EBRD, k němuž také dojde na začátku příštího funkčního období Parlamentu a příští Komise, umožní pokračovat v klidnější době, než je tato ve smyslu hospodářské situace, ve využívání jejich know-how, úvěrových nástrojů, finančních zdrojů, lidských zdrojů a zkušeností pro podporu politik, které, jak se všichni shodneme, musí být ukazateli budoucího směřování Evropské unie v následujícím desetiletí.
<SPEAKER ID="357" NAME="Gabriele Stauner">
navrhovatelka stanoviska Výboru pro rozpočtovou kontrolu. - (DE) Pane předsedající, dámy a pánové, ráda bych shrnula stanovisko Výboru pro rozpočtovou kontrolu k výroční zprávě Evropské investiční banky.
<P>
Výbor pro rozpočtovou kontrolu vyzývá EIB, aby hrála aktivnější úlohu při zavádění aktivnější politiky pro boj s podvody, včetně nulové tolerance k podvodu, korupcí, praní peněz a financování terorismu. EIB se musí nezávisle na jakémkoliv úsilí, které vyvinula v minulosti a které si zaslouží naše uznání, nyní řídit politikou, která není pouze zaznamenána na papíře, ale zahrnuje také konkrétní opatření a kritéria transparentnosti pro účely sledovatelnosti. Proto by se nemělo společnostem, u kterých se prokázala korupce, dovolit využívat úvěry a informátorům by se měla poskytnout účinná ochrana. Vyšetřovací a preventivní funkce EIB musí hrát mnohem výraznější roli, než jak tomu bylo v minulosti.
<P>
Zejména vzhledem k současné finanční a hospodářské krizi chceme, aby pro EIB platily stejné regulační předpisy jako pro všechny ostatní komerční banky, protože EIB nemůže být bez skutečného dohledu důvěryhodným hráčem na úvěrovém trhu. Potřebujeme také nezávislé monitorovací struktury, které zajistí kvalitu výsledků EIB a dodržování kodexu správného jednání z její strany.
<P>
Naším hlavním zájmem je, aby Parlament v budoucnu vydával samostatnou zprávu o činnosti EIB. Podle našeho názoru by zpráva tohoto typu byla možná i vhodná, protože členské státy jsou jedinými akcionáři EIB, což znamená, že má přímou vazbu na Parlament, a tedy i přímou rozpočtovou odpovědnost vůči němu. Velice vám děkuji.
<SPEAKER ID="358" NAME="Zsolt László Becsey">
jménem skupiny PPE-DE. - (HU) Nejprve bych rád poděkoval oběma zpravodajům za tuto zprávu a jsem také potěšen, že je nám tato otázka, problémy týkající se těchto dvou finančních institucí, předkládána zároveň; skutečně si myslím, že v budoucnosti budeme muset tyto dvě instituce kontrolovat důkladněji.
<P>
Když se budu držet pouze klíčových slov, první otázka se týká duplikace. Nepochybně musíme vypracovat určitou dlouhodobou dělbu práce mezi oběmi institucemi a umožnit užší spolupráci. Všiml jsem si, že zpravodaj přiřadil hlavní projekty Evropské investiční bance a ponechal činnosti, které se vztahují k menším podnikům, na Evropské bance pro rekonstrukci a rozvoj. V každém případě jsem přesvědčen o nezbytnosti určité prospěšné specializace.
<P>
Jsem potěšen, že Evropský parlament může konečně vstoupit do Mekky a diskutovat o budoucích zaměřeních, která by měla být v tomto ohledu přijata. Jsem opatrný, pokud jde o orientaci navenek nebo dovnitř. Před dvanácti lety jsme v Maďarsku věřili, že můžeme jednou provždy zapomenout na MMF, který nyní stojí před našimi branami a my k němu rychle běžíme pro úvěry.
<P>
Před pár lety jsme si mysleli, že EBRD nebude hrát žádnou důležitou roli například ve státech, které jsou mimo eurozónu, a že se EBRD místo toho bude posouvat dál na východ, a nyní jsme rádi, že společně se Světovou bankou tyto dvě instituce umožnily vznik velkého fondu pro střední Evropu.
<P>
Rád bych vás upozornil na skutečnost, že likvidita a financování malých a středních podniků je, podle mého mínění - ve funkci předsedy příslušné pracovní skupiny v mé politické skupině - naprosto nezbytná. Proto bych rád požádal, aby opce, o kterých bylo nedávno rozhodnuto, vstoupily v platnost co nejdříve, abychom mohli společně s komerčními bankami účinně zajistit možnost likvidity především pro male a střední podniky ve střední Evropě.
<SPEAKER ID="359" NAME="Udo Bullmann" LANGUAGE="DE">
Pane předsedající, dámy a pánové, projednáváme současnou hospodářskou krizi jako problém nerovnováhy, s deregulovaným trhem na jedné straně a nedostatkem veřejného zájmu na straně druhé. Pokud jde o vyvolání zájmu veřejnosti o finanční trhy a skutečné ekonomické procesy, ne vždy jsme měli úspěch. Proto je důležité, že dnes hovoříme o veřejných investičních bankách, které stojí přesně na tomto rozhraní, neboť umožňují fungování trhu a mají veřejný mandát zastupovat naše budoucí zájmy. Proto mám pro prezidenty těchto bank, kteří jsou dnes tady s námi, prognózu, že je v budoucnu budeme potřebovat ještě více, než je potřebujeme nyní a potřebovali jsme v minulosti.
<P>
Ve zprávě pana Mitchella jsou zdůrazněné dvě oblasti. Naléhavě nás vyzývá, abychom dospěli ke správné dělbě práce a abychom nalezli optimální postavení, které umožní se zaměřit na silné stránky. Navrhuje také, abychom těmto dvěma bankám umožnili se soustředit na úkoly, před kterými budeme stát v budoucnosti. Jedná se o změnu klimatu, o obavu, že budeme ohroženi masovou nezaměstnaností a recesí, pokud nepodnikneme protiopatření, a o volání, zejména ze strany malých a středních podniků, po veřejné infrastruktuře, abychom se mohli rozvíjet, vytvářet určitý životní prostor a dopřát si nadhled nad danou situací. Proto bych rád panu Mitchellovi poděkoval za jeho dobrou práci. Vytvořil pozitivní zprávu. Evropský parlament bojoval za udržení své úlohy a v budoucnu ji bude vykonávat ještě energičtěji. To je poselství z mé skupiny.
<P>
A ještě jedna poznámka pro paní Staunerovou, která se právě zmínila o kontrolních předpisech. Veřejné banky musí samozřejmě podléhat kontrolním předpisům a řádným kontrolám. Nelze na ně ale uplatňovat stejné kontrolní předpisy jako u běžných bank, jinak by nebyly v postavení, kdy na sebe mohou brát rizika, která často chceme, aby přijaly. Z tohoto důvodu jsem pro kontroly, ale jiného druhu.
<SPEAKER ID="360" NAME="Wolf Klinz">
jménem skupiny ALDE. - (DE) Pane předsedající, dámy a pánové, Evropská investiční banka a Evropská banka pro obnovu a rozvoj existovaly dlouhou dobu ve stínu. Velká část veřejnosti v posledních letech o jejich existenci stěží věděla. Doufám, že se to nyní v době finanční a hospodářské krize změní, protože tyto důležité evropské instituce se stávají významnějšími než kdy jindy.
<P>
Vzhledem k velkým sumám peněz, se kterými obě banky nakládají a přidělují je ve formě půjček, je zásadní, aby pracovaly podle jasných kritérií a principů. Skutečnost, že se jedná o veřejné instituce není, sama o sobě zárukou, že tomu tak je. Máme veřejné banky, například v Německu, které tyto principy porušily a dostaly se do potíží naprosto stejně jako mnoho soukromých bank. Doufám, že obě instituce, EIB a EBRD, stanovují své priority na základě velice jasných úvah a že tyto priority budou v budoucnu, když se ohlédneme nazpátek na toto období, vnímány jako správné a realistické.
<P>
Důležité je, a já v tomto ohledu mohu banky jenom podpořit, aby se i nadále zaměřovaly na středně velké společnosti, které jsou páteří evropské ekonomiky, a aby se zaměřili na projekty, které jasně splňují kritérium udržitelnosti. Tyto banky mají velice dobrý rating, lepší než trojí A. To jim umožňuje získávat a poskytovat finanční prostředky za relativně příznivých podmínek. Musíme zajistit, že je nebudeme vystavovat nadměrnému tlaku a zejména v dobách krize se nebudeme pokoušet je využívat jako zdroj kapitálu v oblastech, kde jiné zdroje kapitálu již případně vysychají.
<P>
Jsem potěšen, že poslanci Evropského parlamentu budou od příštího roku zapojeni do stanovování priorit. Věřím, že skutečnost, že jsou banky ještě více odpovědné Parlamentu, než byly v minulosti, vytvoří základ pro dobrou a konstruktivní spolupráci.
<P>
A ještě poslední bod: chtěl bych obě banky podpořit, aby zvýšily své úsilí a ujistily se, že své činnosti neduplikují. Místo toho by se měly v tom, co dělají, doplňovat a spolupracovat komplementárním způsobem.
<P>
Zdá se mi také důležité, aby EBRD i nadále hrála svoji úlohu v transformujících se zemích, protože tyto země nesmíme ponechat svému osudu, zejména ne v dobách krize.
<SPEAKER ID="361" NAME="Sepp Kusstatscher">
jménem skupiny Verts/ALE. - (DE) Pane předsedající, dámy a pánové, nejprve bych rád poděkoval těm, kteří jsou odpovědní za obě zprávy, které ve Skupině Zelených/Evropské svobodné aliance podporujeme. Jsme pro rozšíření činností Evropské investiční banky v rozvojových zemích. Dlouhou dobu jsme vedli kampaň za to, aby financování projektů z EIB dodržovalo sociální a environmentální standardy a dohlíželo na dodržování lidských práv. To se nyní uskuteční v praxi, protože Společenství garantuje projekty EIB. Rádi bychom poděkovali rozpočtovému výboru, který se tohoto bodu chopil a úspěšně ho dovedl společně s Radou do konce.
<P>
EIB je v rámci EU velmi důležitým nástrojem, který umožňuje kontrolu sociálního, environmentálního a ekonomického rozvoje členských států. Rád bych proto požádal o podrobnější kontroly, než jsou ty, které byly prováděny v minulosti u všech projektů podporovaných EIB, aby se zjistilo, zda je skutečně možné garantovat sociálně-environmentální udržitelnost a rentabilitu. To je důležité zejména v současné finanční a hospodářské krizi.
<P>
Například by bylo vážnou chybou, aby EIB podporovala projekty velkého rozsahu, jako je most přes Messinskou úžinu nebo Brennerský železniční tunel pro vysokorychlostní osobní vlaky. Tyto projekty vyžadují velká množství strojního zařízení a jsou velmi kapitálově náročné. Podpora modernizaci a rozšíření stávajících infrastruktur je mnohem přínosnější ve smyslu trhu práce a dopadu na životní prostředí.
<P>
Kvalitativní růst má původ v zastaralé filozofii ve stylu "rychleji, výš, dál". Potřebujeme udržitelnou sociálně-environmentální politiku jak pro naše občany, tak pro životní prostředí. Děkuji vám.
<SPEAKER ID="362" NAME="Konstantinos Droutsas">
jménem skupiny GUE/NGL. - (EL) Pane předsedající, zpráva vítá činnost obou bank, aniž by ale zmínila jejich odpovědnost za kapitalistickou krizi a to, jak k ní samy přispěly. EIB na sebe vzala roli poskytovatele půjček bankám a společnostem, aby podpořila kapitálové zisky.
<P>
Ozdravná opatření Evropské unie jsou doprovázena povinnými, finančně obezřetnými opatřeními. Běžnou součástí Evropské unie je politika Lisabonské strategie, Paktu stability a Maastrichtské smlouvy zaměřená proti vrstvám pracujících občanů, jejímž cílem je přesunout negativní důsledky krize na pracovníky tím, že se sníží mzdy, flexibilní pracovní smlouvy se stanou pravidlem, nezaměstnanost se bude sdílet rovným dílem a dojde ke zvratům zaměřeným proti pojištění.
<P>
Jedním typickým příkladem je moje země, proti které byl za posledních pět let dvakrát uplatněn postup při nadměrném schodku. Komise požaduje opatření permanentní a trvalé povahy: dodatečná opatření ke snížení sociálních výdajů, zejména na veřejné zdraví a péči, zatímco soukromý sektor v této oblasti zároveň bohatne. Zároveň také požaduje zvýšení daní u spotřebních produktů pro pracující vrstvy obyvatelstva a zvýšení sazeb DPH.
<P>
Jediný přístup, který slouží zájmům pracujících vrstev, je cesta odmítnutí opatření nastolených kapitálem, se kterými v podstatě souhlasí všechny síly, které podporují Maastricht a Evropskou unii, a vytvoření společensko-politické aliance pro ekonomiku a moc pracujících vrstev.
<SPEAKER ID="363" NAME="John Whittaker">
jménem skupiny IND/DEM. - Pane předsedající, to, čeho se nejvíce obávám, je návrh, aby Evropská investiční banka (EIB) hrála významnou roli při řešení finanční krize - že může jednat určitým způsobem jako celoevropský orgán, který má být aktivní hnací silou tam, kde členské státy při koordinaci vlastní hnací síly jednotlivě selhaly.
<P>
Pokud ale příliš rozšíří své činnosti, dokonce o podporu komerčních bank a vlád - jak bylo navrženo - existuje nebezpečí snížení její záviděníhodné hodnoty ratingu, což je případ některých našich vlád.
<P>
Ukazatel pohybu kapitálu EIB je okolo 35krát a jejími akcionáři jsou vlády členských států. Byl by to vážný problém, kdyby měla zkrachovat, jako některé z našich komerčních bank. Zpráva dokonce povzbuzuje EIB a Komisi, aby zvýšila úvěrování prostřednictvím experimentování s novými inovačními finančními nástroji. Myslím, že svět už má dost chytrých finančních triků.
<SPEAKER ID="364" NAME="Laima Liucija Andrikien" AFFILIATION="PPE-DE">
Pane předsedající, nejprve bych ráda srdečně poděkovala našemu finskému kolegovi Esko Seppänenovi za úsilí, které přispělo k dosažení kompromisu s Komisí a Radou o úvěrech EIB a zárukách Společenství.
<P>
Jak všichni víme, poté co Parlament vyhrál spor u Evropského soudního dvoru, bylo příslušné rozhodnutí Rady zrušeno, ale mělo zůstat v platnosti po dobu jednoho roku, dokud nebude přijato nové rozhodnutí. Komise navrhla postup spolurozhodování a zítra máme hlasovat o kompromisu sjednaném během trojstranného rozhovoru a dovést tento proces spolurozhodování k závěru.
<P>
Je důležité si pamatovat, že EIB byla původně založena k financování činností v rámci EU. Takže záruka Společenství pro EIB proti ztrátám a záruky úvěrů jsou základem pro její činnosti mimo EU. Návrh, o kterém dnes vedeme rozpravu, se týká okolo 10-15 % činností EIB, tj. činností banky mimo EU v kandidátských zemích, zemích Středomoří, Asii, Latinské Americe a Jižní Africe. Tyto činnosti EIB jsou obzvláště důležité v zemích a infrastruktuře se středními příjmy, finančním a obchodním sektoru. Tyto činnosti EIB jsou nanejvýš důležité v prostředí globální finanční krize a recese.
<P>
Jsem velice ráda, že se nám podařilo dosáhnout kompromisu ve všech hlavních otázkách, jako je konečný termín pro předložení nového návrhu rozhodnutí, který je nyní 30. dubna 2010, a také pokud jde o ustanovení o skončení platnosti, k němuž dojde 18 měsíců po konečném termínu, 31. října 2011.
<P>
Evropský parlament podal pozměňovací návrh k návrhu Komise s poukázáním na důležitost dodržování lidských práv, rozvojových politik, diverzifikace energie, potřeby strategických dokumentů, větší transparentnosti politik a činností EIB.
<P>
Máme dobrý výsledek a doufám, že zítra bude nezbytnou většinou přijat kompromis. Počítám s podporou všech politických skupin tohoto Parlamentu.
<SPEAKER ID="365" NAME="Paulo Casaca" AFFILIATION="PSE">
(PT) Pane předsedající, připojuji se k ocenění vyjadřovanému kolegy poslanci za skvělou práci, kterou odvedl náš zpravodaj z Rozpočtového výboru, a za způsob, jakým dovedl bojovat za práva a výsady Evropského parlamentu.
<P>
Evropský parlament má v této oblasti v souladu s rozsudkem Evropského soudního dvora z 6. listopadu 2008 plné spolurozhodovací pravomoci. Dále má Evropská investiční banka jasný mandát podporovat udržitelný hospodářský a sociální rozvoj, integraci rozvojových zemí do světové ekonomiky, kampaň proti chudobě a respektování právního řádu, lidských práv a základních práv ze strany těchto zemí.
<P>
Budeme zde, abychom zajistili, že investice EIB budou sledovat tyto cíle.
<SPEAKER ID="366" NAME="Margarita Starkevičiūt" AFFILIATION="ALDE">
(LT) Evropská investiční banka je největší banka na světě a je zřejmé, že hraje důležitou roli pro rozvoj hospodářství v rámci vnitřního trhu Evropské unie i mimo něj. V současné době se předkládá mnoho návrhů na rozšíření funkcí, které plní Evropská investiční banka. Jsem členkou Hospodářského a měnového výboru, ale mnoho z těch návrhů si nejsem schopna ani zapamatovat. Zdá se, že nyní každý ví, co Evropská investiční banka musí udělat. Existuje také mnoho návrhů na přezkoumání projektů, které banka realizuje mimo Evropskou unii. Specifickým záměrem dokumentu vypracovaného panem zpravodajem je rozšířit platnost záruk Společenství tak, aby se pokryly ztráty, které vznikly kvůli úvěrům poskytovaným Evropskou investiční bankou mimo Evropskou unii.
<P>
Různorodost návrhů jasně ukazuje, že potřebujeme širší diskusi o činnostech Evropské investiční banky a směru, kterým by se vývoj těchto činností měl ubírat. Doufám, že si Komise najde čas na hlubší přezkoumání tohoto problému v celkovém kontextu evropského plánu na oživení hospodářské dynamiky. Pokud jde o záruky poskytované Evropskou investiční bankou, bylo stanoveno mnoho dodatečných podmínek, aby byly brány v potaz lidská práva a aspekty rovnoprávného rozvoje. Tato iniciativa je vítána, ale Evropská unie by se měla ve své vnější politice zaměřit na to, aby přinutila realizovat nebo provádět své činnosti na základě těchto principů i jiné banky působící ve třetích zemích. Jenom pak nastane rovnoprávná hospodářská soutěž mimo Evropskou unii a Evropská investiční banka nebude riskovat, že utrpí mnoho ztrát.
<SPEAKER ID="367" NAME="Jean-Pierre Audy" AFFILIATION="PPE-DE">
(FR) Pane předsedající, pane komisaři, pane Maystadte, moje první otázka se týká zprávy předložené Evropskou investiční bankou. Zajímalo by mě, zda byla připravena mise pro regulaci a supervizi, jak požadoval Parlament. Dále nemohu, pane komisaři, pochopit, proč nepřevezmete iniciativu, kterou vám ukládá článek 105, a nesvěříte tento úkol Radě, aby takovou misi mohla podniknout Evropská centrální banka. Odpovědi, které jsem od vás dostal, byly velice vyhýbavé, což považuji za politováníhodné.
<P>
Musím se také zmínit o problematice týkající se záruky. Nechápu, proč záruka, která je poskytována tímto způsobem, nemůže být proplacena. Z celkové plánované záruky ve výši přibližně 30 miliard eur by to pro rozpočet Unie představovalo ztrátu zdrojů mezi 30 až 100 miliony eur. Stejně tak nechápu, pane předsedající, proč Výbor pro rozpočtovou kontrolu, do jehož kompetence otázky týkající se Evropské investiční banky spadají, nebyl osloven, aby vyjádřil svůj postoj k této otázce záruky udělené bance.
<SPEAKER ID="368" NAME="Czesław Adam Siekierski" AFFILIATION="PPE-DE">
(PL) Pane předsedající, Evropská investiční banka a Evropská banka pro obnovu a rozvoj jsou dvě nesmírně mocné instituce, které mohou napomoci regionálnímu rozvoji jak v rámci Evropské unie, tak ve třetích zemích. To je obzvláště patrné dnes, v době finanční krize a z ní vyplývajících omezení v přístupu k investičním úvěrům.
<P>
Když většina bank drasticky seškrtávala úvěry zemím sousedícím s Evropskou unií na jejich finanční programy, obě výše uvedené banky s vervou prosazovaly investice do dopravy nebo životního prostředí.
<P>
Evropská investiční banka je zároveň hlavním zdrojem úvěrů a úvěrových záruk pro evropský sektor malých a středních podniků. V této obtížné době pokračuje v nedocenitelné podpoře podnikatelů. Důležité je i to, že mezi šest priorit uplatňovaných Evropskou investiční bankou patří zajištění udržitelné a bezpečné hospodářské soutěže v oblasti energetiky pro Evropskou unii.
<SPEAKER ID="369" NAME="Thomas Mirow">
EBRD. - Pane předsedající, velmi vám děkuji za tuto zprávu a možnost pokračovat v diskusi, která byla s výborem zahájena v listopadu. Přichází včas a je vítána zejména ze tří důvodů.
<P>
Zaprvé v kontextu ekonomické a finanční krize je jakékoliv pobídnutí k větší spolupráci mezi EBRD a EIB mnohem důležitější než kdy jindy. Přesto tato krize také znamená, že spolupráce mezi veřejnými mezinárodními finančními institucemi není nadále pouhou politicky motivovanou ambicí, ale životní nutností.
<P>
Protože jsme byli svědky dramatického poklesu soukromých toků úvěrů, sešli jsme se minulý měsíc se skupinou ze Světové banky, abychom zahájili společný akční plán mezinárodních finančních institucí (IFI) na podporu bankovních systémů a úvěrů poskytovaných reálnému hospodářství ve střední a východní Evropě.
<P>
Jedná se o balík 24,5 miliard eur v průběhu let 2009 až 2010, ze kterých EBRD přispěje 6 miliardami eur. Akční plán bere na vědomí, že účinná odezva na krizi v integrovaných finančních trzích Evropy vyžaduje rychlou a koordinovanou akci všech zainteresovaných stran: mateřských bank, které vlastní velkou část finančních sektorů regionu; důležitých místních bank; vedení přeshraničních bankovních skupin sídlící v domovských i hostitelských zemích; evropských orgánů a mezinárodních finančních institucí (IFI). Spolupracujeme s tímto širokým spektrem zainteresovaných stran na realizaci plánu a vytváříme pro to koordinační a kooperační mechanismy.
<P>
A vidíme, stejně jako jsme viděli minulý srpen, když jsme byli konfrontováni s bankovní krizí způsobenou konfliktem v Gruzii, že tento způsob spolupráce mezinárodních finančních institucí, který vznikl z nutnosti, funguje nejlépe.
<P>
Zadruhé pod patronátem Evropské unie nám nové struktury spolupráce mezi EBRD a EIB nabízejí skvělé nové příležitosti ke spolupráci.
<P>
Mám na mysli především investiční síť pro Západní Balkán, která se v těchto chvílích uvádí do provozu, a také Východní partnerství ohlášené v posledních dnech Evropskou radou, které bude stavět na dobré spolupráci, kterou jsme již vytvořili prostřednictvím našeho memoranda o porozumění a finančního nástroje pro politiku sousedství.
<P>
Tyto iniciativy, kterým napomáhají fondy ES, nás spojují, abychom pracovali na konkrétních specifických projektech a programech a využívali potenciál každé z institucí. Samy tyto iniciativy jsou skvělou zkouškou ohněm, kterou započne rozvoj naší společné práce.
<P>
Jsem přesvědčen, že právě v tomto kontextu můžeme najít dělbu práce, využití společných odborných znalostí a potřebné mechanismy spolupráce, včetně společných standardů, o které usilujete.
<P>
Zatřetí považuji názory Evropského parlamentu za vítaný vklad do počáteční fáze čtvrtého přezkumu kapitálových zdrojů EBRD, který zakončíme na našem výročním shromáždění v Záhřebu, které se koná v květnu 2010.
<P>
EBRD zaujala v reakci na krizi proaktivní postoj: na podporu našich klientů v zemích, kde realizujeme projekty, rozšiřujeme své nástroje a klademe si za cíl investovat 7 miliard eur v roce 2009, což představuje nárůst o více než 20 %.
<P>
Zároveň musíme přiznat, že se pro nás zvyšuje i míra rizika. Nyní ještě není možné jasně vidět všechny dopady současné situace na naše portfolio a na rozvoj našich činností. Přesto ale je význam našeho partnerství s EIB a s Evropskou unií při plnění našich závazků, jak vůči našim akcionářům, tak vůči zemím, kde realizujeme své projekty, jasnější než kdy předtím.
<SPEAKER ID="371" NAME="Philippe Maystadt" LANGUAGE="FR">
Pane předsedající, dámy a pánové, dovolte nejdříve, abych vám poděkoval za příležitost, kterou jste nám znovu poskytli k pokračování v konstruktivním dialogu, který je mezi Evropskou investiční bankou a Parlamentem zaveden již několik let.
<P>
Jsem zejména velice rád, že mám příležitost diskutovat o dvou zprávách, které nám dnes byly předloženy, protože se jedná o dvě zprávy - zprávu pana Mitchella a zprávu pana Seppänena -, které jsou zajímavé a přicházejí s naprosto odpovídajícími tématy. Doufám, že budeme mít příležitost se k těmto tématům vrátit později.
<P>
Dnes samozřejmě stojíme před krizí výjimečného rozsahu - možná nejvážnější krizí od konce druhé světové války - a v tomto kontextu je tedy zcela normální, že členské státy žádají naše dvě instituce, aby se pokusily o svůj vlastní příspěvek k reakci Evropské unie na tuto krizi. Víte, že v tomto kontextu členské státy, které jsou našimi akcionáři, požádaly EIB, aby podstatně zvýšila objem svých úvěrů v roce 2009, v porovnání s původními prognózami se jedná o navýšení o přibližně 30 %, a aby toto dodatečné úsilí směrovala v podstatě do tří oblastí: zaprvé do úvěrů bankám pro malé a střední podniky; zadruhé do energií, zejména do boje se změnou klimatu, a nakonec do zvláštního úsilí zaměřeného na ty země, které jsou krizí postiženy nejhůře.
<P>
Kam až jsme se do dnešního dne dostali? Předložím vám statistické údaje týkající se posledních tří měsíců roku 2008, jinými slovy - počínaje od chvíle, kdy EIB obdržela první žádosti - a prvních dvou měsíců roku 2009. Během těchto pěti měsíců jsme půjčili vice než 31 miliard eur, což představuje 38 % nárůst v porovnání se stejným obdobím na konci roku 2007 a na začátku roku 2008. V první oblasti, pokud jde o úvěry pro malé a střední podniky, bylo za toto krátké období na úvěrech poskytnuto 5,6 miliard eur. Několik z vás zdůraznilo význam pomoci malým a středním podnikům za stávajících podmínek. Ve skutečnosti vyvíjíme v této oblasti velice mimořádné úsilí a již vám mohu sdělit, že cíl, který nám byl stanoven, tedy uvolnit formou těchto úvěrů 15 miliard eur v průběhu let 2008 a 2009, byl již překročen.
<P>
Pokud jde o druhý cíl, energie a boj se změnou klimatu, i zde jsme vyvinuli velké úsilí, a právě do tohoto kontextu musí být zařazeno financování automobilového průmyslu. Je třeba si ujasnit skutečnost, že v tomto sektoru je naše financování směřováno do projektů, které zahrnují výzkum, vývoj a výrobu automobilů šetrných k životnímu prostředí, tedy automobilů, které budou splňovat nové standardy Unie, co se týká snížení emisí CO2.
<P>
Nakonec, co se týká třetí oblasti, tedy pomoci zemím, které byly nejhůře postiženy krizí: za toto stejné období pěti měsíců jsme uvolnili 910 milionů eur v úvěrech poskytnutých v Maďarsku, 600 milionů eur v Lotyšsku, 1 miliardu eur v Rumunsku a 1,1 miliardu eur v Litevsku.
<P>
Proto mohu myslím říci, že děláme co můžeme, abychom reagovali na žádost členských států a bez prodlení zaváděli sjednaná opatření. Sám pan Mirow již nepřímo poukázal na společný akční plán Mezinárodní peněžní korporace a Evropské banky pro obnovu a rozvoj týkající se pomoci bankovnímu sektoru ve střední a východní Evropě.
<P>
Toto navýšení objemu našich půjček je přirozeně umožněno díky navýšení kapitálu, o kterém rozhodli naši akcionáři. Členské státy to nebude stát nic. Bylo ale rozhodnuto, že potřebujeme oprávnění našich akcionářů k převedení našich rezerv na kapitál.
<P>
Několik z vás položilo otázky týkající se sledování EIB a dohledu nad ní, a já osobně si myslím, že tato otázka je naprosto legitimní. Když finanční instituce roste takovým způsobem, je běžné, že existují obavy, jak je sledována. Existuje to, co již bylo zavedeno, což není bez významu: existuje určitý stupeň interního monitorování, a především existuje externí monitorování nezávislým revizním výborem, který podává zprávy přímo členům naší správní rady. Kromě toho je v Lisabonské smlouvě ustanovení o posílení tohoto revizního výboru dalšími lidmi, kteří prokázali zkušenosti v oblasti dohledu nad bankami.
<P>
Mohli bychom se posunout dále? Rád bych vám připomenul, že Evropský účetní dvůr již sleduje všechny činnosti EIB, které využívají fondy z evropského rozpočtu. Máme jít ještě dál k formálnímu systému bankovního dohledu? V to doufala paní Staunerová. Pan Bullmann poukázal na to, že to možná nebude tak jednoduché. V každém případě stojí za to o tom mluvit. Vše, co mohu dnes udělat, je potvrdit, že EIB je zcela otevřená tomu, aby byla podrobena formálnímu bankovnímu dohledu, je-li považován za přínosný.
<P>
Pro tuto chvíli jsme společně s Dozorčí komisí finančního sektoru v Lucemburku zorganizovali určitou formu neformálního dohledu.
<P>
Abych odpověděl panu Audymu, řekl bych, že akce, kterou požadoval minulý rok od Evropského výboru orgánů bankovního dohledu (CEBS) byla skutečně zrealizována. Vznesli jsme proto na CEBS dotaz, ale informovali nás, že oni sami nemají v této oblasti žádnou pravomoc, a že by nemohli vystupovat dokonce ani v roli poradců. Jsme tedy stále v rukou těch, kdo by v tomto směru chtěli převzít iniciativu. Znovu říkám, že jsme takovým iniciativám otevřeni.
<P>
A ještě slovo na závěr o spolupráci mezi našimi dvěma institucemi. Pan Mirow již naznačil, že se vyvíjí dobře, zejména na Západním Balkáně a s našimi soused na východě, v poslední době v Turecku. Vše, co k tomu chci uvést, abych dodržel svoji řečnickou dobu, je, že se plně ztotožňujeme s doporučeními představenými ve zprávě pana Mitchella. Myslíme si, že by bylo ve společném zájmu obou našich institucí a také půjčujících, abychom se dostali dál směrem k racionálnější a funkčnější dělbě práce.
<P>
Slovo na závěr ke zprávě pana Seppänena. Rád bych uvedl, jak velice jsme oceňovali konstruktivní přístup pana Seppänena. Navrhuje dočasné řešení, což EIB umožňuje, aby pokračovala ve svých činnostech, ale které také pevně stanovuje datum pro hloubkovou rozpravu o roli, kterou by EIB měla hrát mimo Evropskou unii. Nemám naprosto žádné pochybnosti o tom, že se jedná o rozpravu, kterou strávíme nějaký čas a která přichází, jak věřím, ve správný okamžik.
<SPEAKER ID="372" NAME="Joaquín Almunia" LANGUAGE="ES">
Pane předsedající, rád bych poděkoval všem poslancům Parlamentu, kteří vystoupili v této rozpravě. Jsem přesvědčen, že většina projevů vyjádřila vysoký stupeň souhlasu a konsensu s pokyny, které byly právě vydány prezidenty obou bank v této době krize, ale i příležitostí. Využitím zdrojů a akcí chtějí podpořit takové zásadní politiky v Evropské unii, jako je energetická účinnost, boj proti změně klimatu, podporu malým a středním podnikům a podporu čistým technologiím v sektorech, které jsou v současné době vážně zasaženy, jako je automobilový průmysl.
<P>
Jsem přesvědčen, že také existuje velice široká shoda ohledně nutnosti co nejvíce zintenzívnit aktivitu obou bank v zemích, které jsou krizí obzvláště ovlivněny nebo zasaženy, a to jak v rámci Evropské unie, tak za našimi hranicemi. Souhlasím se všemi poslanci, kteří požadují, aby banky dělaly více. Nesouhlasím s těmi, kteří bankám říkali, aby dělaly méně nebo aby byly v této těžké době obezřetné. Ve skutečnosti jsem přesvědčen, že existence bank, jako jsou Evropská investiční banka nebo Evropská banka pro obnovu a rozvoj, je oprávněna, obzvláště v dnešní době.
<P>
Na závěr bych rád řekl několik slov k poznámkám týkajícím se dohledu nad EIB. Jsem potěšen, že pan Maystadt projevil svoji otevřenost, jíž jsem byl svědkem již dříve, přezkoumání této otázky a nalezení jejího řešení, jak již bylo zmíněno v rozpravě minulý rok.
<P>
Komise je samozřejmě už nyní připravena spolupracovat s panem Maystadtem při hledání nejúčinnějších nástrojů, které zároveň odpovídají našim pravidlům, aby se našlo řešení pro tak závažnou otázku, v době, kdy se EIB a také EBRD musí uchylovat k trhům, kde je těžší než v předcházejících letech získávat finanční zdroje za příhodných podmínek a s nejvyšším možným ratingem, se kterým obě banky pracují.
<SPEAKER ID="373" NAME="Gay Mitchell">
zpravodaj. - Pane předsedající, dovolte mi poděkovat panu komisaři a oběma prezidentům za jejich příspěvky a všem poslancům Parlamentu, kteří se zapojili do rozpravy.
<P>
Dovolte mi odpovědět ve třech krátkých bodech. Poznámky pana prezidenta Maystadta o tom, že dodatečná finanční podpora EIB umožní rychlé vyplacení částek a přispěje k reálné ekonomice, zejména ochranou dobrých projektů a pomocí poskytovanou životaschopným společnostem v této těžké době, jsou velice povzbudivé. Zastávám názor, je třeba, abychom co nejvíce podpořili společnosti, které se potýkají s obtížemi, a poskytli jim úvěr, který potřebují, aby udržely své podnikání nad vodou a aby se zajistilo, že nedojde ke ztrátě pracovních příležitostí.
<P>
Zpráva ale vyzývá k bdělosti, pokud jde o využívání úvěrů poskytovaných EIB komerčními bankami, a žádá, aby v tomto ohledu byla vytvořena pravidla pro jednání mezi komerčními bankami a EIB. Doufám, že to poslanci Parlamentu zaznamenali z některých poznámek, které byly učiněny.
<P>
Zadruhé, současná nálada v Evropě svědčí o obavách, neboť ceny nemovitostí v některých zemích nadále prudce klesají a lidé hromadí úspory. Abychom mohli s touto finanční tísní bojovat, musíme začít hovořit o obnově. Když došlo na krizi, ve které nyní jsme, spustili jsme oči z míče. A nyní své oči z míče spouštíme opět. Obnova přichází; může se tak stát na konci tohoto roku nebo příští rok, ale ona nastane. Je třeba, abychom začali hovořit o obnově a přípravě na obnovu a zejména musíme být natolik konkurenceschopní, abychom obnovy uměli využít. Naléhavě o tom přesvědčuji tři orgány, které jsou zde dnes zastoupeny, a tento Parlament.
<P>
V poslední řadě existuje potřeba, aby EIB a EBRD spolupracovaly s jinými mezinárodními a regionálními finančními institucemi, jako je Světová banka, Asijská rozvojová banka a Africká rozvojová banka za účelem podpory rozvoje v oblastech, které jsou od Evropy více vzdáleny. Tyto banky mají kladný dopad na poskytování pomoci rozvojovým zemím, ale jsem přesvědčen, že tento dopad je třeba řádně vyhodnotit.
<P>
Na financování vlastnictví půdy v rozvojových zemích je třeba pohlížet jako na investiční náklady spadající pod mandát EIB k externímu poskytování úvěrů. O této otázce jsem hovořil při mnohých příležitostech. Země, ze které pocházím, zažila hladomor. Zažili jsme mnoho z toho, čím nyní procházejí lidé v afrických zemích. Změnu severovýchodní části našeho ostrova přinesly investice do obecně malých kousků půdy.
<P>
Podívejte se na tento model pro rozvojový svět. Potřebujeme tyto země jako budoucí obchodní partnery a naléhavě žádám obě banky, aby zvážily, co jsem zde řekl, protože si myslím, že to je způsob, jak rozvojovému světu pomoci. Je to problematika, o které zde dnes jen o pár minut dříve hovořil ministerský předseda Spojeného království, a já jsem tento konkrétní bod doporučil pozornosti obou bank.
<P>
Děkuji vám, pane předsedající, za příležitost reagovat na tuto rozpravu. Doufám, že budeme i nadále postupovat kupředu v atmosféře vzájemné spolupráce ve prospěch Evropy.
<SPEAKER ID="374" NAME="Esko Seppänen">
zpravodaj. - (FI) Pane předsedající, dámy a pánové, všímám si, že v tomto Parlamentu existuje velká shoda ohledně právního základu pro nový mandát Evropské investiční banky k externím úvěrům.
<P>
Protože zástupci EIB přišli pozdě a neslyšeli můj úvodní projev, rád bych je upozornil na skutečnost, že se o této záležitosti nyní rozhoduje v kontextu postupu spolurozhodování a že Evropský parlament již není žádný slabý soupeř, jak tomu bylo doposud v záležitostech souvisejících s Evropskou investiční bankou.
<P>
EIB nebude moci do budoucna počítat s podporou několika málo důvěryhodných poslanců. V procesu spolurozhodování bude potřebovat širokou podporu Evropského parlamentu. Aby se tak mohlo stát, bude třeba, aby postupy EIB vůči Evropskému parlamentu byly konstruktivnější v porovnání s tím, jak tomu podle nás bylo, když se zvažoval tento mandát. Doufám, že tentokrát to bylo bance jasně vysvětleno a doufám, že pochopila zprávu, kterou jí Parlament vyslal. Konec dobrý, vše dobré.
<SPEAKER ID="375" NAME="Předsedající">
Rozprava je ukončena.
<P>
Hlasování se bude konat ve středu 25. března 2009.
<P>
Písemná prohlášení (článek 142)
<SPEAKER ID="376" NAME="Paolo Bartolozzi  " AFFILIATION="PPE-DE">
písemně. - (IT) Důležitost role EIB při realizaci evropské politiky rozvoje a soudržnosti stále roste.
<P>
Přestože si EIB v minulosti vysloužila určitou kritiku, protože byla považována za jaksi vzdálenou cílům hospodářské a sociální soudržnosti, které sledovala Evropská unie, zdá se, že zaměřením svého úsilí především na veřejnoprávní subjekty EIB mění svůj kurz, co se týká vyhlídek rozvoje a soudržnosti na období 2007-2013.
<P>
Prostřednictvím užší spolupráce s Evropskou komisí se EIB dnes prezentuje jako moderní a dynamická banka a je tomu tak díky nárůstu typů finančních projektů vytvořených za účelem pomoci obnovit sociálně-ekonomickou rovnováhu méně zvýhodněných regionů Evropy. Pokud jde o uplatňování různých opatření, obzvláště nás těší zavádění podpůrných mechanismů pro MSP, které budou schopny zvýšit své investice v důsledku toho, že získají lepší přístup na finanční trhy.
<P>
Kromě balíčku opatření stanovených Evropskou komisí na pomoc MSP na úrovni Společenství, která jsou v současnosti realizována, musí EIB zajistit přidanou hodnotu a uvést činnosti MSP do chodu a rozeběhnout jejich rozvoj rychleji, protože představují hlavní, ničím nenahraditelný zdroj nových pracovních míst v Evropě.
<SPEAKER ID="377" NAME="Alexandru Nazare  " LANGUAGE="RO">
Základní otázky, o kterých pojednává tato zpráva, se netýkají záruky Společenství jako takové, ale spíše způsobů, jak efektivněji využít finančních zdrojů poskytovaných EIB. Role EIB jako nástroje EU pro podporu hospodářského rozvoje je nesporná. EU má v oblasti vnějších vztahů řadu finančních nástrojů a činnost EIB se s nimi musí doplňovat.
<P>
Pokud jde o priority financování, jsem potěšen, že stávající verze zprávy obsahuje také můj návrh zařadit nezbytné objasnění energetických projektů ve východní Evropě a na jižním Kavkazu, konkrétně, že musí být "v souladu s cíli politiky Společenství diverzifikovat zdroje energie a musí brát ohled na zajištění stabilních a bezpečných zdrojů pro spotřebitele."
<P>
Jsem potěšen, že vedoucí představitelé Evropy dosáhli v rámci Evropské rady kompromisu ohledně financování energetických projektů Evropskou unií, které je součástí plánu evropské hospodářské obnovy. Jsem také potěšen, že projekt Nabucco přežil tento kompromis a že byl prohlášen prioritním energetickým projektem. Doufám, že se EIB zapojí, aby tento projekt mohl získat potřebné množství investic a že od roku 2013 budeme dovážet plyn z Kaspického moře do Evropy.
