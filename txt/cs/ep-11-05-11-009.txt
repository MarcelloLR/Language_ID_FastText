<CHAPTER ID="009">
Prohlášení předsedy delegace Evropského parlamentu v dohodovacím výboru - Nové potraviny (rozprava) 
<SPEAKER ID="480" NAME="Předsedající">
Dalším bodem programu je rozprava o prohlášení předsedy delegace Evropského parlamentu v dohodovacím výboru - Nové potraviny.
<P>
Dohodovací řízení týkající se pozměňovacího návrhu nařízení (ES) č. 1331/2008 a zrušení nařízení (ES) č. 258/97 a nařízení Komise (ES) č. 1852/2001 o nových potravinách.
<SPEAKER ID="481" NAME="Gianni Pittella" LANGUAGE="IT">
Paní předsedající, pane komisaři, dámy a pánové, jsme zklamáni, že se nepodařilo dosáhnout dohody o nařízení o nových potravinách, a že proto není možné zajistit spotřebitelům dostatečné informace o potravinách, které jíme, nebo zajistit, aby Evropa měla jasná a přísná pravidla o potravinách vyrobených z klonovaných zvířat.
<P>
To, co jsem řekl, nemá být kontroverzní: chyba není na straně Parlamentu. Pokud bychom nebyli schopní regulovat klonování - což je jeden z hlavních sporných bodů těchto jednání - tak je to proto, že vlády neprokázaly dostatek vůle. Nicméně - a v tomto bodě se obracím na vlády a Komisi - bezpečnost potravin a informace o produktech, které se nám dostávají na stůl, patří k základním principům Evropské unie. Říkáme to všichni, ale musíme podle toho i jednat, jinak se z toho stane slogan, kterému nebudou spotřebitelé věřit.
<P>
Evropský parlament není v diskusi o těchto otázkách připraven přimhouřit oči a spokojit se s obecným ujištěním, které nám Rada poskytla během jednání. V tak citlivé a závažné otázce, jako je otázka bezpečnosti potravin, není přijatelné si jen přepudrovat na obličej, abychom pro spotřebitele vypadali dobře. Parlament vyzýval k důvěryhodnému řešení, kterým je označování všech potravin pocházejících z klonovaných zvířat a jejich potomků. To by byl opravdu krok správným směrem.
<P>
V obecnější rovině mám ještě jednu poznámku: vlády si i nadále myslí, že je jejich výsadou přijímat všechna rozhodnutí. Stále nechápou, že existuje instituce - Evropský parlament - který spolurozhoduje. Jsme přímo voleni občany a jsme odhodláni prosazovat svá práva. Vyzývám vlády, aby si pečlivě přečetly Lisabonskou smlouvu, protože jsem si jist, že jste nevěnovali pozornost všem jejím částem.
<P>
Apeluji také na Komisi a pana komisaře Dalliho, jehož chování v průběhu jednání bylo obdivuhodné, i když Komise možná nesehrála správně svou roli při usmiřování postojů. Pane komisaři, vyzývám vás, abyste co nejdříve předložil návrh týkající se klonování, aby bylo možné odvětví konečně trvale účinně regulovat. To žádají občané Evropy a žádá to i Evropský parlament.
<P>
Rád bych také ocenil maďarské předsednictví - které tento ožehavý problém zdědilo až v poslední fázi postupu - a udělalo vše proto, aby se pokusilo dohnat ztracený čas. Za to děkuji všem zástupcům maďarského předsednictví. Vím, že je nesmíme z ničeho obviňovat, chyba byla v tom, že v rámci Rady došlo k patové situaci kvůli rozdílným postojům národních vlád.
<P>
Na závěr bych rád poděkoval paní zpravodajce, která byla skvělá: velmi zanícená, nadšená a kompetentní. S láskou sledovala celou tuto záležitost, což je její výbornou vizitkou, a myslím, že si od nás zaslouží velké poděkování, stejně jako celá delegace Parlamentu, naši kolegové, předseda výboru pro životní prostředí, veřejné zdraví a bezpečnost potravin a všichni ostatní.
<P>
Pracovali jsme všichni ve dne v noci, abychom dosáhli cíle. Nepodařilo se nám to, ale otázky jsou vysloveny a jsem přesvědčen, že pokud pan komisař Dalli dostojí svému slovu, budeme schopni najít způsob, jak získat dobré právní předpisy o klonování a nových potravinách.
<SPEAKER ID="482" NAME="Předsedající">
Děkuji vám, pane Pittello, nejen za nadšení, s jakým jste své stanovisko přednesl.
<P>
Nyní dávám slovo paní Győriové, aby odpověděla jménem Rady, i když vím, že jste přišla o hlas a promluví za vás váš zástupce.
<P>
Vyzývám vás, abyste vystoupila jménem Rady.
<SPEAKER ID="483" NAME="Enikő Győri" LANGUAGE="HU">
Paní předsedající, pane komisaři, dámy a pánové, dnešní rozprava je pro mě dobrou příležitostí k tomu, abych zde představila postřehy předsednictví k nedávnému dohodovacímu řízení o návrhu nařízení o nových potravinách. Pro předsednictví je to také skvělá příležitost, jelikož může zjistit, jaké je stanovisko Parlamentu k této důležité otázce.
<P>
Naše evropské instituce kolektivně selhaly. Nezbývá nám než se z této zkušenosti konstruktivně na základě odborných kritérií poučit. A právě v tomto duchu se dnes na vás obracím. Přišla jsem sem nejen promluvit, ale také si vás vyslechnout.
<P>
Ráda bych na úvod zdůraznila, že předsednictví upřímně lituje toho, že se vaší instituci a naší, Radě, nepodařilo dosáhnout dohody. Tím spíše, že předsednictví i Rada považuje tento návrh za velmi důležitý. Jde o jedinečnou příležitost k aktualizaci právních předpisů Evropské unie v oblasti, která se přímo dotýká nás všech, a tou jsou potraviny. Evropská unie měla skutečnou možnost ukázat, jak hmatatelně přispívá ke zlepšení života evropských občanů. Navrhované nařízení by bývalo bylo nesmírně dobrým prostředkem k zodpovězení sporných otázek ohledně potravin vyráběných z klonovaných zvířat, jelikož by zpřísnilo předpisy z roku 1997. Nařízení z roku 1997 stanoví, že tyto potravinové produkty mohou být uvedeny na trh pouze na základě postupu schvalování. Naproti tomu bylo na základě nedávného dohodovacího postupu dosaženo jasné, i když dočasné dohody. Všechny strany se shodly na tom, že prodej potravin z klonovaných zvířat se musí zcela zakázat. Navíc by tento zákaz vstoupil v platnost okamžitě po té, co by vstoupilo v platnost nařízení. Pokud by bývalo bylo dohodovací řízení úspěšné, mohli bychom nyní vítat blížící se zákaz prodeje potravin vyráběných z klonovaných zvířat. Tento zákaz by býval vstoupil v platnost na konci tohoto měsíce. Bohužel se tak nestalo. Jednání zkrachovala a my máme sklony se vzájemně obviňovat. Současně je naším společným zájmem a povinností nenechat se tím zlákat, ale hledat společně řešení. I když dohodovací řízení skončilo, potřeby a očekávání evropských spotřebitelů se vůbec nezměnily, a proto s potěšením konstatuji, že máme další šanci najít řešení. Je pouze na nás tento proces znovu co nejdříve a nejúčinněji spustit. Musíme udělat vše proto, abychom zajistili, že nepřijdeme o to, co se nám podařilo doposud v jednáních dosáhnout.
<P>
Ve třetím čtení jsme se dostali k bodu, kdy jsme se v zásadě dohodli na okamžitém zákazu potravin vyrobených z klonovaných zvířat. Nesmíme dopustit, abychom o tuto dohodu přišli. Podobně musíme chránit výrazný pokrok, kterého bylo dosaženo v otázce umělých nanomateriálů a tradičních potravin ze třetích zemí, což jsou podobně důležité otázky. Domnívám se, že otázka toho, co jíme, je pro nás všechny důležitá, a ještě důležitější je otázka, na jaké stravě vyrostou naše děti a vnoučata. Chtěla bych při této příležitosti poděkovat panu komisaři a jeho organizačním jednotkám za tvrdou práci, kterou v posledních několika měsících odvedli. Vítám rovněž fakt, že Komise - jak nás neoficiálně informovala - pracuje zrychleným tempem na novém návrhu a snaží se zachovat co nejvíc prvků z provizorní dohody dosažené při nedávných jednáních a zapracovat je do nového legislativního návrhu. Předsednictví může přislíbit svou podporu jak Komisi, tak Parlamentu a doufá, že se tento nový návrh podaří přijmout co nejdříve.
<P>
Paní předsedající, vážení poslanci, jsme si vědomi, že Komise nemá velký manévrovací prostor. Konec konců je úkolem Rady a Parlamentu jako dvou spolutvůrců právních předpisů, aby společným úsilím nalezly řešení, které splní potřeby a očekávání evropských občanů. V této souvislosti se těším na vaše názory s opravdu velkým zájmem.
