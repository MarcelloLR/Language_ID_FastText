<CHAPTER ID="012-03">
3. Barma - průběh voleb a propuštění vedoucí představitelky opozice Aun Schan Su Ťij
<SPEAKER ID="357" NAME="Předsedající">
Dalším bodem je rozprava o sedmi návrzích usnesení o Barmě - průběhu voleb a propuštění vedoucí představitelky opozice Aun Schan Su Ťij.
<SPEAKER ID="358" NAME="Véronique De Keyser" LANGUAGE="FR">
Paní předsedající, někdy máme dobré zprávy, dokonce i v nouzových situacích. Chtěla bych proto, aby si všichni vzpomněli na dojetí, které se nás zmocnilo, když jsme v televizi viděli propuštění Aun Schan Su Ťij na svobodu. Je pravda, že jsme s touto pozoruhodnou ženou zvláštním způsobem spojeni; získala zde v roce 1990 jednu z prvních Sacharovových cen a během 20 nebo 21 posledních let svého života strávila téměř 15 roků ve vězení. Je symbolem politicky angažované ženy, která dokáže zůstat v tak tvrdé zemi, jako je Barma, volná a neustále vzdorovat. To je naprosto mimořádné.
<P>
Kvůli této události však nesmíme zapomenout především na fakt, že její svoboda je křehká. Již dříve byla osvobozena a poté znovu uvržena do domácího vězení. Pak bychom také neměli zapomínat na to, že volby, které v Barmě právě proběhly, byly ve skutečnosti fraškou, parodií demokracie. Před těmito volbami byly odhlasovány zákony umožňující potlačování svobody projevu. Některým lidem, například mnichům, bylo zabráněno v tom, aby mohli volit. V Barmě je dnes stále 22 000 vězňů svědomí a země je nadále jednou z nejhorších diktatur na světě.
<P>
Žádáme proto barmské orgány, aby dodržovaly práva na sdružování a svobodu projevu a aby osvobodily politické vězně, a důvěřujeme této obdivuhodné ženě, kterou očekáváme v Evropském parlamentu nebo ji navštívíme, pokud si nebude moci převzít Sacahrovovu cenu, že bude hájit ducha svobody v této rozdrcené zemi.
<SPEAKER ID="359" NAME="Marietje Schaake">
autorka. - Paní předsedající, 13. listopadu, méně než týden po konání oněch sporných celostátních voleb, byla Aun Schan Su Ťij propuštěna z domácího vězení poté, co strávila 15 z posledních 21 let ve vězení za své prodemokratické myšlenky.
<P>
Jak řekla íránská žena ve filmu Věznice Írán po propuštění z teheránského vězení Evin: "V okamžiku, kdy jsem vyšla ven, jsem si uvědomila, že jsem se pouze přesunula z malého vězení do většího: to velké vězení se jmenuje Irán".
<P>
Lidé by kvůli svým myšlenkám neměli žít v malých ani velkých vězeních. EU bude prosazovat a podporovat další svobody pro všechny barmské občany a nadále má obavy o blaho a bezpečnost Aun Schan Su Ťij, neboť tato žena je stále pod dohledem státních bezpečnostních služeb.
<P>
Vítaný krok v podobě jejího propuštění se musí odrazit v dalším rozšíření svobod na všechny občany, svobod, které jsou systematicky potlačovány s pomocí ústavy z roku 2008 a vojenské junty. Volby jako ty, které se tento měsíc konaly v Barmě, přestože proběhly v atmosféře strachu a represí, režimy často používají k nárokování legitimity a sugerování, že funguje demokracie. Jakákoli vláda však svou legitimitu odvozuje od toho, že se stará o blaho svých občanů, a demokracie je vždy víc než "jeden muž, jeden hlas". Je zakotvena v demokratických institucích, dobré správě veřejných věcí, právním státu a dodržování lidských práv.
<SPEAKER ID="360" NAME="Adam Bielan" LANGUAGE="PL">
Paní předsedající, všichni, kdo podlehli sebeklamu, že takzvané volby konané 7. listopadu - které byly jen fraškou - by nás posunuly blíže k demokracii v Barmě, musí cítit zklamání. Je sice pravda, že týden po volbách byla nositelka Nobelovy ceny Aun Schan Su Ťij propuštěna, nic však nenasvědčuje tomu, že stejný osud potká i ostatní politické vězně v této zemi, jejichž počet nyní přesahuje dva tisíce. Před několika dny jsme vlastně obdrželi informaci, že vojenská junta vládnoucí Barmě pozastavila vydávání dalších devíti novin, čímž omezila již tak limitovanou svobodu slova v této zemi.
<P>
Z tohoto důvodu je zapotřebí dalšího tlaku ze strany mezinárodního společenství. V prvé řadě by se Evropská unie měla soustředit na vyvíjení tlaku na Čínu, neboť bez Číny by se barmská vládnoucí junta nemohla udržet u moci. Na závěr bych rád poděkoval předsedovi Parlamentu, panu Buzkovi, že pozval paní Aun Schan Su Ťij na slavnostní předávání Sacharovovy ceny, jež proběhne příští měsíc ve Štrasburku.
<SPEAKER ID="361" NAME="Barbara Lochbihler" LANGUAGE="DE">
Paní předsedající, dámy a pánové, obrázky vedoucí představitelky barmské opozice Aun Schan Su Ťij po jejím propuštění z domácího vězení jsou v našich myslích stále ještě živé. Zachycují osobu, která je nepokořená lety izolace, a nenechávají nás na pochybách o tom, že bude nadále bojovat za demokratickou změnu ve své zemi. Jakýkoli krok směrem k demokratizaci a zlepšení mimořádně problematické situace v oblasti lidských práv je třeba přivítat.
<P>
Nepůjde však o nikterak snadný proces. Ústava, která nyní v Barmě po zmíněných nedemokratických volbách platí, staví moc prezidenta nad zákon a zaručuje amnestii za porušení lidských práv spáchaná v minulosti. To musí Evropská unie s maximálním důrazem kritizovat, stejně jako pokračující závažná porušování lidských práv proti etnickým menšinám, jež jsou často vyháněny ze svých území a nuceny k otrocké práci, přičemž mnoho dětí z těchto menšin je odvedeno jako dětští vojáci.
<P>
Musíme znásobit své úsilí s cílem dostat na naši stranu země, které mají na barmskou vládu významný vliv, jako jsou Čína a Indie. Musíme je přesvědčit, aby uplatnily svůj vliv v zájmu obyvatel Barmy. Je třeba, aby provedly závazky, které v oblasti lidských práv daly ratifikací charty sdružení ASEAN; tato charta vyzývá členské státy k přijetí opatření pro boj proti systematickému porušování lidských práv.
<SPEAKER ID="362" NAME="Rui Tavares" LANGUAGE="PT">
Paní předsedající, začněme s volbami. Jak víme a jak již bylo zde v Parlamentu zmíněno, tyto volby se konaly v atmosféře strachu a zastrašování. Byly naprostou fraškou a nesloužily žádnému jinému účelu, než že měly vojenské juntě dodat civilní pozlátko. Mnoha lidem bylo zabráněno volit. Tisíce Barmánců - 1 000 podle samotných generálů vojenské junty - vyhledaly útočiště v Thajsku, kde již žije 100 000 Barmánců a kde se nyní zvýšilo riziko vzniku ozbrojeného konfliktu podél barmské hranice. To by nám mělo připomenout, že zatímco propuštění Aun Schan Su Ťij nás samozřejmě naplňuje radostí a nyní doufáme, že se budeme moci s touto pozoruhodnou ženou setkat, jak již bylo řečeno, a přijmout ji zde v Parlamentu, nemůžeme odvádět svou pozornost od nejdůležitější záležitosti pro Barmu, tedy osvobození celého národa a více než 2 000 politických vězňů, současně s odstraněním všeobecné atmosféry zastrašování a strachu.
<P>
Evropská unie by proto neměla polevovat v ostražitosti. Potřebujeme velkou míru pozornosti, soustředění a neoblomnosti: za žádnou cenu nesmíme připustit, abychom sklouzli k blahosklonnosti. Jsem přesvědčen, že v tomto důležitém okamžiku stojí za to říci, že některé členské státy by měly být neoblomnější a především důslednější v prosazování lidských práv. Obchodní vztahy, jež v Barmě některé členské státy nadále udržují, je nutné přizpůsobit závazkům EU v oblasti lidských práv. Připomínám například, že ropná společnost TOTAL má v Barmě investice, které tvoří 7 % rozpočtu barmské junty. Parlament bude v této otázce nadále soustředěný a jednotný a doufám, že Komise i členské státy budou tento přístup rovněž nadále zastávat.
<SPEAKER ID="363" NAME="Bernd Posselt" LANGUAGE="DE">
Paní předsedající, mluvím za sebe a svou kolegyni, paní Andrikienė; jsme velmi potěšeni zprávou, že laureátka naší Sacharovovy ceny byla propuštěna. Nesmíme však zapomínat na to, že minimálně 2 200 dalších politických vězňů je v barmské vojenské diktatuře nadále drženo v otřesných podmínkách. Jak již někdo řekl dříve, celá tato země je jako otevřené vězení. Proto nyní musíme být velmi kritičtí a obezřetní. Bylo to vše pouze kosmetickou operací, anebo ony brutálně zmanipulované volby odhalily skutečnou povahu tamního režimu? Musíme nyní použít všechny mechanismy, jež máme k dispozici, a ze všech sil usilovat o změnu. Tuto změnu lze považovat za klíčovou zkoušku. Musíme usilovat o to, aby sem laureátka naší Sacharovovy ceny měla možnost v prosinci přicestovat a přebrat s dvacetiletým zpožděním svou cenu a aby jí bylo povoleno nerušeně se vrátit do své vlasti. Teprve potom budeme mít nepatrný důvod k naději, že se něco mění pro národ, který pod zkorumpovanou socialistickou diktaturou již desítky let trpí.
<SPEAKER ID="364" NAME="Cristian Dan Preda" LANGUAGE="RO">
Paní předsedající, ze všeho nejdříve bych samozřejmě i já chtěl přivítat propuštění Aun Schan Su Ťij, vedoucí představitelky barmské opozice, po tolika letech v domácím vězení. Rád bych také vyjádřil naději, že po tomto propuštění bude následovat propuštění více než 2 000 politických vězňů, protože jak řekl pan Posselt, jinak to budeme považovat za pouhé symbolické gesto.
<P>
Musím vám také říci, že chci, abychom paní Aun Schan Su Ťij podpořili při obnově její strany, Národní ligy pro demokracii, která byla v květnu protiprávně rozpuštěna. Má před sebou určitě obrovský kus práce. Z toho důvodu jsem přesvědčen, že mezinárodní tlak musí pokračovat, neboť vojenská junta se nezavázala k procesu demokratizace, nýbrž ubírá se přesně opačným směrem vzhledem k tomu, že volby konané v listopadu nebyly ani svobodné, ani spravedlivé. Proto jsem přesvědčen, že nesmíme oslabovat naše zaměření na tuto oblast.
<SPEAKER ID="365" NAME="David Martin">
jménem skupiny S&D. - Paní předsedající, jsem potěšen mírou jednotnosti, kterou Evropská unie projevila v záležitosti Barmy. Přečetl jsem si prohlášení Rady, prohlášení baronky Ashtonové a samozřejmě prohlášení našeho vlastního předsedy. Nikdo se těmito velice špatnými volbami v Barmě nenechal oklamat; všichni uvítali propuštění Aun Schan Su Ťij z domácího vězení, avšak všichni současně odsoudili nedostatek ostatních svobod, který tam stále existuje.
<P>
Pokud však s touto situací dobře naložíme, paní předsedající, tyto volby by mohly - a dovolím si zdůraznit "by mohly" - být v Barmě novým začátkem. Pokud, jak již řekli ostatní kolegové, nyní dokážeme přesvědčit juntu, aby propustila všechny politické vězně, pokud dokážeme přesvědčit juntu, aby poskytla Aun Schan Su Ťij úplnou svobodu, a to pokud jde o pohyb i politická veřejná prohlášení, a konečně, pokud nový barmský parlament a vláda začnou zlepšovat lidská a základní práva v zemi a zlepšovat sociální a ekonomické podmínky obyvatel Barmy, pak možná za několik let vzniknou základy pro to, aby naše instituce začaly jednat a spolupracovat s barmským režimem a viděly lepší budoucnost pro tuto zemi.
<SPEAKER ID="366" NAME="Ryszard Czarnecki" LANGUAGE="PL">
Paní předsedající, stalo se to, že orgány propustily jednu velmi dobře známou osobu jakoby s cílem ukázat světu, že tato země je demokratická, že konvertovala na stranu lidských práv, zatímco za touto fasádou není vůbec nic; žádné skutečné, konkrétní změny. Sledujeme divadelní představení - a díky bohu, že tato ušlechtilá žena znovu získala svobodu. Za tímto divadlem se však skrývá tragédie, jak jsme již řekli; několik tisíc lidí, kteří jsou stále ve vězení. Heslo "propusťte politické vězně" proto v Barmě stále platí.
<P>
Myslím si, že poselství nejznámější politické vězenkyně v této oblasti, která byla právě propuštěna, je tak významné, že se šíří po celé Asii. Právě na ni se již obracejí čínští disidenti. To dle mého názoru stojí za zdůraznění. Z tohoto důvodu musí Parlament bojovat za lidská práva a za svobodu politických uprchlíků v této oblasti.
<SPEAKER ID="367" NAME="George Sabin Cutaş" AFFILIATION="S&amp;D">
(RO) Paní předsedající, Evropský parlament již v únoru 2010 požadoval propuštění Aun Schan Su Ťij, která žila v domácím vězení od roku 1990. Rozhodnutí barmských orgánů propustit ji učiněné několik měsíců poté, co byl tento podstatný požadavek vznesen poslanci Evropského parlamentu, znamená první krok správným směrem. Tuto konkrétní situaci však nemůžeme považovat za znamení obnovy lidských práv v Barmě vzhledem k tomu, že mnoho prodemokratických aktivistů je stále ve vězení.
<P>
Lisabonská smlouva stanoví, že se evropská unie snaží podporovat mír, své hodnoty a blahobyt svých národů. Společné hodnoty podle našeho chápání znamenají respekt k lidské důstojnosti, zachovávání svobody a demokracie a dodržování lidských práv. Je povinností Evropské unie, aby se neomezovala na prosazování těchto hodnot pouze na svém vlastním území. Právě proto naléhám, aby bylo předáno poselství solidarity s barmskými občany, kteří trpí represemi ze strany vládních orgánů a vedou každodenní boj za dodržování jejich základních práv.
<SPEAKER ID="368" NAME="Marc Tarabella" AFFILIATION="S&amp;D">
(FR) Paní předsedající, 7. listopadu se v Barmě konaly první volby po 20 letech. V době, kdy bychom se měli moci radovat z toho, že jsme svědky očekávaného uskutečnění takového procesu, jsme dnes znovu nuceni odsoudit tuto zemi, v níž by mimo jiné měla být lidská práva a svoboda projevu. Volby musí být synonymem konkrétní volby, kterou člověk vyjádří svým volebním hlasem.
<P>
Jak ale můžeme mluvit o volbě, když opozičním stranám není dovoleno mluvit, když se nemohou svobodně vyjadřovat či řádně zastupovat celé populace?
<P>
Znovu zde hovoříme o Barmě, zemi, která není svobodná, ale která je v rukou vojenské junty již dlouhou řadu let. Jak ví celý svět, jde zde o zkamenělou moc, která takovou i zůstane, pokud neproběhnou žádné skutečně svobodné a spravedlivé volby.
<P>
Osvobození Aun Schan Su Ťij je krok správným směrem. Musíme jej uznat a chválit. Doufejme, že jej budou moci následovat i kroky další, jak zde už předtím zaznělo, zejména s ohledem na mnohé další politické vězně.
<SPEAKER ID="369" NAME="Sergio Paolo Francesco Silvestris" AFFILIATION="PPE">
(IT) Paní předsedající, dámy a pánové, momentálně všichni stále oslavujeme propuštění Aun Schan Su Ťij a všichni si vybavujeme obrázky davu, který ji nadšeně vítal při návratu domů, kde se setkala s dětmi, od nichž odcházela, když byly malé, a které mezitím rozhodně dospěly.
<P>
Je to období velkého nadšení, sláva pro lid a opozici v Barmě, avšak z toho všeho zajisté vyplyne jedna skutečnost. Dnes je naším partnerem v diskusi bezpochyby vojenská junta, která již nadále nemůže odkládat vysvětlení toho, zda propuštění Aun Schan Su Ťij bylo propagandistickým činem, záminkou, nebo naopak prvním krokem na cestě k uznání jejího práva, a tedy i práva všech ostatních barmských politických vězňů na svobodu projevu a krokem směrem ke svobodným a demokratickým volbám.
<P>
Právě to musí Evropa vyžadovat. K naší radosti z propuštění Aun Schan Su Ťij musíme nutně přidat důrazný požadavek v tomto smyslu.
<SPEAKER ID="370" NAME="Bogusław Sonik" AFFILIATION="PPE">
(PL) Paní předsedající, všichni si pamatujeme roky, kdy byl Lech Wałęsa propuštěn z vězení a kdy byl po tolika letech propuštěn Nelson Mandela. Dávalo to naději, naději na svobodný svět, na to, že všechen ten tlak vyvíjený na dané vlády měl nějaký vliv. Propuštění vedoucí představitelky barmské opozice, paní Schan Su Ťij, je pro nás také obrovskou výzvou. Bez snah mezinárodního společenství, bez tlaku vyvíjeného na vládnoucí juntu v Barmě tam demokracie nezavládne. Vzpomínám si na doby, kdy vůdčí představitelé svobodného světa přijeli v době komunistické diktatury do Polska a všichni z nich paralelně s oficiálními návštěvami navštívili také vůdčí osobnost podzemního hnutí, Lecha Wałęsu. Touto politikou bychom se měli řídit i nyní. Jsem potěšen tím, že paní Ashtonová brzy odcestuje do Barmy a setká se s paní Schan Su Ťij. Doufám také, že delegace Evropského parlamentu s ní bude mít brzy možnost mluvit v Barmě a Štrasburku.
<SPEAKER ID="371" NAME="Janusz Lewandowski">
člen Komise. - Paní předsedající, stejně jako všichni bych i já chtěl vzdát hold paní Aun Schan Su Ťij, jíž byla právě navrácena svoboda. Získala již Nobelovu cenu a Sacharovovu cenu Parlamentu a zůstává symbolem odvahy a naděje na lepší budoucnost, kterou si lid její země zaslouží.
<P>
Je klíčové, aby Aun Schan Su Ťij měla neomezenou svobodu pohybu a slova. Stejně důležité je, aby všichni zbývající političtí vězni byli propuštěni - podle pana Posselta a pana Predy je jich více než 2 000. To by umožnilo věrohodný přechod k inkluzivnějšímu systému vlády.
<P>
Barma/Myanmar zažila volby, které neodpovídaly mezinárodním normám, zejména pokud jde o podmínky pro konkurenční opoziční strany. Avšak fakt, že občanská společnost se mohla částečně politicky uspořádat, je vítán nehledě na zmíněné obtíže. Uznáváme rozhodnutí některých opozičních stran neúčastnit se, ale také skutečnost, že některé jiné strany, včetně stran z etnických skupin, se zúčastnily. Jejich odhodlání chopit se toho, co považovaly za příležitost, bylo chvályhodné.
<P>
Volby samy o sobě nenastolí v zemi demokraticii. Mohou však nabídnout příležitost k novému začátku a alespoň do systému zavádějí určitou míru pluralismu. Nehledě na očividné vady, jestliže tyto volby značí začátek pozitivního procesu, půjde o vítaný vývoj.
<P>
Opakovaně jsme se nechali slyšet, že EU je ochotna spolupracovat s tamní vládou s cílem využít příležitosti voleb k zahájení nové a pozitivní fáze v dějinách této země. Od nynějška musíme pozorně sledovat, jak budou nový parlament a vláda odpovědné společnosti; zda nové instituce zajistí dodržování lidských práv a základních svobod a zda vytvoří lepší politiky ke zlepšení hospodářské a sociální situace svých občanů.
<P>
Aby se zlepšila lidskoprávní situace v zemi, je třeba navázat smysluplný dialog mezi všemi zúčastněnými stranami. Takový dialog by měl předznamenat - vedle dávno očekávaného přechodu k civilnímu, legitimnímu a odpovědnému systému vlády - politický systém založený na právním státu a na dodržování lidských práv a základních svobod. EU opakovaně prohlásila, že je zcela připravena takovýto proces podpořit.
<P>
Nadále budeme používat všechny prostředky, které máme k dispozici - dialog a spolupráci, prostřednictví Spojených národů a omezující opatření, ale také pomoc -, abychom pomohli přesvědčit novou vládu ke zlepšení toho, jak je u veřejnosti zapsána. Lidskoprávní aspekty jsou zapracovány do našich programů pomoci. Navíc hledáme vazby s občanskou společností a částmi administrativy a pokusíme se spolupracovat s vládou na jejích povinnostech pro splnění Rozvojových cílů tisíciletí. Prosazování našich hodnot - a sice lidských práv, rozvoje a dialogu - je a nadále bude základním kamenem naší politiky.
<SPEAKER ID="372" NAME="Předsedající">
Rozprava je ukončena.
<P>
Písemná prohlášení (článek 149)
<SPEAKER ID="792" NAME="Kristiina Ojuland" AFFILIATION="ALDE">
písemně. - Vítám propuštění Aun Schan Su Ťij z domácího vězení barmskými orgány. Náš postoj proti vojenské juntě bychom však přesto neměli zmírňovat. Namísto toho bychom se měli i nadále zabývat porušováním lidských práv a občanských svobod stejně rázně jako předtím. Skutečnost, že 2 200 politických vězňů stále setrvává v otřesných podmínkách ve vazebních věznicích a že barmská armáda je zodpovědná za pokračující mimosoudní popravy, nucené práce, sexuální násilí a další porušování lidských práv, nelze odčinit propuštěním jedné politické aktivistky, byť sebevýznamnější. Aun Schan Su Ťij, která v roce 1990 získala Sacharovovu cenu, nás svým proslulým výrokem požádala, abychom využili své svobody k prosazení svobody jejich. Ráda bych využila této příležitosti a vyzvala EU a její členské státy k využití svého plného ekonomického a politického vlivu k urychlení změny režimu v Barmě.
<SPEAKER ID="791" NAME="Jarosław Leszek Wałęsa" AFFILIATION="PPE">
písemně. - Situace v Barmě dospěla do kritického bodu. Je důležité, aby Evropský parlament udržel ve svých vztazích s Barmou svůj kurs. Musíme se zaměřit na to, jak vláda zachází s občany, jestliže 40 % obyvatelstva patří k etnické menšině, která byla po nedávných volbách nucena uprchnout do Thajska. Propuštění Aun Schan Su Ťij je pozitivum. Historie nám však ukázala, že barmská vláda má ve zvyku vracet se zpět ke svým starým způsobům, kdy je jakákoli nebo veškerá opozice uvězněna. V současné době je zadržováno přes 1 000 "politických vězňů". Nehorázné pohrdání svobodnými volbami jasně značí, že nová vláda má malý nebo žádný zájem na zajištění skutečné demokracie pro barmský lid. Návrh OSN na další dialog s Barmou by tento Parlament měl podpořit a měli bychom pokračovat v našem úsilí o ochranu všech občanů Barmy od příštího bezpráví. Jsem přesvědčen o tom, že naše soustavná bdělost a otevřený dialog jsou pro barmský lid klíčové a že je třeba vyslat jasný signál o tom, že tento Parlament a jiné globální organizace zastávají jednotný postoj.
