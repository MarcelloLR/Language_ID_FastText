<CHAPTER ID="003">
Budoucnost SZP po roce 2013 (rozprava) 
<SPEAKER ID="007" NAME="Předsedající">
Dalším bodem je zpráva pana Lyona jménem Výboru pro zemědělství a rozvoj venkova o budoucnosti společné zemědělské politiky po roce 2013.
<P>
Máme to potěšení přivítat pana komisaře Cioloşe. Ve Štrasburku Komise k účasti na zasedáních jmenuje toho či onoho komisaře ad hoc, ale myslím si, že je projevem mimořádné zodpovědnosti, že příslušný komisař odpovídající za projednávanou oblast je zde a účastní se této rozpravy. Domnívám se, že je to velice žádoucí detail.
<SPEAKER ID="008" NAME="George Lyon">
zpravodaj. - Pane předsedající, na úvod mi dovolte vyjádřit soustrast německým kolegům a poblahopřát svým španělským kolegům k vítězství po vynikajícím zápase, který se hrál včera večer.
<P>
Chtěl bych vznést dvě otázky, jež považuji za zcela podstatné a které musíme v souvislosti s reformou SZP zodpovědět. K čemu SZP slouží? Proč je i ve 21. století stále důležitá? V této době hospodářské krize, schodků veřejných financí a úsporných rozpočtů je velmi důležité, aby SZP dala na tyto otázky odpovědi, pokud chceme, aby daňoví poplatníci v budoucnosti dále poskytovali tolik potřebnou podporu našim zemědělcům.
<P>
Jedním ze základních úkolů, před kterými společnost stojí, je uspokojit rostoucí světovou poptávku po potravinách, která se dle odhadů organizace FAO do roku 2050 zdvojnásobí. Velká výzva spočívá v řešení otázky uspokojení této dvojnásobné poptávky po potravinách na pozadí menšího množství půdy, vody a energie v důsledku dopadu změny klimatu. Jak najdeme dobré řešení tohoto zapeklitého problému, abychom se vyhnuli té obrovské bouři, kterou předpověděl hlavní vědecký poradce Spojeného království pan John Beddington, když v roce 2009 prohlásil: "V roce 2030 nás smete obrovská bouře, neboť všechny tyto věci působí ve stejném časovém rámci."? Pokud se tím nebudeme zabývat, můžeme očekávat vážnou destabilizaci, nárůst vzpour a potenciálně závažné problémy v souvislosti s mezinárodní migrací, protože se lidé budou stěhovat pryč, aby se uchránili před nedostatkem potravin a vody.
<P>
Takový je rozměr této výzvy. Domnívám se, že řešení otázky změny klimatu a práce na udržitelnější zemědělské produkci jsou cíli, které musejí být jádrem reformy, jež bude v brzké době předložena. Pokud máme být schopni našim evropským občanům nadále zabezpečovat potraviny a přitom stale přispívat k pokrytí rostoucí světové poptávky po potravinách, jsou to zásadní kroky.
<P>
Reforma by měla též podpořit ekologický růst prostřednictvím rozvoje v oblasti výroby energie z obnovitelných zdrojů menšího měřítka, například větru, biomasy, bioplynu a biopaliv druhé generace. To by pomohlo vytvořit pracovní místa a poskytlo zemědělcům skutečné příležitosti k diversifikaci a k získání dalších zdrojů příjmů. Musíme rovněž reagovat na výzvu k větší ochraně životního prostředí tak, že zajistíme, aby se zemědělci měli možnost zapojit do zemědělsko-environmentálních systémů, přičemž cílem je, aby velká většina zemědělské půdy byla do tohoto systému zahrnuta v průběhu provádění příští reformy. Tím, že použijete cukr namísto biče - a to je velmi důležitá zásada, pobídnout raději cukrem, nežli velkým bičem v podobě pravidel a nařízení - zemědělce pro tuto agendu jen získáte.
<P>
Hlavním motorem reformy musí být rovněž spravedlnost: objektivnost jak vůči starým, tak i vůči novým členským státům, pokud jde o distribuci finančních prostředků pro přímé platby v rámci EU; spravedlivý systém rozdělování mezi zemědělce a členské státy prostřednictvím zrušení systému historických plateb do roku 2020. Nesmí být považováno za správné ani oprávněné, aby byly platby prováděny na základě 10 let starých výsledků hospodaření. Potřebujeme také, aby zemědělci byli spravedlivě zapojeni do potravinového řetězce, aby byli schopni převzít sílu řetězců. Základem předkládané reformy tedy musí být poctivost a zásada spravedlnosti.
<P>
Musíme se také zabývat otázkou nestability trhu, ale v této souvislosti bych chtěl vyzvat k opatrnosti. Ano, zásahy a podpora soukromého skladování jsou stále potřeba. Ano, musíme otestovat další nástroje jako například pojištění sklizně a trhy s "futures". Ano, potřebujeme zvláštní linii rozpočtové rezervy, abychom mohli financovat opatření na řešení krize. Měli bychom však odmítnout jakoukoli myšlenku na návrat k rozsáhlému řízení trhů, jehož svědky jsme byli v minulosti. To jsme již vyzkoušeli a nemělo to úspěch. Doporučil bych, abychom se nevydávali znovu stejnou cestou.
<P>
Na závěr jsem přesvědčen, že tato sněmovna podpoří naše reformy, zmodernizuje SZP a dá jí nový směr, aby dostála novodobým úkolům 21. století. Tím, že Parlament vyjádří této zprávě svou podporu, přispěje do diskuse a stanoví program a já bych chtěl vyzvat pana komisaře, aby se ve svých návrzích na reformu SZP, až je bude v listopadu tohoto roku zveřejňovat, inspiroval našimi myšlenkami.
<SPEAKER ID="009" NAME="Dacian Cioloş" LANGUAGE="FR">
Vážený pane předsedající, dámy a pánové, je mi samozřejmě velkou ctí, že se mohu zúčastnit těchto rozprav, které mě velmi zajímají vzhledem k tomu, že musím předložit návrhy na reformu společné zemědělské politiky. Jak jsem na svých předchozích slyšeních před poslanci Parlamentu uvedl, věřím, že vztah k Evropskému parlamentu je klíčovým faktorem pro definitivní provedení reformy společné zemědělské politiky, která více naplní očekávání občanů a evropští občané ji budou mnohem lépe chápat.
<P>
Chtěl bych upřímně poděkovat panu Lyonovi za zprávu, kterou dnes předkládá k hlasování, a také celému jeho týmu a samozřejmě všem členům Výboru pro zemědělství a rozvoj venkova, kteří předložili pozměňovací návrhy, jež obohatily její znění.
<P>
Vítám také výzvu obsaženou v této zprávě a vůli k lepší komunikaci, co se týče společné zemědělské politiky a budoucnosti zemědělství v Evropské unii. Myslím si, že kromě toho, že obsah této zprávy je velmi důležitý po technické stránce, je tato zpráva už velice dobrým nástrojem, jak sdělit informace o společné zemědělské politice, o tom, čím byla doposud a že v budoucnu takovou politiku potřebujeme a že je třeba, aby se rozvíjela.
<P>
Všímám si rovněž, že voláte po přepracování společné zemědělské politiky tak, aby byla v souladu nejen s Lisabonskou smlouvou, jež pro SZP stanovuje jasné cíle, ale i se strategií Evropa 2020. Myslím, že se nám tu kromě jejích tradičních cílů zabezpečit zásobování trhu nabízí i příležitost lépe přizpůsobit naši společnou zemědělskou politiku současným očekáváním občanů.
<P>
Dále doporučujete opatření, která mají pomoci zlepšit fungování potravinového řetězce a rovnováhu mezi různými subjekty v jeho rámci a také transparentnost pozic a vyjednávací moc zemědělských výrobců. To jsou prvky, jež se odrazí nejen v reformě SZP, ale i v dalších iniciativách, které bude Komise navrhovat.
<P>
Velmi pečlivě jsem si také pročetl vaše návrhy ohledně budoucích přímých plateb jako nástroje, který má zaručit nejen stabilní příjmy zemědělcům, ale také zajistit minimální úroveň standardů pro poskytování veřejných statků. Máme tu, myslím, novou koncepci přímých plateb a nové odůvodnění související se zárukou minimálního základního příjmu zemědělcům, ale také s pobídkou k vytváření veřejných statků.
<P>
Zaznamenal jsem také návrh, aby kritéria, jimiž se řídí rozdělování těchto přímých plateb, byla počínaje tímto novým kritériem přezkoumána i za účelem zajištění ještě rovnoměrnějšího rozdělení mezi různé členské státy, regiony a kategorie zemědělců s přihlédnutím mimo jiné ke specifické povaze hospodaření ve znevýhodněných a zemědělsky obtížně využitelných oblastech.
<P>
Rovněž jsem zaregistroval, jak uvedl pan Lyon, že potřebujeme zajistit, aby se SZP i nadále zaměřovala na trh. Toho musí být dosaženo promyšleně, aby se zemědělci nemuseli potýkat s velmi nepřehlednou situací na trzích. Z tohoto pohledu si myslím, že zaměření na trhy je plně slučitelné se zlepšováním mechanismů řízení trhů jako nástrojů, jež konkrétně zajistí, že tyto trhy budou řádně fungovat bez toho, aniž by se, jak jsem říkal, dotkly cílů zaměřených na udržení zemědělství v Evropě a na ochranu rozmanitosti našeho zemědělství.
<P>
Mám pár poznámek k pozměňovacím návrhům, které byly předloženy a které se budou projednávat. Myslím, že produkce potravin je důležitým cílem SZP. Tato výroba je proplácena přímo na trzích, ale musíme zohlednit také veřejné statky, jež se na trzích neproplácejí a jež musejí být pokryty příspěvky z veřejných zdrojů. Tyto dva aspekty, tedy produkci potravin a vytváření veřejných statků, můžeme vzít v úvahu, pokud jde o zemědělskou produkci. Některé aspekty jsou přitom finančně kompenzovány na trzích, a u jiných tomu tak není a ty musejí být podporovány z veřejných prostředků.
<P>
Co se týče struktury společné zemědělské politiky, několikrát jsem řekl, že společná zemědělská politika se podle mého názoru musí sestávat ze dvou pilířů nejen proto, aby byly dosahované cíle SZP zřetelnější, ale aby bylo zajištěno, že nástroje, které máme k dispozici, budou spravovány lépe. Máme nástroje, které musejí být uplatňovány každoročně a jejichž výsledky je možné každý rok měřit, ale máme také nástroje, které musejí být uplatňovány po několik let jako součásti programů, které k tomu, aby mohly vykázat výsledky, vyžadují několik let. Myslím, že aby bylo možné zajistit lepší řízení zdrojů a prostředků, jež máme v rámci společné zemědělské politiky k dispozici, potřebujeme tyto dva pilíře, které se samozřejmě musejí doplňovat a v jejichž rámci musejí být jasněji vymezené cíle. Dále, a to je nejdůležitější, by bylo dobré vyjasnit, jak by opatření, která zahrnují, měla být provedena.
<P>
Co se týče systému podmíněnosti, myslím, že měl pozitivní dopad na přímé platby. Jasně určil také výchozí bod pro veřejné statky, které jsou správně finančně kompenzovány z veřejných prostředků. Samozřejmě že opatření systému podmíněnosti můžeme zjednodušit. Můžeme zajistit, aby jejich obsah byl srozumitelnější pro farmáře, ale i pro vnitrostátní či regionální orgány, které je provádějí a monitorují. Dále si myslím, že environmentální podmíněnost spolu se základními přímými platbami je též dobrým výchozím bodem proto, aby mohla být později jednoznačně stanovena další opatření pro povzbuzení tvorby veřejných statků.
<P>
Pokud jde o tržní opatření, jak jsem říkal, domnívám se, že je nezbytné, abychom se zaměřili na trhy, ale potřebujeme také ochránit záchranné sítě a analyzovat nová opatření, která by nám pomohla dosáhnout cíle v podobě určité stability tržních cen a příjmů.
<P>
Co se týče struktur malých, středních a velkých zemědělských podniků, souhlasím s tím, že musejí hospodařit efektivněji - a týká se to i malých hospodářství - ale musíme být schopni zajistit, že tato změna se odehraje v jejich charakteristickém prostředí tak, že budou ve větší míře využity jejich specifické možnosti. Abychom byli schopni udržet různorodost v zemědělství, můžeme tedy tyto podniky restrukturalizovat, což je úzce spojeno s posunem k trhům, ale nikoli s přechodem k jednotnému modelu zemědělství.
<P>
V návaznosti na tyto poznámky budu nyní pozorně poslouchat vaše komentáře a připomínky a mohu vás, pane Lyone, ujistit o tom, že velmi pečlivě prověřím obsah zprávy, kterou odhlasuje Parlament, a rozhodně se na ni budu při přípravě legislativních iniciativ Komise v příštích měsících odvolávat.
<SPEAKER ID="010" NAME="Giovanni La Via" LANGUAGE="IT">
Pane předsedající, pane komisaři, dámy a pánové, myslím, že zpráva poslance Lyona se zasloužila o jasné vymezení souboru cílů společné zemědělské politiky, který je mnohem obsáhlejší než v minulosti a je také v souladu se strategií Evropa 2020.
<P>
Jak jasně vyplývá ze zprávy, tato zemědělská politika musí zůstat evropská, pokud jde o její dosah, a musíme tedy skutečně přibrzdit všechny ty, kteří plánovali její znovuznárodnění a kteří ji chtěli podporovat na úrovni členských států. Jasně vyvstává skutečnost, že potřebujeme, aby zdroje odpovídaly velmi širokým stanoveným cílům, a to nejen za účelem dosažení veřejných cílů a cíle týkajícího se možnosti získat veřejné statky bez přítomnosti trhu. Ze zprávy také jasně vyplývá, že zdroje vyhrazené pro novou společnou zemědělskou politiku musí odpovídat těm, které tato politika doposud využívala.
<SPEAKER ID="011" NAME="Michel Dantin">
jménem skupiny PPE. - (FR) Vážený pane předsedající, nejprve bych rád poděkoval panu Lyonovi a jeho týmu stínových zpravodajů, kteří s ním, jak se domnívám, efektivně spolupracovali na této zprávě.
<P>
Co se týče naší skupiny, myslíme si, že tato zpráva dodává evropskému zemědělství ctižádost. Byla sepsána v návaznosti na surovinovou krizi v roce 2007 a 2008 a na krizi v zemědělství v roce 2009, které nás naučily, že liberalismus není pro zemědělství řešením.
<P>
Naše zemědělství má v první řadě poskytovat - zaručit - zajišťování dodávek potravin pro 450 milionu Evropanů, ale my musíme získat místo také na solventních trzích. Je jasné, že podmínky, které převažovaly od poloviny 20. století, se změnily, že technologie se rozvinuly a že je třeba, aby se stále rozvíjely a měnily, a že nástroje zemědělské politiky je nutné změnit také. Zemědělství je nutné v tomto vývoji podporovat.
<P>
Zatímco první pilíř financovaný výhradně z rozpočtu EU musí podporovat určitou míru společenských požadavků na zemědělství, druhý, společně financovaný pilíř, musí i nadále podporovat modernizaci zemědělství a zemědělsko-potravinářského odvětví, aby bylo možné zohlednit nové souvislosti. Tato politika bude muset být rovněž spravedlivější - ano, řekl jsem spravedlivější - vůči jednotlivým zemím a samotným zemědělcům. Našim přáním nepochybně je, abychom dokázali vrátit naději 14 milionům zemědělců a jejich rodinám, zvláště abychom zajistili, že bude nahrazeno 4,5 milionu zemědělců, kterým je dnes více než 60 let a kteří se chystají zanechat svého povolání. Otázka generační výměny bude jedním z našich hlavních zájmů.
<SPEAKER ID="012" NAME="Wojciech Michał Olejniczak" LANGUAGE="PL">
Vážený pane předsedající, rozpravy, které jsme vedli v posledních měsících v Evropském parlamentu, svědčí jednoznačně o tom, že je třeba provést změny ve společné zemědělské politice. Nikdo z nás nepochybuje o tom, že SZP by měla pomáhat zajišťovat dodávky potravin po příštích několik desetiletí, poskytovat dobré a zdravé potraviny a současně zachovávat biologickou rozmanitost a chránit životní prostředí.
<P>
V budoucnosti by SZP měla ve větší míře reagovat na sociální potřeby, jako je například vytváření pracovních příležitostí a otázka postavení žen a mladých lidí v zemědělství. Rád bych zdůraznil obzvláště to, že je nezbytné zemědělcům zajistit stabilní a přiměřené příjmy za těžkou práci, kterou vykonávají, a za to, že nám dodávají zboží vysoké kvality.
<P>
Zpráva, kterou dnes přijmeme, zahrnuje návrhy předložené poslanci zastupujícími politické skupiny a jednotlivé členské státy. Musíme učinit závažná rozhodnutí, která umožní zvolit takový směr, aby finanční prostředky vynaložené na SZP přinesly v budoucnu prospěch jak zemědělským výrobcům, tak spotřebitelům.
<P>
Na závěr bych rád srdečně poděkoval panu Lyonovi za to, že napomohl k tomu, že se nám společně tak dobře pracovalo.
<SPEAKER ID="013" NAME="Marit Paulsen">
jménem skupiny ALDE. - (SV) Vážený pane předsedající, pane komisaři, dámy a pánové, pan Lyon učinil několik možná malých, přesto však mimořádně důležitých kroků ke změně zemědělské politiky. Potřebujeme společnou evropskou zemědělskou politiku. Zapomeňme na jakékoli myšlenky na znovuznárodňování. Musíme si také uvědomit, že žijeme v nové době plné nesnadných otázek a že je naší povinností je vyřešit. To samozřejmě obnáší obstarání potravin pro devět miliard lidí. Současně také čelíme obrovským výzvám, co se týče změny klimatu a zajištění fungování přírodních cyklů.
<P>
Nepohlížejme na zemědělství jako na environmentální zlo a ekologický problém. Zemědělství a lesnictví skýtají základní řešení našich obrovských problémů.
<SPEAKER ID="014" NAME="Martin Häusling">
jménem skupiny Verts/ALE. - (DE) Vážený pane předsedající, pane komisaři, pane Lyone, nejprve bych vám rád poděkoval za zprávu. Jako zpravodajům se nám dobře spolupracovalo a věřím, že jsme dosáhli vynikajícího kompromisu, který můžeme plně podpořit. Je důležité, aby Parlament vyslal významný signál o našem úmyslu pokračovat v provádění společné zemědělské politiky.
<P>
Je samozřejmě dáno povahou věcí, že v rámci kompromisu nemůžeme získat vše, co chceme. Co si však myslím, že je pro nás důležité a co bych rád zdůraznil, je naděje, že se nám otevře perspektiva SZP šetrnější k životnímu prostředí - myslím šetrnější nejen ve smyslu udržitelné energetické politiky, ale také ve smyslu udržitelné zemědělské politiky - a že na hospodářskou soutěž začneme pohlížet nejen jako na konkurenci ve vztahu k celosvětovému trhu, ale že budeme věnovat více pozornosti i stavu evropského zemědělství a budeme se soustředit na podmínky hospodářské soutěže v rámci evropského zemědělství a že v budoucí zemědělské politice budeme nejen dodržovat pravidla WTO, ale konečně vyvineme vlastní silnou společnou zemědělskou politiku.
<P>
Je důležité, abychom v budoucnu stanovili přímé platby z prvního pilíře tak, aby byly v souladu s udržitelnou zemědělskou politikou, a abychom měli pevný druhý pilíř pro rozvoj venkovských oblastí se zaměřením na pracovní příležitosti.
<P>
To, co nepodpoříme - a vyjasnili jsme to rovněž na úrovni výboru - je zemědělská politika orientovaná na světový trh a založená na vývozních dotacích. Tuto strategii nadále odmítáme a na rozdíl od mnohých jiných jsme kritičtější v otázce hodnocení historie současné zemědělské politiky. Jinými slovy, chceme takovou zemědělskou politiku, která upustí od industrializace a větší koncentrace a od politiky trhu založené čistě na konkurenceschopnosti. Namísto toho se chceme zaměřit na skutečnost, že zemědělská politika je opravdu politikou pro budoucnost, jejímž cílem je vytvořit politiku pro venkovské oblasti, která bude podporovat potravinovou bezpečnost a ochranu půdy, vody a biologické rozmanitosti. Rovněž se domníváme, že bychom měli zemědělskou politiku rozvíjet, abychom mohli bojovat se změnou klimatu, a v neposlední řadě také jako důležitý mechanismus pro zajištění pracovních míst.
<SPEAKER ID="015" NAME="James Nicholson">
jménem skupiny ECR. - Pane předsedající, tato zpráva Parlamentu umožňuje, aby nastínil naše stanoviska předtím, než Komise do konce tohoto roku předloží své návrhy ohledně příští SZP. Ačkoli budu se svou skupinou hlasovat pro tuto zprávu, rád bych objasnil, že s některými jejími částmi nesouhlasíme. Zachování struktury druhého pilíře je bezpochyby zásadní a osvědčí se jako základ dlouhodobého úspěchu SZP.
<P>
Nicméně pokud jde o vyváženost, věřím, že bude dobrým výchozím bodem pro obsáhlou rozpravu o problematice a ukáže, že výbor dokáže spolupracovat. Jako Parlament máme hlavní zodpovědnost zajistit, že jakákoli budoucí reforma zaručí, že zemědělství jako průmyslové odvětví bude konkurenceschopné a že v budoucnu přežije. SZP prošla obrovskými změnami a my musíme zajistit, aby ve 21. století sloužila svému účelu. Musíme mít na paměti, že SZP není jen pro zemědělce. Poskytuje nám bezpečné a jisté dodávky potravin a širokou škálu veřejných statků a ekologické přínosy. Domnívám se, že abychom těchto cílů dosáhli, rozpočet musí být přinejmenším zachován a chci poděkovat zpravodaji za velmi dobrou zprávu a za jeho spolupráci.
<SPEAKER ID="016" NAME="João Ferreira" LANGUAGE="PT">
Vážený pane předsedající, přijměte prosím moje blahopřání.
<P>
Předchozí reformy SZP vedly k liberalizaci zemědělských trhů. Daly vzniknout hlubokým nespravedlnostem při rozdělování podpor jak mezi země, výrobky, tak i producenty. Zničily regulační nástroje pro výrobu, jako jsou například kvóty a výrobní práva, společně s intervenčními mechanismy a mechanismy pro regulaci trhu. Podřídily zemědělství pravidlům WTO a zemědělství se stalo vyjednávacím prostředkem při prosazování jiných zájmů.
<P>
Výsledek je zřejmý již na pohled: miliony malých a středních zemědělských podniků opouští své odvětví výroby, panuje nejistota v oblasti příjmů, zvyšuje se volatilita cen a prohlubuje se závislost na potravinách v celé řadě zemí a regionů.
<P>
To vše si žádá zásadní změnu v oblasti SZP, která zajistí jak zaručení dodávek, tak i bezpečnosti potravin, zaměří se na rozvoj soběstačné produkce zemí a regionů a současně bude podporovat udržitelný rozvoj životního prostředí a rozvoj venkova; podpoří diversifikovanější výrobu a zabrání jejímu snižování a zároveň bude uznávat specifický charakter různých odvětví a regionů; překoná prostřednictvím modelované a vázané pomoci současnou nevyváženost mezi výrobky, producenty a zeměmi a konečně navrhne intervenční mechanismy s cílem zajistit spravedlivé tržní ceny a příjmy zemědělcům na takové úrovni, aby byla zajištěna kontinuita výroby a pravidelné dodávky potravin.
<SPEAKER ID="017" NAME="Lorenzo Fontana" LANGUAGE="IT">
Vážený pane předsedající, dámy a pánové, nejprve bych rád poblahopřál panu Lyonovi k jeho práci a také předsedovi a sekretariátu Výboru pro zemědělství a rozvoj venkova. Jsem vděčný i panu komisaři Cioloşovi za to, že s Výborem pro zemědělství a rozvoj venkova navázal tak dobrý pracovní vztah, a to je velmi důležité. Doufám, že i v budoucnu během nadcházejících fází legislativního procesu bude Komise nadále věnovat zvláštní pozornost výrobcům a spotřebitelům, kteří byly bezpochyby tvrdě znevýhodňováni stávající strukturou trhu a současnou krizí.
<P>
V mém regionu, Benátsku, se nachází 150 000 zemědělských hospodářství, která díky svému vynaloženému úsilí poskytují nejen kvalitní výrobky, ale také zajišťují ochranu venkovského prostředí, což je dle našeho mínění přínosem, který by neměl být pouze chráněn, nýbrž i podporován.
<P>
Aby však naši zemědělci byli schopni dále provozovat svou činnost, žádají nás o větší ochranu proti volatilitě cen a o zachování přidělování přímých podpor. Je rovněž nezbytné, abychom zachovali druhý pilíř společné zemědělské politiky. Politika rozvoje venkova musí být chráněna především, neboť umožňuje rozvoj různých typů místních zemědělských hospodářství zastoupených v Evropě, od kterých se vyžaduje, aby splňovaly mnohem vyšší normy kvality.
<P>
Pokud jde o volný trh, který často diskredituje zemědělce, žádají nás naléhavě o snížení byrokratického břemene, které bylo na ně uvaleno s cílem snížit jejich stav v rámci prioritních činností, neboť se to očividně podílí na jejich menší konkurenceschopnosti.
<SPEAKER ID="018" NAME="Diane Dodds" AFFILIATION="NI">
Pane předsedající, chtěla bych poděkovat zpravodaji za jeho zprávu. Bylo vskutku dobré mít zpravodaje, který naslouchá, a jeho návštěvy členských států, které se odrazily i ve výsledcích této zprávy, o tom svědčí.
<P>
Budoucí zemědělství a SZP musí zemědělcům zajistit jisté a dostatečné příjmy. Z prvního pilíře musí zemědělcům i nadále plynout přímé platby, což jim zajistí minimální úroveň jistoty příjmů. Abychom toho mohli dosáhnout, budeme pro reformu SZP potřebovat rozpočet, který odpovídá alespoň stávající výši, nebo, a to je důležitější, navýšený rozpočet, aby v něm mohlo být zohledněno rozšíření Unie.
<P>
Nestabilita trhů negativně ovlivnila průmysl v celé Evropě a my potřebujeme záchranné sítě, abychom udrželi stabilitu a zajistili ziskovost. Při rozdělování prostředků SZP musí být zohledněny výrobní náklady v členských státech.
<P>
Komise musí podrobněji definovat to, co je spravedlivé. Platba na plochu by znamenala, že zemědělci v Severním Irsku obdrží ze systému jednotných plateb méně prostředků na jednotlivé zemědělské podniky, což by poškodilo průmyslové odvětví, ve kterém se mnoho zemědělců ocitá na hranici únosnosti. V Severním Irsku žije mnoho zemědělců, kteří hospodaří na půdě o malé rozloze, ale hospodaří intenzivně, a podobná platba by neodrážela jak jejich práci, tak ani finanční břemeno, které na nich leží. SZP po roce 2013 tedy musí zajistit, že místní odchylky budou zohledněny.
<SPEAKER ID="019" NAME="Albert Deß" AFFILIATION="PPE">
(DE) Vážený pane předsedající, vážený pane Cioloşi, dámy a pánové, dnes vedeme důležitou rozpravu o zprávě pana George Lyona a chtěl bych vyjádřit mé velké díky panu Lyonovi za jeho ochotu ke kompromisu, kterou projevil při zpracování této zprávy. Napříč všemi stranami se nám podařilo naleznout dobrý kompromis, a já doufám, že tento kompromis získá při dnešním poledním hlasování podporu většiny.
<P>
Společná zemědělská politika v Evropě byla a je jedním z nejdůležitějších pilířů evropského sjednocovacího procesu. Tato zpráva se zabývá důsledky společné zemědělské politiky po roce 2013. Evropský zemědělský sektor produkuje potraviny vysoké kvality, zajišťuje vitalitu venkovských oblastí a poskytuje mnohé pracovních příležitostí, udržuje a pečuje o naši kulturní krajinu a tím i o biologickou rozmanitost, dále může prostřednictvím výroby obnovitelných surovin a energie přispět k úspoře fosilních paliv. Aby dokázalo evropské zemědělství splnit tyto úkoly i v budoucnosti, musíme pro období po roce 2013 najít takový koncept, který mu umožní toto velké množství úkolů splnit.
<P>
Vítám skutečnost, že se komisař Cioloş jasně vyjádřil v tom smyslu, že si přeje zachovat dvoupilířový systém, který má podporu i mé skupiny. První pilíř vyvažuje omezení, na základě kterých evropské zemědělství funguje ve vztahu k jiným zemědělským regionům na světě, zatímco druhý pilíř zahrnuje vytváření seznamu opatření, která mají 27 členským státům umožnit získat další dotace pro zemědělství, aby mohlo i nadále plnit své funkce. Velká většina skupiny Evropské lidové strany (Křesťanských demokratů) bude hlasovat pro.
<SPEAKER ID="020" NAME="Luis Manuel Capoulas Santos" AFFILIATION="S&amp;D">
(PT) Vážený pane předsedající, pane komisaři, dámy a pánové, socialisty a demokraty velmi potěšila skutečnost, že se ve zprávě pana Lyona odrazily jejich hlavní návrhy: bylo zváženo 80 - 90 % našich pozměňovacích návrhů a my jsme byly schopni schválit 49 z 50 závazků, o kterých hlasoval Výbor pro zemědělství a rozvoj venkova.
<P>
Vítáme obzvláště skutečnost, že zpráva pana Lyona vyjadřuje jasnou vůli zachovat povahu SZP, která odpovídá povaze Společenství, a obsahuje žádost, aby na ni byly i nadále v rozpočtu vyhrazeny přiměřené prostředky. Její součástí je odsouzení historického systému plateb zemědělcům a jejich nahrazení novými kritérii s ohledem na životní prostředí, dále obsahuje, jak zdůraznilo několik mých kolegů, úmysl pokročit směrem ke spravedlivějšímu rozdělování podpor mezi zemědělce a členské státy a uznává, že pro regulaci trhu, řízení rizik a řešení krizí musí být k dispozici odpovídající politické nástroje. Ve zprávě je obsažen také nový systém podpor založený na kompenzaci za poskytování služeb a veřejných statků, které jsou prospěšné celé společnosti a ze kterých nevyplývá na trhu žádná odměna.
<P>
Komise má tedy mnoho inspiračních zdrojů, které může vzít v potaz při přípravě svého sdělení, které má být předloženo v listopadu, a já vítám skutečnost, že pan komisař již projevil ochotu přijmout naše doporučení.
<P>
Doufám, že za šest měsíců budu se stejným uspokojením moci poblahopřát panu komisaři Cioloşovi, s takovým, jaké cítím nyní, když blahopřeji svému kolegovi, panu Lyonovi, za jeho vynikající práci, jež povznáší a posiluje úlohu Parlamentu právě v této chvíli, kdy na základě Lisabonské smlouvy přijímáme spolurozhodovací pravomoci.
<SPEAKER ID="021" NAME="Britta Reimers" AFFILIATION="ALDE">
(DE) Vážený pane předsedající, pane komisaři, dámy a pánové, chtěla bych poděkovat našemu zpravodaji za jeho konstruktivní spolupráci a za důležité aspekty, které zdůraznil ve své zprávě o budoucnosti SZP po roce 2013. Tato zpráva volá po dalším vývoji - avšak žádném novém vývoji -stávající společné zemědělské politiky. A to je správné.
<P>
Prvořadým úkolem zemědělství je a bude výroba potravin pro naše občany. Vzhledem k neustále se zvyšující potřebě veřejných statků, k růstu populace a zároveň vzhledem k úbytku přírodních zdrojů je stále více složitější tohoto úkolu dosáhnout. Od zemědělců se požaduje, aby vyráběli stále více za čím dál tím méně finančních prostředků. A toho není možné dosáhnout, aniž by byla zvýšena účinnost. Za zajištění potřebných rámcových podmínek v tomto směru mají odpovědnost Evropský parlament, Komise a Rada. Chceme-li i nadále v Evropě udržet zdravé a rozmanité zemědělství, budeme muset zohlednit také potřeby zemědělců, a sice omezit jejich byrokratické povinnosti jen na ty nutné a poskytnout jim co největší podnikatelskou svobodu, aby mohli dosáhnout sami přiměřených příjmů.
<SPEAKER ID="022" NAME="Alyn Smith" AFFILIATION="Verts/ALE">
Vážený pane předsedající, ani já nebudu výjimkou a poděkuji svému skotskému kolegovi, panu Georgiovi Lyonovi, za velmi kvalitní zprávu. Je v ní mnoho věcí, se kterými můžeme být spokojeni, a já jsem stejného názoru jako mí kolegové, jejichž komentáře zazněly dnes ráno. Obzvláště se mi líbí, že zpráva velmi jasně poukazuje na to, že výroba potravin je hlavním cílem společné zemědělské politiky. Vše ostatní je velmi hodnotné, velmi žádoucí, ale druhořadé.
<P>
Musíme mít jasno v tom, že zajišťování dodávek potravin je nedílnou součástí evropské národní bezpečnosti a přináší v rámci SZP největší prospěch veřejnosti, který si proto zaslouží být podpořen. Navazuji zvláště na poznámky pana La Via k otázce rozpočtu, ke které se dnes ráno vyjádřil překvapivě malý počet kolegů. Možná, že výrazné zaměřování se na rozpočet je poněkud skotským stereotypem, ale dokud na tuto politiku nebudou vyčleněny dostatečné finanční prostředky, je to vše bezvýznamné. Byl bych vděčný za pár slov pana komisaře o tom, jakým způsobem chce obhájit, aby rozpočet i nadále fungoval stejným způsobem, zejména proto, že řada členských států, včetně Británie, chce ukončit přímé platby zemědělcům.
<P>
Můžete si však být jisti podporou tohoto Parlamentu, pokud jde o zachování fungující SZP a fungujícího rozpočtu, a to tvoří dobrý základ pro právě probíhající diskusi.
<SPEAKER ID="023" NAME="Janusz Wojciechowski" AFFILIATION="ECR">
(PL) Vážený pane předsedající, i já bych chtěl vyjádřit svoji úctu panu Lyonovi, který navrhl zprávu obsahující vizi nejdůležitějších výzev, kterým čelí evropské zemědělství.
<P>
Dámy a pánové, máme problém, který se týká odstranění nerovností v systému přidělování dotací v různých členských státech, a to je velmi vážný problém. Podíváme-li se na současnou distribuci dotací - pokud bychom měli tento systém zachovat - zjistíme obrovské rozdíly. Existují země, kde výše dotace bude po roce 2013 činit přes 500 EUR na hektar, a země - zejména nové členské státy - kterým bude přidělena dotace dokonce nižší než 100 EUR. K tomuto problému se musíme postavit čelem a vyřešit ho. Tak velké rozdíly nemůžeme tolerovat dlouhodobě. Vyřešit tento problém bude obtížné.
<P>
Chtěl bych poděkovat panu Smithovi, který upozornil na problém s rozpočtem. Tento problém nevyřešíme, aniž bychom měli k dispozici větší rozpočet, neboť je obtížné vzít těm, kteří dostávají více. Spíše bychom měli přidat těm, kteří dostávají méně. Když budu citovat heslo Velké francouzské revoluce: "Svoboda, rovnost, bratrství" - tak my nemáme problém se svobodou, ale s rovností a bratrstvím, které potřebujeme ve větší míře, a já vyzývám kolegy poslance ze starých členských států, aby tento problém pomohli vyřešit v duchu rovnosti a bratrství.
<SPEAKER ID="024" NAME="Bairbre de Brún" AFFILIATION="GUE/NGL">
(GA) Vážený pane předsedající, i já vítám tuto důležitou zprávu, přestože jsem lehce zklamaná, neboť nepodává vizi pro společnou zemědělskou politiku (SZP), která by zastavila vylidňování venkova a zajistila, že aktivní zemědělci budou moci poskytovat zboží a služby, které požaduje společnost.
<P>
Potřebujeme SZP, která zajistí potraviny vysoké kvality vyráběné podle vysokých standardů, péči o půdu a její zachování a ochranu vody, půdy a biologické rozmanitosti; společnou politiku, která zajistí pracovní příležitosti ve venkovských oblastech a posílí venkovské hospodářství, a takovou politiku, která podpoří boj proti změně klimatu.
<P>
Je nezbytné, abychom provedli změny v SZP a pomohli tak těm, kteří to naléhavě potřebují. Největší podíl dotací získávají velcí vlastníci a producenti. Řádný rozpočet pro SZP je také důležitý, a já panu Lyonovi děkuji.
<SPEAKER ID="025" NAME="Giancarlo Scottà" AFFILIATION="EFD">
(IT) Vážený pane předsedající, pane komisaři, pane Lyone, dámy a pánové, za těchto okolností potřebují zemědělské podniky silnou podporu, aby mohly provádět inovace a prosperovat.
<P>
Úloha zemědělců se musí radikálně změnit: prostřednictvím systemizace zemědělské výroby se ze zemědělců stávají zemědělští podnikatelé a podporují tak hospodářský rozvoj. Domnívám se, že je to zásadně důležité pro obnovu nesčetného množství opuštěných pozemků za účelem jejich využití při vytváření malých, uzavřených zemědělských odvětví - jinými slovy, systémů, které spojují pěstitelství přímo s odbytem. Tyto systémy mohou fungovat a rozšířit se po celé Evropské unii.
<P>
Domnívám se, že v rámci nové společné zemědělské politiky (SZP) by Komise měla podporovat vytváření zemědělských družstev, aby tak snížila výrobní náklady a umožnila zemědělcům být konkurenceschopnějšími. Komise se musí zavázat k tomu, že stanoví dostatečný rozpočet na to, abychom těchto cílů dosáhli. Financování nové SZP musí být vázáno na výsledky, aby se předešlo finančnímu plýtvání a různým druhům spekulací.
<P>
Kromě toho se spousta mladých lidí navrací v době této krize opět k zemědělství. Potýkají se však s různými překážkami: půda je příliš drahá a provádění politik rozvoje venkova je obtížné; skutečnost, že čekací doby na přidělení pozemků jsou dlouhé a že jsou poskytovány spíše na základě příjmů, než koncepcí mladých podnikatelů, brání této skupině využít svého potenciálu. Domnívám se, že Komise musí zaujmout podpůrný a pružný přístup, aby mladým zemědělcům pomohla. Musí být zahájena také informační politika, a to nejprve ve školách a na univerzitách za účelem podpory ...
<P>
(Předsedající řečníka přerušil)
<SPEAKER ID="026" NAME="Rareş-Lucian Niculescu" AFFILIATION="PPE">
(RO) Sdílím pocity svých kolegů, kteří vyzdvihli kvalitu této zprávy a poukázali na širokou shodu, které bylo dosaženo ve Výboru pro zemědělství a rozvoj venkova.
<P>
Na jedné straně se jedná o ambiciózní zprávu, neboť se pokouší nalézt řešení současných hlavních problémů. Na straně druhé jde o vyváženou zprávu, která se snaží reagovat na oprávněné obavy nových členských států týkající se spravedlivého využívání výhod, které poskytuje společná zemědělská politika.
<P>
Rád bych zdůraznil zvláště ty body, které se týkají struktury společné zemědělské politiky. SZP se musí i v budoucnu zakládat na svých dvou pilířích. Jejich zrušení by mělo za následek ohrožení SZP nebo její přeměnu na politiku postrádající jakoukoli možnost zásahu do modernizaci zemědělství či do zvýšení jeho konkurenceschopnosti. Zrušení pilíře rozvoje venkova by bylo chybou a zpomalilo by modernizaci zemědělství v celé Evropě, ale nejvíce ze všeho by se dotklo nových členských států.
<P>
Dalším klíčovým bodem je zachování rozpočetu SZP přinejmenším ve stejné výši jako nyní. Evropští zemědělci jsou nuceni dodržovat nejvyšší standardy kvality, což se odráží na kvalitě potravin, jež evropští občané konzumují, a na naší globální konkurenceschopnosti. Zemědělci však potřebují podporu, aby mohli těmto standardům vyhovět. Dobře strukturovaná, náležitě financovaná společná zemědělská politika pro Evropany znamená bezpečné a kvalitní potraviny.
<P>
Věřím, že hlasování o této zprávě umožní, aby Parlament vyslal Radě a Komisi jasný a jednoznačný signál o tom, že my, v hledem k našemu postavení, zastupujeme občany Evropy.
<SPEAKER ID="027" NAME="Paolo De Castro" AFFILIATION="S&amp;D">
(IT) Vážený pane předsedající, dámy a pánové, v průběhu několika příštích let bude muset evropský zemědělský systém čelit mnoha problémům: rostoucí poptávka po potravinách bude muset být uspokojována prostřednictvím udržitelného využívání přírodních zdrojů, avšak se stále větším na životní prostředí.
<P>
Tato vyhlídka, která upevňuje vztah mezi zemědělským sektorem a produkcí veřejných statků, dává zemědělství novou strategickou důležitost: vytvoření budoucí společné zemědělské politiky (SZP) je dnešním řešením těchto důležitých úkolů, před kterými naše společnost stojí, a politika sehraje rozhodující roli v tom, jak zareaguje na tuto již skutečnou potravinovou krizi. Proto je třeba vyrábět více, ale současně méně znečišťovat životní prostředí. Je to nesnadný cíl, který bude Evropská unie muset v několika příštích letech splnit.
<P>
Na základě těchto předpokladů odvedl Výbor pro zemědělství a rozvoj venkova, kterému mám tu čest předsedat, kus usilovné a praktické práce - na kterou pan Lyon ve spolupráci se všemi skupinami vynikajícím způsobem dohlížel - a která byla dnes ve formě zprávy předložena Parlamentu. Je to zpráva, o níž jsme přesvědčeni, že pomůže položit základy budoucí SZP a poskytne Evropské komisi jasné ukazatele, aby mohla na konci roku připravit sdělení o budoucnosti SZP po roce 2013.
<SPEAKER ID="028" NAME="Liam Aylward" AFFILIATION="ALDE">
Vážený pane předsedající, i já bych rád poděkoval svému kolegovi Georgiovi Lyonovi za jeho vynikající práci na této zprávě. Před SZP stojí mnoho úkolů a v rozšířené Evropě je nezbytné, aby EU zachovala silnou a řádně financovanou zemědělskou politiku, která dostojí svému závazku vůči zemědělcům, venkovským oblastem i společnosti a zabezpečí dodávky potravin. Je rovněž důležité, aby nedošlo ke znovuznárodnění SZP prostřednictvím spolufinancování. Společná zemědělská politika musí zůstat společnou evropskou politikou.
<P>
Za posledních 50 let zvýšila SZP svoji výkonnost, přispěla k zajištění odpovídající životní úrovně zemědělců, zajistila plynulé zásobování a poskytla spotřebitelům kvalitní potraviny za přiměřené ceny. Evropští občané mají ze zemědělství značný prospěch z hlediska dodávek potravin, ochrany životního prostředí, boje proti změně klimatu, udržitelných venkovských oblastí a podpory farmářských rodin.
<P>
Aby SZP mohla i nadále plnit své závazky vůči evropským občanům a uspokojovat jejich požadavky, musí být pevně podporována, a to samozřejmě znamená silný rozpočet. Za druhé, pro budoucí SZP by měly být nejdůležitější zásadami transparentnost a proporcionalita. Evropská zemědělská politika by měla poskytovat podporu zemědělcům s tím cílem, aby vyráběli vysoce kvalitní potraviny, a neměla by představovat překážku či nepřiměřenou administrativní zátěž
<P>
A konečně, evropští zemědělci produkují potraviny nejvyšší kvality a dodržují nejvyšší standardy. U všech potravin dovezených do EU musí být garantováno, že odpovídají stejné kvalitě a standardu jako výrobky EU. Musíme také zajistit rovné podmínky, spravedlivou hospodářskou soutěž a následnou životaschopnost evropského zemědělství.
<SPEAKER ID="029" NAME="Hynek Fajmon" AFFILIATION="ECR">
- (CS) Největší nespravedlnost současné společné zemědělské politiky spočívá v tom, že dotace jsou rozdělovány nerovným a neférovým způsobem mezi staré a nové členské státy. Letos dostávají zemědělci v nových členských státech, které vstoupily v roce 2004, pouze 70 % toho, co zemědělci ve staré Evropské unii, v tzv. patnáctce. Bulhaři a Rumuni dokonce pouze 40 %. Přitom všichni fungují na společném trhu Evropské unie. Jsem přesvědčen o tom, že tuto nespravedlnost je nutné co nejdříve odstranit. Všichni zemědělci v celé Unii musí mít rovné postavení a stejné dotační podmínky. Proto podporuji pozměňovací návrh č. 6, který žádá, aby tohoto cíle bylo co nejdříve dosaženo, a doufám, že jej kolegové podpoří.
<SPEAKER ID="030" NAME="Kyriacos Triantaphyllides" AFFILIATION="GUE/NGL">
(EL) Vážený pane předsedající, společná zemědělská politika byla navržena proto, aby ochránila nezávislost Evropy, pokud jde o výrobu potravin. V 70. letech bylo na zemědělství určeno téměř 70 % rozpočtových prostředků EU. V návaznosti na sérii reforem týkajících se hospodářské soutěže klesly rozpočtové výdaje na zemědělství pro účetní období 2007-2013 na 35 %.
<P>
Dnešní revidovaná SZP je navrhována na základě stejných podmínek pro konkurenceschopnost jak ji navrhovala předchozí politika. Je urážející, že je hospodářské krize využíváno jako záminky pro krácení dotací zemědělcům. A právě ti jsou dnes obviňováni za současnou krizi.
<P>
Základním cílem nové SZP by měla být podpora celosvětového modelu slučitelného se zdravými potravinami, ochranou životního prostředí a bojem proti emisím oxidu uhličitého. Nesmíme zapomínat na to, že agrochemický model konvenčního zemědělství nese velkou odpovědnost za skleníkový efekt a změnu klimatu a musí být změněn, předně proto, že se obrací proti zemědělcům, lidem a biologické rozmanitosti planety.
<SPEAKER ID="031" NAME="John Stuart Agnew" AFFILIATION="EFD">
Vážený pane předsedající, vyjadřuji zájem pracujícího zemědělce. Plány pro budoucí SZP musí fungovat po praktické stránce a musí být dostupné. V armádě říkají "neprozradíš-li jména, nepřijde trest"; člen skupiny PPE však ve výboru hlasoval proti zprávě. Důvodem může být to, že za dnešního stavu financí je otázka nákladů obávaným tématem, a nadšení v souvislosti s cíli nezemědělské povahy v rámci druhého pilíře, které vyznívá ze zprávy, odvádí peněžní prostředky zemědělců na jiné účely.
<P>
Zpráva je posedlá změnou klimatu, a tato posledlost by mohlo vést k přijetí opatření, které donutí zemědělce obdělávající půdu vypustit zplodiny z traktoru do půdy, zvýšit spotřebu paliva, a tak poškodit podzemní vody v podloží. Moje vlastní zkušenost, kdy jsem byl svědkem pokusů jednoho podnikatele vylévat znečištěnou vodu do půdy, aby vyhověl předpisům EU, mi říká, jaké problémy na nás čekají. Od zemědělců, kteří chovají přežvýkavý dobytek, může být vyžadováno, aby omezili emise metanu tak, že seno a siláž nahradí dražšími porcemi krmiva na obilovinovém základě. Pokud tu má být SZP, ať zemědělcům pomáhá a neomezuje je.
<SPEAKER ID="032" NAME="Esther Herranz García" AFFILIATION="PPE">
(ES) Vážený pane předsedající, pane komisaři, dámy a pánové, za posledních několik měsíců zahájíme řádnou rozpravu o nové společné zemědělské politice (SZP). Je důležité, abychom dospěli k uspokojivé dohodě a doufám tedy, že se belgickému předsednictví podaří dosáhnout toho, v čem neuspělo španělské předsednictví. Věřím, že belgické předsednictví bude umět nasměrovat diskuse takovým způsobem, aby členské státy uvážili, zda chtějí v budoucnosti zachovat skutečně silnou SZP s dostatečnými rozpočtovými prostředky na to, aby mohly být uspokojeny potřeby 27 členských států, jak nových, tak těch starých. Doufám také, že tomu nebude jako v roce 2005, kdy nedostatek finančních prostředků zapříčinil, že úprava musela být provedena bez jakékoli předchozí přípravy.
<P>
V připravované reformě SZP si zahráváme se životaschopností odvětví, které nejenže poskytuje nehmotné statky a služby, jako je například péče o životní prostředí, ale musí zaručit i dodávky potravin evropským občanům. V minulosti jsme byli svědky znepokojivých situací nedostatku potravin, což je důvodem, proč by měl Evropský parlament učinit ze zabezpečení dodávek založených na produkci EU hlavní cíl příští reformy, aniž by ponechával stranou další požadavky, jako je boj proti změně klimatu.
<SPEAKER ID="033" NAME="Stéphane Le Foll" AFFILIATION="S&amp;D">
(FR) Vážený pane předsedající, chápu, že jste strávil krátkou a šťastnou noc. Děkuji panu komisaři za to, že naslouchal této rozpravě a chtěl bych poblahopřát panu Lyonovi k práci, kterou vykonal v souvislosti se zprávou, kterou dnes ráno předkládá.
<P>
Co je zde cílem? Pomoci lidem, aby si uvědomili, že v dnešním světě jsou zemědělství, potraviny a životní prostředí výzvami pro celou Evropu. To je cílem. Co tím míníme? Aby bylo odmítnuto znovuznárodnění SZP a zvýšena míra spolufinancování, to je první věc. Zachování takového rozpočtu na zemědělství, pomocí kterého bude možno se vypořádat s těmito výzvami a s důležitou otázkou zajištění dodávek potravin, to je věc druhá. Zajistit schopnost zemědělství poskytovat takové veřejné statky, které žádá společnost, je bodem třetím. . Čtvrtým bodem, o němž se domnívám, že je zásadní, je regulace a předcházení nestabilitě trhu. K tomuto tématu se musíme vrátit a je stále potřeba, abychom zašli trošku dále.
<P>
Můj poslední bod se týká prvního a druhého pilíře. Varuji všechny, kteří tuto strukturu hájí - a možná mají pravdu - že, v rámci diskusí o rozpočtu existuje konec konců riziko, že dojde k podstatné redukci prvního pilíře a vše bude převedeno do druhého pilíře postaveném na spolufinancování, což by bylo v rozporu s cílem, který jsme stanovili a který se týká zamezení znovuznárodnění společné zemědělské politiky. Říkám to dnes ráno, neboť je to součástí rozpravy, kterou vedeme.
<P>
Pane komisaři, rád bych svůj příspěvek ukončil jednoduchou myšlenkou. SZP byla vytvořena současně s Evropským hospodářským společenstvím. Nyní jsme v Evropské unii. Opravdu se domnívám, že bychom měli mít hlavní politiku ...
<P>
(Předsedající řečníka přerušil)
<SPEAKER ID="034" NAME="Richard Ashworth" AFFILIATION="ECR">
Vážený pane předsedající, v tomto měnícím se světě je velmi důležité, aby se společná zemědělská politika neustále měnila, aby mohla reagovat na výzvy budoucnosti a ne, aby přetrvávala v minulosti.
<P>
Reformovaná společná zemědělská politika bude mít stěžejní význam při vyrovnávání se s otázkami, jako je zajištění dodávek potravin, nestabilita trhu a změna klimatu, ale chtěl bych se zmínit o třech dalších otázkách, které jsou podle mého mínění neméně důležité.
<P>
Zaprvé musíme rozpoznat, že nejlepším způsobem, jak dosáhnout cílů společné zemědělské politiky, je vytvořit životaschopné, dynamické zemědělské odvětví, a já si myslím, že bychom tento cíl neměli pouštět ze zřetele.
<P>
Zadruhé, pokud se těchto cílů chystáte dosáhnout, musí být konečná podoba společné zemědělské politiky jednodušší, spravedlivější a transparentnější.
<P>
A konečně, společná zemědělská politika musí za vynaložené peníze přinášet hodnotu. Všechny národy a všechna odvětví procházejí v současné době hospodářsky nepříznivým obdobím, a já nabádám tento výbor k obezřetnosti, aby byl ve svých očekáváních od evropského rozpočtu zcela realistický. Podle mého názoru to znamená, že bychom měli zajistit, aby finanční prostředky byly využívány efektivně. Pan zpravodaj vypracoval znamenitou zprávu. Blahopřeji mu k jeho práci a s radostí ji podporuji.
<SPEAKER ID="035" NAME="John Bufton" AFFILIATION="EFD">
Vážený pane předsedající, budoucí společná zemědělská politika se bude více snažit o propojení s politikou v oblasti změny klimatu. V mém volebním obvodu, Walesu, budou stávající systémy a druhý pilíř nahrazeny plánem Glastir, který se zaměřuje na cíle v oblasti změny klimatu a na problematiku ukládání emisí oxidu uhličitého. Zemědělcům budou vypláceny podpory na hektar na ochranu vodních zdrojů, zalesňování půdy a tak dále. Při reformování SZP po roce 2013 je důležité, aby se z prvního pilíře nestala oběť cílům nového druhého pilíře.
<P>
Systém jednotných plateb pro zemědělské podniky je nepostradatelný pro mnoho zemědělců, již jsou závislí na dotacích, a právě ty by jim mohly být okamžitě odebrány. Pokud budou welští zemědělci nespokojeni s opatřeními plánu Glastir, budou jim nabídnuty šetrné alternativy, nebo budou potrestáni za to, že tento plán nepřijali? Volba bez variant není vůbec žádnou volbou.
<P>
Wales má za sebou dlouhou historii zemědělství a mnoho obyvatel je na zemědělství silně závislých. Současné reformy zemědělské politiky založené výhradně na ideologii o změně klimatu by mohly ohrozit welšskou zemědělskou tradici a hospodářskou budoucnost samotného Walesu.
<SPEAKER ID="036" NAME="Iratxe García Pérez" AFFILIATION="S&amp;D">
(ES) Vážený pane předsedající, usilujeme o to, aby se současná společná zemědělská politika (SZP) přizpůsobila pro celou řadu let, a nyní vstupujeme do nové fáze tohoto procesu nepřetržité reformy.
<P>
Pane komisaři, zpráva pana Lyona uznává, že zemědělství jako strategické odvětví může přispět k prioritám nové strategie Evropa 2020. Po roce 2013 chceme mít silnou SZP, která si zachová svůj obvyklý charakter, aniž by negativně ovlivnila specifickou povahu některých odvětví nebo regionů. Tak jako v současnosti bude nadále zaměřena na trh. Rostoucí nestabilita trhu spojená s požadavky plynoucími z mezinárodních závazků Unie může nepříznivě dopadnout na příjmy zemědělců.
<P>
Potřebujeme vhodnou záchrannou síť. Přímá pomoc musí být plně financovaná z rozpočtu Unie, a aby SZP mohla čelit novým výzvám a cílům, které před ní leží, musí na ni být vyčleněny adekvátní rozpočtové prostředky přinejmenším ve stejné výši jako pro rok 2013, neboť další škrty by mohly ohrozit její účinnost.
<P>
Pane komisaři, naši zemědělci budou muset znovu vyvinout úsilí, aby se přizpůsobili změnám, a proto by jim mělo být vždy poskytnuto náležité přechodné období.
<P>
Chtěla bych poděkovat panu Lyonovi a všem stínovým zpravodajům za jejich práci. Vypracovali zprávu, kterou my v Parlamentu můžeme schválit a která bude pozitivním signálem pro ukončení nejistoty, kterou zažívají evropští zemědělci.
<SPEAKER ID="037" NAME="Předsedající">
Vysktl se problém: o slovo během zasedání požádalo postup "zvednutím ruky" 23 poslanců. Jak víte, jednací řád stanoví udělit slovo pouze pěti. Kromě toho očekávaná délka této rozpravy měla být 57 minut, a my jsme do této chvíle vyčerpali již 59 minut, a to ještě nedostal slovo pan komisař a zpravodaj, aby tuto rozpravu uzavře.
<P>
Jelikož shledávám tuto otázku důležitá - důkazem je i neobyčejně vysoký počet těch, kteří požádali o slovo - umožníme vystoupit dalším deseti poslancům, což je dvojnásobný počet, než který je stanoven.
<SPEAKER ID="038" NAME="Jarosław Kalinowski" AFFILIATION="PPE">
(PL) Vážený pane předsedající, pane Cioloşi, upuštění od historického základu pro stanovování výše podpory a zavedení nového a spravedlivého rozdělování prostředků společné zemědělské politiky mezi zemědělce z celé Evropské unie, aniž by bylo rozlišováno mezi "starými" a "novými" členskými státy, je jednou z nejdůležitějších výzev pro společnou zemědělskou politiku po roce 2013.
<P>
Podporuji dvoupilířový model podpory, v rámci kterého jsou platby, jež jsou určeny pro rozvoj a modernizaci zemědělských podniků, vypláceny zemědělcům a nikoli vlastníkům, kteří přijmou peníze, ale neinvestují je do zemědělství, a tím tak brání nezbytné změně. I když společná zemědělská politika přijme nové výzvy, musí zachovat svoje hodnoty, pokud jde o péči o životní prostředí a zajišťování dodávek potravin. Kromě toho navrhuji, abychom se nedotýkali již vyzkoušených a otestovaných nástrojů pro regulaci trhu. Například mléčných kvót. Pokud je zrušíme, čím je nahradíme? Existují samozřejmě určité představy, ale nemáme žádnou jistotu...
<P>
(Předsedající řečníka přerušil)
<SPEAKER ID="039" NAME="Vasilica Viorica Dăncilă" AFFILIATION="S&amp;D">
(RO) Chtěla bych poblahopřát zpravodaji, stínovým zpravodajům a všem, kteří se zapojili do tohoto projektu, jenž je obzvláště důležitý pro budoucnost SZP.
<P>
V globalizovaném světě musí Evropská unie se svým trhem Společenství přijmout jednotné opatření, aby zajistila dodávky potravin a podporovala obnovitelné zdroje. Musí též bojovat proti změně klimatu a vyvinout v oblasti výzkumu více úsilí při hledání těch nejlepších variant, které by mohla využít.
<P>
SZP musí nabídnout perspektivu a stabilní rámec, který podpoří rozvoj zemědělské výroby prostřednictvím zvýšení produktivity a konkurenceschopnosti, a také zajistit, že trh bude náležitě fungovat, čímž zaručí nezávislost na strategických dodávkách.
<P>
Domnívám se, že je zásadní, abychom zachovali dva pilíře společné zemědělské politiky a jasně stanovili hranice pro první pilíř, který bude dostatečně silný na to, aby zajistil spravedlivou životní úroveň zemědělcům ve všech členských státech...
<P>
(Předsedající řečníka přerušil)
<SPEAKER ID="040" NAME="José Bové" AFFILIATION="Verts/ALE">
(FR) Vážený pane předsedající, nejprve bych samozřejmě rád poděkoval zpravodaji, panu Lyonovi, se kterým jsme všichni spolupracovali na základě vzájemné dohody s cílem posunout se kupředu, a rád bych stručně pár slovy řekl, že důkaz je zjevný.
<P>
Je jím ta skutečnost, že Evropa je dnes čistým dovozcem zemědělských surovin. Musíme mít ambiciózní zemědělskou a potravinářskou politiku, abychom mohli zajistit, že potravinové požadavky našich občanů budou splněny.
<P>
Kromě toho, SZP musíme dnes reformovat ze tří důvodů. Je to SZP, která je nespravedlivá z hospodářského, sociálního i environmentálního hlediska. Z hospodářského hlediska: objem prostředků vyplácených výrobcům je nižší než jejich výrobní náklady a SZP musí umožnit, aby byl tento problém vyřešen. Ze sociálního hlediska: podpory jsou nespravedlivě rozdělovány mezi země, regiony a zemědělce. Osmdesát procent podpor je přiděleno 20 % zemědělců. Z hlediska životního prostředí: potřebujeme SZP, jež respektuje půdu, jež respektuje...
<P>
(Předsedající řečníka přerušil)
<SPEAKER ID="041" NAME="Peter van Dalen" AFFILIATION="ECR">
(NL) Vážený pane předsedající, stručně řečeno, o společné zemědělské politice platí následující: nyní máme více zemí, více priorit a méně peněz. Znamená to tedy, že SZP vyžaduje důkladnou reformu a taková reforma si žádá začít úplně od začátku. Jelikož potraviny jsou nejdůležitějším kolektivním jměním zemědělského odvětví, jejich výroba musí být zabezpečena zejména za účelem zajišťování dodávek potravin v průběhu příštích desetiletí.
<P>
Vedle toho chceme mít v Evropě kvalitní potraviny a přikládáme velký význam dobrým životním podmínkám zvířat a životnímu prostředí. Naši zemědělci ještě pořád nejsou za to, že takto slouží veřejnému zájmu, odměněni ze strany trhu. Jejich globální konkurenti se nemusejí potýkat s takovými požadavky, a pokud ano, požadavky, které musejí splnit, jsou mnohem nižší. Proto musíme zasáhnout tam, kde trh selhává. Skutečnost, že zpráva požaduje podporu přidělovanou na hektar, je pozitivní věcí. Zabrání dalšímu nárůstu zemědělství a vyhlídka na dosažení cílů v oblasti ochrany životního prostředí se tak stane reálnější. Tímto způsobem můžeme naše zemědělce odměnit.
<SPEAKER ID="042" NAME="Jaroslav Paška" AFFILIATION="EFD">
(SK) Všichni víme, že společná zemědělská politika Evropské unie je velmi složitou a citlivou problematikou. Pokračování v uplatňování takzvaného historického sytému plateb, pokud jde o podporu zemědělství - i po rozšíření EU - vneslo do evropské hospodářské politiky značné disproporce. Proto je třeba do systému rozdělování finanční podpory pro zemědělce vnést co nejdříve objektivní a spravedlivá kritéria, která vytvoří správné podmínky pro spravedlivou hospodářskou soutěž mezi zemědělci na jednotném evropském trhu.
<P>
Prostředky musejí být rozdělovány řádným a vyváženým způsobem, aby zemědělci ve všech zemích EU měli právo na stejnou úroveň podpory a mohli mezi sebou spravedlivě soutěžit.
<P>
Proto bychom, podle mého názoru, měli podpořit pozměňovací návrh číslo 6 k předložené zprávě, který pomůže zavést spravedlnost v mechanismu podpory pro evropskou zemědělskou výrobu.
<SPEAKER ID="043" NAME="Angelika Werthmann" AFFILIATION="NI">
(DE) Vážený pane předsedající, dámy a pánové, zemědělská politika potřebuje soudržný rámec. Ten musí posílit EU jako celek a současně zohlednit i regionální rozdíly. Druhý faktor je obzvláště důležitý pro moji zemi, Rakousko, pokud se jedná o zvláštních environmentálních a investičních programech.
<P>
Zemědělská politika stojí před obrovskými výzvami. Odhady naznačují, že světová populace vzroste na 9 miliard lidí, a zároveň budeme čelit důsledkům změny klimatu, jako je nedostatek vody a sucho. Za účelem vyřešení těchto problémů je nezbytné nejen to, aby byla vnitřní spolupráce EU účinnější, ale aby fungovala soudržným způsobem v celosvětovém měřítku.
<SPEAKER ID="044" NAME="Seán Kelly" AFFILIATION="PPE">
Vážený pane předsedající, dnešní diskuse byla v otázkách zemědělství ze všech stran sněmovny velmi povzbudivá. Vítám obzvláště skutečnost, že byla zdůrazněna fakta: že by mladí lidé měli být podporováni k podnikání v zemědělství, což je naprosto zásadní; že by se SZP neměla znovu znárodňovat a že by, jak uvedl pan komisař, měly být zachovány dva pilíře, neboť bez existence prvního pilíře by nebylo třeba pilíře druhého z toho důvodu, že by se obdělávání půdy stalo nevýnosným a nebyly by tedy zaručeny veřejné statky, a, jak uvedla paní Doddová, musíme se podívat na to, co míníme pojmem "spravedlivý", a zohlednit zvláště rozdílné výše nákladů a kupní sílu přímo v Unii.
<P>
Pan Lyon také sám upozornil na historický systém plateb. Myslím si, že je velmi důležité, aby bylo právě teď zemědělcům jasně naznačeno, co se bude pravděpodobně dít, aby tak nebyli ponecháni vzrušeným spekulacím, nevědíce, zda mají nakoupit nebo prodat zásoby založené na historickém modelu. Uvítal bych tedy, kdyby pan komisař dal v této souvislosti jasný signál co nejdříve.
<SPEAKER ID="045" NAME="Marc Tarabella" AFFILIATION="S&amp;D">
(FR) Vážený pane předsedající, pane komisaři, i já bych rád poděkoval a poblahopřál našemu kolegovi poslanci, panu Lyonovi, za jeho vynikající zprávu, která představuje první pozitivní krok směrem k přepracování SZP.
<P>
Cílem nové SZP je mít významnou evropskou zemědělskou, potravinářskou, sociální a environmentální politiku, nikoli Evropu, která se celá vyznačuje nespoutaným volným trhem. Chceme, aby SZP byla legitimnější, pokud jde o veřejné prostředky, ke kterým se zavázali a které přijali daňoví poplatníci, spravedlivější v rozdělování evropských finančních prostředků mezi 27 členských států a mezi zemědělce, a účinnější, pokud jde o řádné využívání veřejných peněz.
<P>
Aby byly zajištěny dodávky potravin spotřebitelům, budou muset být zavedeny nové veřejné mechanismy pro regulaci zemědělské výroby. Líbí se nám silná SZP, která má potřebné rozpočtové prostředky k tomu, aby dosáhla svých cílů. Proto zpráva pana Lyona zcela správně zdůrazňuje, že se před SZP objevily nové úkoly, se kterými se bude potýkat a které souvisejí zvláště se změnou klimatu, správou vodních toků, obnovitelnou energií, biologickou rozmanitostí a půdní erozí.
<P>
Tato zpráva žádá jednodušší a zodpovědnější SZP, která účinněji reaguje na potřeby evropských zemědělců v zájmu soudržnosti a zachování ...
<P>
(Předsedající řečníka přerušil)
<SPEAKER ID="046" NAME="Sergio Paolo Francesco Silvestris" AFFILIATION="PPE">
(IT) Vážený pane předsedající, dámy a pánové, společná zemědělská politika (SZP) je nepostradatelná a ještě po dlouhou dobu tomu tak bude, v neposlední řadě pokud jde o otázky zaměstnanosti. Zaměstnanost v zemědělství v Evropě za posledních méně než 10 let poklesla o 25 % a došlo ke ztrátě téměř 4 milionů pracovních míst. Pokud chceme tuto naléhavou otázku nezaměstnanosti vyřešit, nemůžeme dovolit, aby se SZP odklonila od původního směru a musíme do ní investovat tak, že zaručíme přiměřené zdroje, což povede k trvalému růstu. Nová SZP bude tedy muset zajistit přinejmenším stejnou úroveň financování jako v minulosti.
<P>
To, co však od vás dnes, pane komisaři, požadujeme, není zaručit stejnou úroveň financování, nýbrž její zvýšení. Poslední podmínkou, která nezávisí na dohodě je, aby stávající objem finančních zdrojů byl rovnocenný, ale požadavek se týká zvýšení - podstatného zvýšení - financování zemědělství. Zpráva pana Lyona obsahuje některé velmi pozitivní prvky, opatření na omezení cenové volatility, na podporu odvětví za účelem zajištění spravedlivého příjmu zemědělcům a na zaručení toho, že současné ...
<P>
(Předsedající řečníka přerušil)
<SPEAKER ID="047" NAME="Luís Paulo Alves" AFFILIATION="S&amp;D">
(PT) Vážený pane předsedající, i my podporujeme silnou společnou zemědělskou politiku zaměřenou nejen na zemědělce, ale také na více než 500 milionů občanů Evropy, která má k dispozici ambiciózní rozpočet, prostřednictvím kterého je možné řešit narůstající problémy a ze kterého čerpají všechny evropské regiony. Zajištění této vize je rozhodující pro oblast Azory, kde je zemědělství nenahraditelným pilířem udržitelného modelu pro rozvoj.
<P>
Tato nová SZP by měla upustit od historického systému plateb, protože to značně poškodilo Portugalsko a portugalské zemědělce. Nová SZP by měla zohlednit specifický charakter zemědělství a poskytnout soubor nástrojů pro regulaci trhu a zamezení rizik a měla by být schopná zajistit řádné fungování trhu a stabilitu zemědělské výroby.
<P>
SZP po roce 2013 by měla zvýšit konkurenceschopnost evropského modelu zemědělství tím, že na domácím trhu zajistí řádné rozdělení hodnot na základě vztahů potravinového dodavatelského řetězce a že otevře vnější trhy ...
<P>
(Předsedající řečníka přerušil)
<SPEAKER ID="048" NAME="Předsedající">
Mám dvě žádosti o slovo týkající se dodržování jednacího řádu. Paní McGuinnessová vystoupí jako první.
<SPEAKER ID="049" NAME="Mairead McGuinness" AFFILIATION="PPE">
Vážený pane předsedající, jen poznámka k pořadí. Vím, že další kolegové budou sdílet mé znepokojení ohledně "postupu zvednutím ruky", a všichni jste v tomto ohledu v právu, ale poslanci, kteří jsou ve Výboru pro zemědělství a kteří ve skutečnosti na tomto spisu dlouho pracovali a kteří u této rozpravy byli od jejího samotného zahájení, si z mého pohledu zaslouží, aby byly jejich dobře uvážené názory vyslechnuty, a já jsem nemohla upoutat vaši pozornost, protože jste se na mne nepodíval, ačkoli jsem se střetla se šesti páry očí okolo vás, pane předsedající. Když mám slovo, mohu požádat Komisi, aby se vyjádřila k možnosti přesunutí znevýhodněných oblastí do prvního pilíře? K této otázce předložím písemné prohlášení. Doufám, vážení kolegové, že můj názor podpoříte.
<SPEAKER ID="050" NAME="Předsedající">
Vážená paní McGuinnessová, ujišťuji vás, že jsem se na vás díval téměř celou dobu a že jsem viděl, že žádáte o slovo.
<P>
Problém je však v tom, že problematika není upravena tímto způsobem. Jinými slovy není strukturovaná tak, aby přednost byla dávána členům příslušného výboru, ale je uspořádána tak, aby byli upřednostněni ti poslanci, kteří "zvednou ruku" a upozorní tak na sebe předsedajícího jako první. Taková jsou pravidla jednacího řádu. Kromě toho je stanoveno, že vystoupí pět poslanců, ale my jsme dali slovo deseti.
<P>
Je to velmi důležitá otázka. Čas pro skupiny byl rozdělen mezi poslance tak, aby každý mohl mít minutu, ale téměř nikdo nehovořil méně než minutu a půl, a nelze tedy, jak bychom všichni chtěli, vyhovět každému, kdo si přeje přispět do rozpravy mimo čas přidělený své příslušné skupině.
<P>
Nyní bude hovořit pan Obermayr, rovněž ohledně dodržování jednacího řádu.
<SPEAKER ID="051" NAME="Franz Obermayr" AFFILIATION="NI">
(DE) Vážený pane předsedající, předpokládám, že jste měl na mysli mě. Chtěl bych navázat na to, co uvedla předchozí mluvčí. Chtěl bych vám samozřejmě poděkovat za vaši laskavost, že jste umožnil vystoupit deseti poslancům namísto pěti. Máme samozřejmě pochopení pro vaše časová omezení, ale já doufám, že vy nás pochopíte také. Toto je velmi důležitá otázka. Některé části Evropy jsou značně zatíženy a mimořádně ohroženy. To je samozřejmě nad rámec práce výborů.
<P>
Zadruhé jste dal najevo, že problém týkající se postupu "zvednutím ruky" nebyl vyřešen. Žádáme, aby tato otázka byla vyřešena co nejdříve, protože nevím, máme-li se začít řadit do fronty den předem, či s třídenním předstihem předložit připomínky, a pak tu strávit noc, abychom se konečně dostali ke slovu. Pokud má vystoupit 10 mluvčích, je také důležité, aby nám bylo sděleno, kteří to budou.
<P>
Bylo by užitečné a spravedlivé zavést patřičnou strukturu co nejdříve. Takto budete zažívat méně stresu a budete o to oblíbenější, budete-li moci nechat vystoupit více poslanců. My budeme také spokojeni, že máme řešení, které je vůči nám spravedlivé. Naléhavě vás prosím o pochopení a znovu vám děkuji za vaše pochopení.
<SPEAKER ID="052" NAME="Předsedající">
Máte naprostou pravdu. Tento nápad upozornit na sebe předsedajícího zvednutím ruky je nepochybně zcela subjektivní, jelikož předsedající má sice oči, ale jeho vidění není prostorové jako u plazů, což znamená, že ti, kteří jeho pozornost upoutají, jeho pozornost upoutají. Hodně v tom mohou pomoci pracovníci sekretariátu. Přesto však máte pravdu: toto je otázka, ke které nebylo přistupováno rozvážným způsobem - rozumím tomu - ze strany předsednictva Parlamentu.
<P>
Paní McGuinnessová například říká, že členové příslušného výboru by měli mít přednost, a to se mi zdá naprosto rozumné, v tomto ohledu však nebylo zavedeno žádné opatření. Jediné ustanovení je to, které říká, že předsedající řídí rozpravu tak, jak považuje za vhodné, což předsedajícího samozřejmě staví do mimořádně obtížné pozice.
<P>
Kromě toho se jednacím řadem neřídí samotní poslanci, jelikož při žádosti o slovo nepoužívají modrou kartu. Modrá karta se má používat pro přerušení právě hovořícího řečníka za účelem položit mu/jí otázku, která nezabere více než 30 vteřin. Jsou tu však poslanci, kteří zvedají modrou kartu každou chvíli.
<P>
Budeme muset uspořádat krátké školení pro poslance, aby se naučili, že se modrá karta používá ke zvláštním účelům, a aby dotyčný poslanec získal během rozpravy s postupem "zvednutí ruky" slovo, musí se přihlásit nebo zvednout svou bílou kartu nebo využít některých jiných mechanismů než je modrá karta.
<P>
Nechci však prodlužovat rozpravu. Vzdálili jsme se poměrně dost našemu tématu, a zatímco jsme trávili čas nad touto otázkou, mohly zaznít další dva nebo tři příspěvky.
<SPEAKER ID="053" NAME="Dacian Cioloş">
člen Komise. - (FR) Vážený pane předsedající, nejsem si jist, zda bylo položeno mnoho otázek. Samozřejmě jsem zaznamenal, že byly potvrzeny některé zásady, jež, jak jsme viděli, se dobře odrazily ve zprávě.
<P>
Hlavní myšlenkou, kterou jsem si odnesl z této rozpravy je, že potřebujeme společnou zemědělskou politiku - společnou zemědělskou politiku - která musí být politikou Společenství a že musíme mít také rozpočet, jenž bude odpovídat cílům, které jsme pro oblast zemědělství vytyčili. Proto se domnívám, že potřebujeme realistický rozpočet. Realistický rozpočet dle mého názoru spočívá v tom, že je v souladu s cíli stanovenými pro zemědělskou politiku.
<P>
To, na co upozorňujeme, je, že od našich zemědělců vyžadujeme stále více. Samozřejmě že také požadujeme, aby poskytnuté prostředky byly efektivněji využívány a přesněji odůvodňovány. Mimochodem, jak vidím, je přítomen můj kolega, pan Lewandowski, komisař pro rozpočet. Je možné, že se dostavil právě proto, aby nám potvrdil, že SZP bude mít rozpočet, jenž bude odpovídat cílům, které jsme pro ni stanovili.
<P>
Z této rozpravy jsem si odnesl rovněž poznatek, že pokud zemědělství - společná zemědělská politika - má dosáhnout cílů, které jsme pro ni vymezili, musíme zohlednit všechny rozdíly mezi všemi typy zemědělské výroby, které existují v Evropské unii. Tyto odlišnosti musíme vzít v potaz, aby v dotyčných regionech mohly tyto různé typy zemědělské produkce pomoci dosáhnout cílů, jež se týkají nejen zásobování trhu, výroby a zajišťování zásobování trhu, ale i toho, abychom začali náležitěji uznávat důležitost životního prostředí, řízení přírodních zdrojů a potenciálu pro hospodářský růst ve venkovských oblastech. Musíme se zamyslet nad tím, jak k tomu může zemědělství a zemědělsko-potravinářské odvětví přispět.
<P>
Přijal jsem také tu skutečnost, že všechny plány týkající se budoucnosti společné zemědělské politiky by měly podpořit mladé lidi, měly by nabídnout perspektivu těm, kteří se chtějí začlenit a investovat do zemědělství, aby bylo zřejmé, že zemědělská činnost má budoucnost a abychom také dosáhli našich cílů.
<P>
Chci také vyslat jasnou zprávu o přímých podporách a odpovědět na otázku pana Kellyho. Myslím si, že není pochyb o tom, že pokud máme mít spravedlivější zemědělství a transparentnější a účinnější společnou zemědělskou politiku, musíme určit jasná kritéria pro rozdělování těchto přímých podpor v souladu s cíli, které se chystáme stanovit. Proto, podle mého názoru, historický sytém plateb nevytváří spravedlivá, transparentní a objektivní kritéria. Tento historický systém musíme nahradit mnohem jasnějšími cíli, které stanoví určitou míru spravedlnosti a umožní, aby rozmanitost zemědělské výroby, jež existuje v Evropské unii, byla lépe zohledněna. To poskytne členským státům a regionům prostředky k tomu, aby dosáhly lepší návratnosti prostředků, kterými disponují.
<P>
Na závěr bych znovu rád zdůraznil, že potřebujeme společnou zemědělskou politiku pro Evropu. Musíme mít společnou zemědělskou politiku pro celou Evropskou unii a samozřejmě i společnou zemědělskou politiku, která nebude bránit ostatním regionům světa v tom, aby rozvíjely svou vlastní zemědělskou výrobu.
<SPEAKER ID="054" NAME="George Lyon">
zpravodaj. - Vážený pane předsedající, nejprve bych se chtěl jen krátce zmínit k některým klíčovým tématům, které během této rozpravy nadnesli kolegové. Nová strategická důležitost výroby potravin a SZP: rozhodně. Dva pilíře: přesně tak, souhlasím s tím. Výroba potravin jako základ SZP: ano, to je přesně to, na čem se SZP zakládá. Všechno ostatní je jen doplněním, abychom zajistili, že budeme mít ziskový zemědělský sektor, schopný prospívat životnímu prostředí, řešit problematiku změny klimatu a všechny další úkoly, které jsme si vytyčili ve zprávě.
<P>
Silný rozpočet: ano, zajisté; spravedlivý vůči starým i novým členským státům: tolik poslanců tohle označilo za spornou otázku, a je to záležitost, kterou se musíme zabývat. Rozpočet musí být nestranný a transparentní, pokud jde o otázku rozdělování finančních prostředků mezi členské státy, které musejí splnit úkoly strategie Evropa 2020. Je zcela nezbytné, aby na zemědělství a SZP bylo pohlíženo jako na součást řešení s cílem dosáhnout těchto cílů a ne jako na součást problému.
<P>
Chtěl bych vyjádřit uznání svým stínovým zpravodajům, panu Michelovi Dantinovi, panu Häuslingovi, panu Olejniczakovi a Jimovi Nicholsonovi. Ohromně se nám spolupracovalo při sestavování této zprávy, o které si myslím, že je velmi kvalitní a že podává jasnou vizi toho, kam Parlament chce, aby SZP po roce 2013 směřovala. Řekl bych, že se tento Parlament staví do velmi vlivné pozice, pokud jde o projednávání a vyjednávání s Komisí a Radou pro zemědělství. Řekl bych vám, pane komisaři, stůjte na naší straně a zajistíme, že tuto vizi společně naplníme.
<P>
(Potlesk)
<SPEAKER ID="055" NAME="Předsedající">
Rozprava je ukončena.
<P>
Hlasování se uskuteční dnes, ve čtvrtek 8. července 2010 v 12:00.
<P>
Chtěl bych se ještě jednou omluvit těm poslancům, kterým jsme nemohli dát slovo. Jak říká paní McGuinnessová, své příspěvky mohou podat písemně.
<P>
Tuto otázku předložím předsednictvu, jelikož je z těch, které musejí být ujasněny. Předsednictvu též navrhnu - a doufám, že to všichni podpoříte - že během jednání s postupem "zvednutí ruky" by slovo nemělo být udělováno poslancům, kteří nejsou přítomni na začátku rozpravy, kdy zpravodaj či zpravodajka představuje svoji zprávu nebo když vystupuje komisař či komisařka. Dochází k tomu, že poslanci jsou rozhořčeni, že jim nebylo umožněno vystoupit, ale nezůstanou, aby vyslechli buď komisaře/komisařku nebo zpravodaje/zpravodajku, když vysvětlují a přednášejí závěry. Pokud jde o dosažení důslednosti, musí být vyvinuto úsilí, ale to musíme vyvinout všichni.
<P>
Písemná prohlášení (Článek 149)
<SPEAKER ID="056" NAME="Sergio Berlato  " LANGUAGE="IT">
Společná zemědělská politika (SZP) je jednou z nejdůležitějších politik Evropské unie pokud uvážíme, že zemědělské výdaje činí přibližně 43 % rozpočtu EU. Cílem SZP je podle článku 33 Smlouvy o založení Evropského společenství zajistit přiměřené ceny evropským spotřebitelům a důstojnou životní úroveň zemědělcům.
<P>
Následkem současné hospodářské a finanční krize je snížení příjmů zemědělců v letech 2008 a 2009 průměrně o 12,2 %, stanovení přísnějších podmínek pro přístup k úvěrovému financování a zvýšení míry nezaměstnanosti ve venkovských oblastech. Míra volatility cen výrobků na zemědělských trzích se prudce zvýšila a očekává se, že nadále poroste. Proto se domnívám, že v rámci budoucí SZP by mělo být přijato opatření pro nastavení minimální úrovně záchranné sítě, aby mohla být zvládnuta nejistota spojená s kolísáním tržních cen a poskytnuta rychlá a účinná řešení hospodářské krize v odvětví.
<P>
Podle odhadů Organizace OSN pro výživu a zemědělství se do roku 2050 světová populace zvýší ze současných 6 miliard na 9 miliard a tuto zdvojnásobenou poptávku po potravinách bude provázet požadavek na zvýšení světové produkce potravin. Proto bude zajišťování dodávek potravin pro budoucí zemědělství hlavním úkolem a bude povinností Unie, aby je v zájmu evropských občanů i nadále zabezpečovala.
<SPEAKER ID="057" NAME="Cristian Silviu Buşoi  " LANGUAGE="RO">
Přizpůsobit SZP novým sociálním a hospodářským podmínkám je nevyhnutelným krokem. Abychom byli schopni jej učinit, musíme skutečně zodpovědět některé klíčové otázky. Naprosto souhlasím s tím, že musíme zaručit zajišťování dodávek potravin. Do jaké míry však chceme být nezávislí a jak moc jsme za to ochotni zaplatit?
<P>
SZP doposud udržovala na vysoké úrovni ceny potravin, které jsou v jiných zemích levnější. EU nemůže podporovat volný obchod, když chrání svůj vlastní zemědělský trh. Musí být nalezena taková řešení, která EU umožní prosadit vlastní globální standardy kvality, aby rozdíly mezi cenami zemědělských výrobků v různých zemích byly zmenšeny.
<P>
Nejvíce mne však znepokojuje dopad, který měly reformy SZP na zemědělce. Prostřednictvím plateb oddělených od produkce se docílolo jen toho, že přímé platby se dostaly k velkým vlastníkům půdy, kteří rozhodně neprovozují zemědělskou činnost. Oddělení plateb od produkce je nezbytné proto, aby se zamezilo nadprodukci. Vyzývám nicméně Komisi k předložení spravedlivějších kritérií, aby zemědělci mohli být skutečnými příjemci podpor ze SZP. Potřebujeme mít pro zemědělce pobídky, zejména za účelem podpory mladých lidí k přestěhování se do venkovských oblastí. To se však nestane, pokud budeme zachovávat současný systém přímých plateb, který je směšný.
<SPEAKER ID="058" NAME="Nessa Childers  " AFFILIATION="S&amp;D">
písemně. - Společná zemědělská politika (SZP) je schopna nabídnout řešení mnoha problémů, jež se v současné době dotýkají evropských zemědělských podniků, a to je zjevnější ve státě, v Irsku, který není členem EU, kde existují rovnocenné snahy, jak pokud jde o dosažení spravedlivé a řádné dohody ohledně SZP, tak o pokrok ve formě provedení nezbytných změn v zemědělství 21. století. Abychom však získali důvěru a loajalitu evropských zemědělců, musí jim nová SZP nabídnout stabilitu a spravedlivé ceny, jaké jsou v současné době stanoveny pro statky, které vytvářejí. Evropští občané na oplátku dostanou nejen bezpečné produkty vysoké kvality se zárukou, že byly vypěstovány podle vysokých standardů EU pro praxi, ale budou mít prospěch i ze společenských a kulturních aspektů SZP, jako jsou ty, jež jsou obsaženy ve druhém pilíři. EU si musí udržet především důvěru evropských zemědělců. Zemědělci si uvědomují, že s touto novou dohodou přichází změna a jsou současně připraveni ji přijmout. Aby byl tento dobrý vztah využit, musí instituce EU dospět k dohodě, která bude pokroková a přitom řádná a spravedlivá vůči všem.
<SPEAKER ID="059" NAME="Béla Glattfelder  " LANGUAGE="HU">
Evropa bude po roce 2013 potřebovat stále účinnou a společnou zemědělskou politiku. To je důvod, proč by měl být rozpočet EU na zemědělství zachován alespoň ve stávající výši.
<P>
Evropa má zvláštní odpovědnost za zajišťování bezpečnosti potravin na světě. Je to z toho důvodu, že v Evropě mohou být produkovány nejbezpečnější potraviny podle nejpřísnějších předpisů ochrany životního prostředí. Hlavním úkolem SZP je tedy chránit zemědělskou výrobní kapacitu Evropské unie.
<P>
Proto je nezbytné zajistit, že se nesníží přímé platby.
<P>
V případě dotací pro rozvoj venkova v rámci druhého pilíře musí být zaručeno, že budou využívány především pro zemědělské účely.
<P>
Zemědělci by měli být chráněni před extrémními výkyvy intervenčních cen, ke kterým během posledních několika let obvykle docházelo. Potřebujeme intervenční nástroje pro trh a v určitých sektorech, jako je například odvětví vína a mléka, je třeba přijmout opatření na omezení nabídky. To by snížilo ztráty zemědělců, ke kterým dochází v důsledku kolísání cen.
<P>
Evropský obchod s potravinami je mnohem soustředěnější než potravinářský průmysl nebo zemědělská výroba. Stovky zemědělců velmi často soutěží s velkým řetězcem hypermarketů a jejich vyjednávací pozice jsou mnohem horší. To je důvodem, proč musíme zlepšit spolupráci mezi zemědělci. Vyžaduje to však výjimku z přísných pravidel hospodářské soutěže EU v oblasti zemědělství.
<P>
Dovozy ze třetích zemí by měly podléhat stejně přísným předpisům v oblasti ochrany životního prostředí, bezpečnosti potravin, dobrých životních podmínek zvířat a dalším předpisům, jaké dodržují evropští zemědělci.
<SPEAKER ID="060" NAME="Elisabeth Jeggle  " LANGUAGE="DE">
Zpráva z vlastního podnětu pana Lyona zapojuje Parlament do raného stádia diskuse týkající se budoucnosti SZP. Chtěla bych všem zúčastněným poděkovat za odvedenou práci. Pro celé Společenství byly formulovány cíle zaměřené na budoucnost.
<P>
Pokud chceme zajistit komplexní a udržitelný rozvoj zemědělství v celé Evropě, musí být, podle mého názoru, zváženy tři základní věci. 1. Je nezbytné, abychom zajistili, že SZP bude po roce 2013 dostatečně financovaná a že sestavíme odpovídající rozpočet.
<P>
2. Vyzkoušená a otestovaná dvoupilířová struktura se stejně silným prvním i druhým pilířem musí být zachována. Jediným způsobem, jak můžeme zachovat evropský model zemědělství je zajistit, aby výroba našich potravin probíhala v souladu s nejvyššími standardy na základě prvního pilíře a, v rámci druhého pilíře poskytnout dobré vyhlídky týkající se rozvoje venkovských oblastí, vytváření pracovních míst a infrastruktury pro zemědělce i osoby neprovozující zemědělskou činnost, muže i ženy a zvláště pro mladé lidi.
<P>
3. Velké výkyvy na liberalizovaných trzích a důsledky změny klimatu stále vyžadují existenci záchranné sítě. Následkem změny klimatu nám vyvstaly nové cíle v souvislosti s tržní orientací, bezpečností produktu, ochranou zvířat a potřebou chránit životní prostředí a biologickou rozmanitost. Tváří v tvář těmto výzvám je dobrá zemědělská politika tou nejlepší politikou pro budoucnost a je v zájmu všech našich občanů.
<SPEAKER ID="061" NAME="Sandra Kalniete  " AFFILIATION="PPE">
písemně. - (LV) Toto usnesení předpokládá přechodné období z režimu historického základu pro určování výše plateb přímých podpor do následujícího finančního plánovacího období. Nabízíme tedy možnost přechodného období. Takové období je nezbytné, ale plných sedm let by bylo nepřiměřeně dlouhé přechodné období. Prodlužovat zavádění nové metody by mohlo nepříznivě dopadnout na dosažení důležitého cíle reformy SZP - poskytovat podporu, jež je cílená, spravedlivá, vyvážená, jednoduchá a transparentní. Jedním z argumentů pro zachování rozpočtu SZP na úrovni roku 2013 jsou oprávněná očekávání nových členských států, že podpora v rámci SZP bude v jejich případě srovnatelná s tou, která je poskytovaná starým členským státům. Jsem přesvědčena, že SZP může být silná a skutečně společná jen tehdy, pokud jejím cílem bude zajistit spravedlivou hospodářskou soutěž mezi všemi evropskými zemědělci. Nenarušená hospodářská soutěž v Evropě je rovněž předpokladem pro konkurenceschopnost evropských zemědělců na světových trzích. Chtěla bych vyzdvihnout politickou vůli vyjádřenou v usnesení, která se týká posílení postavení prvovýrobců v potravinovém dodavatelském řetězci, aby organizace sdružující prvovýrobce mohly fungovat efektivněji a aby mohly za stejných podmínek diskutovat s velkými maloobchodními společnostmi i s podniky zpracovatelského průmyslu. Doufám, že prvek rozvoje venkova bude v rámci SZP posílen a že hlavní pozornost ve strategii rozvoje venkova bude zaměřena na venkovské obyvatelstvo, na zlepšení životního prostředí, modernizaci a restrukturalizaci zemědělství, posílení soudržnosti a zlepšení odbytu zemědělských výrobků a konkurenceschopnost, na zachování pracovních míst a jejich vytváření ve venkovských oblastech a na změnu klimatu, obnovitelnou energii a biologickou rozmanitost.
<SPEAKER ID="062" NAME="Filip Kaczmarek  " LANGUAGE="PL">
Budoucnost společné zemědělské politiky po roce 2013 je pro nás mimořádně významná. Na SZP závisí mnoho důležitých skutečností - struktura rozpočtu Evropské unie a budoucnost zemědělství, zemědělci a venkovské oblasti. Celý Evropský parlament si musí uvědomit význam SZP pro budoucnost EU. Zásadní je samozřejmě otázka přímých plateb, tak jako potřeba odstranit jejich rozdílnou výši v jednotlivých zemích. Rozdíly ve výších plateb v různých členských státech jsou dnes příliš velké. Tato skutečnost podrývá smysl zásady solidarity, rovnosti a principu sounáležitost. Tím, co zemědělci potřebují ze všeho nejvíce, je jistota stabilních příjmů, a to jak v současnosti, tak v dlouhodobém výhledu. Bez nich je velmi nesnadné modernizovat zemědělské podniky a bude obtížné zachovat příznivý vliv zemědělství na přírodní a kulturní prostředí. Přičiňme se tedy, abychom pomohli zajistit, že budoucí změny ve společné zemědělské politice povedou ke stabilním příjmům pro evropské zemědělce. Děkuji mnohokrát.
<SPEAKER ID="063" NAME="Mairead McGuinness  " AFFILIATION="PPE">
písemně. - Vítám tuto zprávu, která je prvním krokem při přezkoumávání podoby a povahy společné zemědělské politiky (SZP) po roce 2013. Tato zpráva zdůrazňuje, že po roce 2013 společná zemědělská politika existovat bude, že by měla zůstat společnou politikou a že by její rozpočet měl být zachován přinejmenším na stávající výši. Zpráva si stojí za tím, že tato politika by měla být politikou EU číslo jedna a odmítá snahy o její znovuznárodnění. Zemědělci by neměli mít starosti o to, zda Parlament rozumí jejich obavám. SZP po roce 2013 by měla podporovat aktivní producenty a odměňovat je za potraviny, které vyrábějí, a za mnohé veřejné statky, které společnosti poskytují - včetně dobrých životních podmínek zvířat a ekologických norem. Opatření na podporu trhu budou nezbytná při poskytování přiměřených záchranných sítí proti extrémní nestabilitě trhu, která je jevem, jenž bude pro trh v budoucnu pravděpodobně charakteristický. Pouhým sedmi procentům zemědělců v EU je pod 35 let věku - to jasně ukazuje, že musíme zajistit podmínky, které udrží mladé lidi u provozování zemědělské činnost. Je nezbytné, abychom se v rámci SZP po roce 2013 pevně soustředili na mladou generaci a postarali se tak o rozvoj zemědělství pokrokovým a účinným způsobem.
<SPEAKER ID="064" NAME="Ivari Padar  " LANGUAGE="ET">
Na začátku chci poděkovat svému kolegovi, panu Lyonovi, za sepsání velmi vyvážené zprávy. Domnívám se, že nám pomohla vytvořit již dobrý základ pro diskusi, jež proběhne v blízké budoucnosti. Změna zemědělské politiky je asi jedním z největších úkolů tohoto plenárního zasedání. Je pravdou, že plody těchto právních předpisů budeme moci začít sklízet mnohem později, možná za deset let. Ačkoli nejdůležitějším úkolem zemědělství je zajišťovat potraviny, získává jako důležitý veřejný zájem stále větší uznání, ať už se projevuje v sociální, environmentální či kulturní politice. Ve skutečnosti je to poměrně malá část populace, která živí 100 % obyvatel, využívá půdu hospodárným způsobem a stará se o sociální rovnováhu ve venkovských oblastech v celé Evropské unii. Zpráva je dobrým podkladem pro další diskuse. Děkuji
<SPEAKER ID="999" NAME="Ulrike Rodust  " AFFILIATION="S&amp;D">
písemně. - (DE) Děkuji panu zpravodaji. Mnohé myšlenky mojí skupiny byly zapracovány do předkládané zprávy a nyní jsme dosáhli velmi dobrého výsledku.
<P>
Naším nejdůležitějším cílem musí být zajištění vysoce kvalitní výroby potravin.
<P>
V rámci diskuse ohledně organizace agrární reformy se často hovořilo o kompenzaci za veřejné statky. Tato debata se, podle mého názoru, ubírá správným směrem.
<P>
Pouze tehdy, budou-li občané EU přesvědčeni o tom, že se opravdu snažíme a že finanční prostředky nejsou vypláceny jednoduše paušálně, dostane se společné zemědělské politice uznání, jaké si zasluhuje.
<P>
Rozvoj venkovských oblastí hraje významnější roli než kdy jindy. S cílem zabránit zničení a dezertifikaci našeho zemědělství musíme vyvinout další nástroje, které zastaví vylidňování venkova.
<P>
Venkovské oblasti s činorodým prvkem jsou atraktivním prostředím pro život nejen pro zemědělce, ale i pro lidi, kteří nechtějí žít ve městech.
<P>
Abychom mohli navenek vyslat jasný signál, měli bychom zprávu v jejím stávajícím znění schválit velkou většinou.
<SPEAKER ID="065" NAME="Csaba Sógor  " LANGUAGE="HU">
Když evropský integrační proces začal, zajišťovala společná zemědělská politika nejen dodávky potravin pro populaci, ale položila i základy moderního evropského zemědělství a dalších specifických politik. Evropská unie se však nedávno rozšířila o 12 nových členských států. To znamená, že EU získala novou zemědělskou populaci v počtu 7 milionů lidí a doplnila tak již stávajících 6 milionů,, které měla před rokem 2004. Vedle toho se rozloha zemědělské půdy EU, která činila 130 milionů hektarů, po přijetí nových členských států zvětšila o 40 % na 185 milionů. Když byly nové státy přijímány, očekávaly, že jejich zemědělci časem dosáhnou stejné úrovně podpory ze SZP jako zemědělci ve starých členských státech. Toho však může být docíleno pouze tehdy, jestliže prostředky věnované na zemědělskou politiku nebudou po roce 2013 kráceny. EU musí brát ohled na odlišné poměry v členských státech a jejich potřeby, protože evropské zemědělství bude podporovat zájmy členských států, zemědělců a občanů jedině tehdy, nebudou-li prostředky v důsledku rozdílné úrovně modernizace přidělovány nespravedlivě.
<SPEAKER ID="066" NAME="Csaba Sándor Tabajdi  " LANGUAGE="HU">
Společná zemědělská politika vyžaduje zásadní a odvážnou reformu, která zohlední zvláštní postavení nových členských států. Zachování SZP je v očích evropských daňových poplatníků zcela rozumné a obhajitelné při jednáních s ministerstvy financí, a pokud to můžeme demonstrovat vedle evropské bezpečnosti potravin, může zemědělství společnosti poskytovat i veřejné statky v sociální oblasti a oblasti životního prostředí. Domnívám se, že pouze důsledná reforma může společnou zemědělskou politiku zachránit. Zemědělské investice nových členských států by měly být podporovány dotacemi, jinak bude evropské zemědělství fungovat na základě dvou nebo, vezmeme-li v úvahu situaci v Rumunsku a Bulharsku, třech různých stupních rozvoje. To dále zvýší rozdíl mezi starými členskými státy EU-15 a 12 novými členskými státy. Dosažení ekologického zemědělství v Evropě a vytváření veřejných statků v oblasti životního prostředí vyžaduje nové investice, zejména v nových členských státech. Zemědělci by neměli být trestáni, ale mělo by se jim dostat finančních pobídek, aby si díky nim mohli zakoupit stroje, jež umožní obdělávání půdy, které je šetrné k životnímu prostředí i půdě, nahradit genofond za pěstované druhy a investovat do ochrany životního prostředí a čištění vody.
<SPEAKER ID="067" NAME="Artur Zasada  " LANGUAGE="PL">
Při reformě SZP nesmíme zapomínat na zásady integrace, solidarity a sounáležitosti. Přímé platby se významně dotýkají zajišťování dodávek potravin. Nejenže pomáhají stabilizovat příjmy zemědělců, ale kompenzují i náklady v souvislosti s povinností dodržovat stále se zvětšující požadavky, které jsou v oblasti zemědělství předepisovány. Pokud neodstraníme rozdíly v úrovni přímých podpor, tento nástroj - hlavní finanční nástroj SZP - bude dále rozdělovat Evropskou unii na staré a nové členské státy. Upuštění od historického systému plateb by nebylo pouze symbolickým gestem ve smyslu plnější integrace, ale přispělo by i k zajištění rovných podmínek hospodářské soutěže na jednotném trhu Společenství. Kromě toho je nezbytné, aby strategie rozvoje venkova byla i nadále ústředním prvkem SZP a podporovala hospodářský a sociální rozvoj v širším slova smyslu. Zásadní úloha je plněna prostřednictvím nepřetržité restrukturalizace a modernizace zemědělských podniků a také mnoha inovací s účelem zvýšit účinnost a zlepšit konkurenceschopnost v rozšířené Unii. Silný druhý pilíř je příležitostí pomoci mladým zemědělcům zahájit zemědělskou činnost a také vylepšit kvalitu života, aktivovat společnost a zlepšit postavení žen ve venkovských oblastech.
