<CHAPTER ID="004">
Schvalování typu vodíkových vozidel (rozprava)
<SPEAKER ID="038" NAME="Předsedající">
Dalším bodem zasedání je zpráva, kterou předkládá paní Anja Weisgerberová, jménem Výboru pro vnitřní trh a ochranu spotřebitele, o návrhu nařízení Evropského parlamentu a Rady o typovém schvalování vozidel s vodíkovým pohonem, kterým se mění a doplňuje směrnice 2007/46/ES - C6-0342/2007 -.
<SPEAKER ID="039" NAME="Günter Verheugen">
místopředseda Komise. - (DE) Vážená paní předsedající, dámy a pánové, ještě jednou diskutujeme o automobilu budoucnosti - o tématu, kterým se Evropský parlament už tento týden intenzivně zabýval v jiné souvislosti.
<P>
Dnes diskutujeme o technické příležitosti, která by nám mohla pomoci vyřešit environmentální problémy, které způsobují dopraví prostředky. Dovolte mi to zopakovat: jde o otázku, která by nám mohla pomoci. Nevíme, jestli potenciál této příležitosti bude možné vykonávat ve velkém, měli bychom ji však naplno využít. O tom to celé je.
<P>
Všichni se shodujeme v tom, že trvale udržitelná mobilita bude představovat jednu z klíčových výzev, se kterými se budeme muset v nejbližších letech vypořádat. Nechceme omezovat právo evropských občanů na individuální mobilitu. Na druhé straně však nesmí existovat žádné pochybnosti, že toto právo na individuální mobilitu - zjednodušeně řečeno, právo vlastnit, užívat a řídit automobil - musí být vykonáváno takovým způsobem, který nezpůsobí zničení našeho životního prostředí, a to znamená, že potřebujeme automobily, které jsou ohleduplné vůči životnímu prostředí.
<P>
Dovolte mi uvést jednu poznámku: tato otázka není důležitá a naléhavá jen z důvodu stavu našeho životního prostředí, ale získává stále větší význam i z hospodářského hlediska. Tradiční motor s vnitřním spalováním je už zastaralý, protože spotřeba paliva je v současnosti už příliš vysoká. Musíme udělat všechno, co je v našich silách, abychom snížili spotřebu fosilních paliv všude tam, kde k ní dochází.
<P>
Na základě těchto skutečností se vynořuje otázka, jestli můžeme nějakým způsobem pomoci vývoji vozidel s vodíkovým pohonem. Přesně tato myšlenka vedla k návrhu ze strany Komise, konkrétně k návrhu schvalování typu vodíkových vozidel.
<P>
Chtěl bych v prvé řadě poděkovat paní zpravodajce Weisgerberové za její konstruktivní a úspěšnou práci na tomto návrhu. Velmi mě těší, že díky její práci bylo možné dosáhnout dohody už v prvním čtení.
<P>
V současnosti ještě nejsme schopni říci, která technologie je pro trvale udržitelnou mobilitu nejlepší. Když si přečtete noviny nebo se podíváte na televizi, každý den se můžete setkat s jinými závěry. Někteří hovoří o palivových článcích, jiní zase o automobilech na elektrický pohon a další připomínají inovační vysokovýkonné baterie. Vodíkovému pohonu konkuruje mnoho dalších alternativ, přinejmenším elektrické motory a palivové články.
<P>
Naší úlohou je stanovit bezpečnostní nařízení pro tyto slibné technologie a zároveň si zachovat přísnou technologickou neutralitu. Vodík samozřejmě patří mezi tyto technologie.Vodík dokáže nahradit konvenční paliva a dosáhnout rozsáhlého snížení škodlivých vlivů silniční dopravy na životní prostředí. Chtěl bych však v závorkách dodat, že všechny tyto úvahy budou mít smysl jedině tehdy, když se nám podaří vyrobit vodík způsobem, který bude ohleduplný vůči životnímu prostředí. Pokud se bude při výrobě vodíku používat "špinavá" energie, potom bude jediným výsledkem těchto kroků jen přesunutí daného problému.
<P>
Toto navrhované nařízení začlení automobily na vodíkový pohon do evropského systému typového schvalování. Tím se dosáhne toho, že k automobilům na vodíkový pohon se bude přistupovat stejně jako k vozidlům na tradiční pohon, tj. že pro území celé Evropské unie bude třeba jen jedno povolení. Postup vydání povolení je méně těžkopádný a mnohem méně nákladný. Výrobci mohou vyřídit všechny formality v jediném styčném bodě, tím dosáhnou výrazné úspory. Dosáhne se tím vyšší konkurenceschopnosti evropského průmyslu a menšího administrativního zatížení.
<P>
Vodík má jiné vlastnosti než konvenční paliva, jakými jsou benzin nebo nafta, proto je prioritou tohoto návrhu stanovit potřebné bezpečnostní požadavky. Musíme především zabezpečit, aby bylo uskladnění vodíku v automobilech absolutně bezpečné. Tímto nařízením se dosáhne, že všechna vozidla s vodíkovým pohonem, která se budou pohybovat po silnicích Evropské unie, budou stejně bezpečné, jako automobily s konvenčním pohonem. Doufejme, že se nám tím zároveň podaří zvýšit důvěru veřejnosti v neznámé nové technologie. Tento návrh také zavádí systém identifikace automobilů, aby je záchranná služba mohla jednoduše rozeznat.
<P>
Úzká spolupráce mezi Parlamentem, Radou a Komisí měla pozitivní vliv na výsledek zasedání, a proto můžeme jen souhlasit se všemi navrhovanými úpravami, které připravila vaše zpravodajka, paní Weisgerberová.
<SPEAKER ID="040" NAME="Anja Weisgerber">
zpravodajka. - (DE) Vážená paní předsedající, vážený pane komisaři, dámy a pánové, zásoby fosilních paliv jsou vyčerpatelné. Poptávka po nich roste a tlačí ceny nahoru - můžeme se o tom každodenně přesvědčit na čerpacích stanicích. Očekávání, že zásoby ropy, zemního plynu a uhlí se v budoucnosti vyčerpají, je jedním z důvodů rostoucích cen. Z toho důvodu potřebujeme začít okamžitě zkoumat technologie, které by mohly v budoucnosti nahradit fosilní paliva.
<P>
Jednou z alternativ - přičemž pan komisař velmi správně zdůraznil, že jde jen o jednu z vícerých možností, v každém případě však jde o alternativu - je vodíková technologie. Automobily na vodíkový pohon ještě přirozeně nejsou připraveny vstoupit na trh, připravuje se však několik projektů, které se tuto situaci chystají změnit. Jen nedávno se s velmi pozitivní hodnotící zprávou podařilo dokončit "dálniční" projekt Evropské unie.
<P>
Ministři EU zodpovědní za výzkum vytvořili v únoru dlouhodobé veřejně-soukromé partnerství s cílem připravit v období let 2015 až 2025 vstup vodíkových technologií a technologií založených na palivových článcích na trh. Do tohoto výzkumného programu se v nejbližších několika letech plánuje investovat přibližně 940 milionů eur, přičemž každá strana tohoto partnerství - veřejné orgány i soukromí investoři - přispěje jednou polovinou dané sumy.
<P>
Můžeme vidět, že se skutečně připravuje půda pro vstup automobilů s vodíkovým pohonem na trh. Skutečnost, že cena palivových článků je v současnosti ještě stále vysoká, nemůže být chápána jako argument proti vodíkové technologii, protože podobným vývojem procházejí všechny technologie budoucnosti. První digitální fotoaparát s rozlišením 0,5 megapixelu byl před mnoha lety vyvinutý pro vesmírné cestování a jeho cena byla přibližně 10 milionů EUR. Dnes však už téměř každý vlastní digitální fotoaparát.
<P>
Současné nařízení poskytne v budoucnosti harmonizované technické předpisy pro první schválení automobilů s vodíkovým pohonem v celé Evropě. Sjednocená kritéria mají klíčový význam pro podporu této technologie a zachování vysoké úrovně bezpečnosti a environmentální ochrany.
<P>
Vodíková vozidla v současnosti nejsou zahrnuta v systému typového schvalování Evropské komise, takže členské státy mohou pro tento typ vozidel vydávat jednorázová povolení. V některých členských státech se tak děje, v jiných je však tato oblast úplně neznámá. Při vydávání povolení pomocí tohoto postupu existuje riziko, že každý členský stát si stanoví své vlastní podmínky pro vydání povolení, což by způsobilo narušení vnitřního trhu. Znamenalo by to vysoké náklady pro výrobce a bezpečnostní rizika.
<P>
Vodík představuje jeden z energetických směrů budoucnosti. Z tohoto důvodu je naší úlohou, kterou si splníme přijetím tohoto nařízení, vytvořit politické rámcové podmínky pro používání této technologie budoucnosti prostřednictvím vytvoření jednotných kritérií schvalování. Jsem velmi ráda, že se nám už v prvním čtení podařilo dosáhnout dohody v rámci politických stran, a že spolupráce mezi Radou a Komisí byla na tak výborné úrovni. Chtěla bych za tuto vynikající spolupráci poděkovat stínovým zpravodajům. Chtěla bych také samostatně vyzvednout dva poslance - pana Bulfona a pana Manderse. Díky nim bylo možné dosáhnout dohody už v prvním čtení. Naše pozornost se zaměřovala na otázku označování vodíkových vozidel.
<P>
Vodíková vozidla jsou stejně bezpečná jako osobní automobily poháněné benzinem nebo naftou. Na základě tohoto nařízení budou muset absolvovat stejně přísné bezpečnostní testy jako všechna ostatní vozidla. Je však smysluplné, aby záchranné služby, když dorazí na místo nehody, dokázaly určit, že jde o vodíkové vozidlo, aby na základě toho mohly zohlednit určité detaily. Nemělo by to znamenat, že by se na vodíková vozidla mělo nahlížet zaujatě, protože, jak jsem už řekla, tato vozidla jsou stejně bezpečná, jako vozidla poháněná tradičnými palivy. Jde o velmi důležitou skutečnost, kterou bych dnes ráda zdůraznila.
<P>
Z tohoto důvodu navrhujeme, aby vodíková vozidla měla diskrétní označení na dílech, které obsahují vodík. Díky spolupráci mezi Komisí a Radou se nám podařilo Komisí navrhovaný text ještě víc vylepšit a nahradit slovo "označení" slovem "identifikace", protože z dlouhodobého hlediska by toto označení mělo a mohlo být nahrazeno elektronickou identifikací, jejíž součástí je i inteligentní systém nouzového volání nazývaný "e-Call".
<P>
Objevily se i některé další otázky. Na závěr se možná ještě v krátkosti vrátím k otázce infrastruktury vodíkových čerpacích stanic, nyní se však už těším na vyslechnutí živé diskuse a jsem velmi zvědavá na vaše postřehy.
<SPEAKER ID="041" NAME="Alojz Peterle">
navrhovatel stanoviska Výboru pro životní prostředí, veřejné zdraví a bezpečnost potravin. - (SL) Chtěl bych poděkovat své kolegyni, paní Dr. Weisgerberové, za její vynikající zprávu a vyjádřit svoji spokojenost s tím, že se nám s Radou v tak krátkém čase podařilo dosáhnout tak vysokého stupně konsenzu.Toto nařízení nás velmi přesvědčivě staví na stranu nových energetických a environmentálních politik, což bude mít nepochybně pozitivní účinek i na veřejné zdraví. Souhlasím s panem komisařem, že musíme tuto příležitost naplno využít. Toto nařízení je jedním z prvních kroků. Je součástí odpovědi na současné energetické a environmentální výzvy, v kterých vodík sehrává jednu z klíčových úloh. Nemáme přitom na mysli jen vodík samotný, ale vodík jako součást většího celku, a právě tak tu nehovoříme o jednotlivých členských státech, ale o celé Evropské unii.
<P>
Je velmi důležité použít správnou dynamiku na vytvoření celého kontextu vykonávání. V tomto kontextu bychom měli zohlednit také všechny skutečnosti, které jsou v zájmu našich občanů, začněme infrastrukturou. Dynamika rozvoje a především problém rychlého rozvoje nových technologií jsou v současných energeticky nesmírně náročných podmínkách velmi důležité. Vidím významné možnosti uplatnění nových technologií v tom smyslu, že umožňují vykonávat decentralizovanou výrobu vodíku. Taktéž, pokud se použijí spolu se solárními technologiemi, bude možné rozptýlit výrobu v současnosti známých energetických zdrojů a snížit závislost na nich. Podle mého názoru by Komise mohla úspěšně podporovat a urychlit vývoj v tomto směru.
<SPEAKER ID="042" NAME="Malcolm Harbour">
jménem skupiny PPE-DE. - Vážená paní předsedající, chtěl bych srdečně poděkovat paní Weisgerberové, jako zpravodajce jménem výboru a samozřejmě také jako člence mé vlastní politické skupiny, která podle mého názoru opět ukázala své mistrovství, pokud jde o komplexní a technické spisy, vzhledem k tomu, že už v minulosti velmi účinně pracovala na některých emisních spisech jako zpravodajka stanoviska. Jsem však skutečně velmi rád, že nyní má svou vlastní zprávu, a chtěl bych jí pogratulovat k velké důkladnosti, s jakou se zhostila této důležité úlohy. Vzhledem k tomu, že jsem byl sám zpravodajem pro celkovou směrnici o typových schváleních, umím si představit, kolik práce si tato zprávy vyžádala.
<P>
Chtěl bych také poděkovat panu Günterovi Verheugenovi a jeho týmu v rámci Komise za velmi rychlý pokrok a včasné předložení tohoto důležitého návrhu, který účinným způsobem zakomponuje do hlavní směrnice o typových schváleních konkrétní požadavky pro vodíková vozidla. Myslím si, že se tím ukazuje skutečná důležitost tohoto společného rámce pro typové schvalování motorových vozidel, který se nám podařilo vytvořit, a díky kterému můžeme pružně reagovat a vkomponovávat do něj tyto nové vývojové trendy.
<P>
V této souvislosti bych chtěl jen zdůraznit to, na co tu už upozorňovali moji kolegové, především však z mého vlastního pohledu, vzhledem k tomu, že jsem jako poslanec tohoto Parlamentu pracoval s Komisí na skupině CARS 21, která byla vytvořena s cílem vypracovat konkurenční strategii pro automobilový průmysl pro 21. století - to je i význam zkratky CARS 21 - přičemž tento návrh je očividně návrhem 21. století. Důležité však je, že poskytuje výrobnímu průmyslu - a nejen velkým výrobcům, ale i mnoha podnikům, které působí v oblasti vývoje systémů a komponentů, které pomůžou posunout vývoj vodíkových vozidel dopředu - jasný legislativní rámec, v rámci kterého mohou v současnosti pracovat. Nemusí na něj čekat. To je skutečně velká výhoda a znamená to, že budeme mít pro celou Evropu jeden sjednocený rámec - jeden rámec - a to znamená, že když někdo potom splní požadavky, bude moci svá vozidla prodávat i všude jinde.
<P>
To však samo o sobě nestačí, a proto jsem velmi rád, že paní Anja zahrnula do své zprávy i konkrétní požadavek na Komisi, aby vyhlásila: "Chceme vytvořit z bezpečnostních požadavek pro vodíková vozidla globální požadavky". Na celém světě se v současnosti pracuje na normách pro vodíková vozidla. Teď je skutečně ten pravý čas, abychom tuto otázku posunuli globální pracovní skupině pro motorová vozidla, protože by bylo skutečně vhodné, kdybychom tento soubor globálních norem pro vodíková vozidla měli k dispozici co nejdříve. Zároveň však chceme, aby měla Evropa vedoucí postavení při vývoji těchto technologií. Obou těchto cílů můžeme na základě tohoto návrhu dosáhnout.
<SPEAKER ID="043" NAME="Wolfgang Bulfon">
jménem skupiny PSE. - (DE) Vážená paní předsedající, vážený pane komisaři, dámy a pánové, jednotný celoevropský postup při vydávání povolení pro vodíková vozidla by pomohl překonat přinejmenším jednu překážku vývoje ekologických forem mobility. V oblasti místní veřejné dopravy už v současnosti existuje několik slibných projektů, což znamená, že sériová výroba vodíkových vozidel na sebe už skutečně nenechá dlouho čekat. Musíme se však ptát na to, jakým způsobem se bude tento vodík získávat. To, jestli bude konečný výsledek, pokud jde o emise CO2 příznivý, závisí do velmi velké míry od způsobu, jakým se bude vodík v budoucnosti vyrábět. Bylo by úplně nesmyslné, kdyby se při výrobě vodíku dostalo do ovzduší ještě víc CO2, než se ušetří díky vodíkovému pohonu. Zároveň však musíme zabezpečit, aby byla vytvořena a vybudována vhodná infrastruktura vodíkových čerpacích stanic, protože i vodíková vozidla potřebují tankovat. Je to především výzva pro členské státy.
<P>
Jasná usměrnění v této zprávě vytvářejí právní rámec, který podporuje další rozvoj této slibné technologie, ale i mnoha dalších inovací. Předseda této sněmovny, pan Pöttering, mluvil o vodíkových vozidlech ze své vlastní zkušenosti. Možná by stálo za úvahu využít této jeho zkušenosti při úpravě parlamentního vozového parku - v každém případě jde o návrh, který stojí za úvahu.
<P>
Nakonec bych chtěl co nejsrdečněji poděkovat paní Weisgerberové za její příjemnou spolupráci na přípravě a vypracovávání této zprávy.
<SPEAKER ID="044" NAME="Vladko Todorov Panayotov">
jménem skupiny ALDE. - (BG) Zahrnutí vodíkových vozidel do celkového normativního rámce Evropského společenství má nesmírně velký význam, protože současné zákonné postupy pro typové schvalování nezaručují vozidlům identické kvality vstup na celý trh Evropské unie.
<P>
Přijmutí nařízení Evropské unie by zaručilo, že všechna vodíková vozidla uvolněná na trh by byla vyráběna, testována a označována v souladu se společnými standardy, a že jejich úroveň bezpečnosti by byla minimálně na té samé úrovni, jako v případě automobilů na konvenční pohon. Společné nařízení by zároveň zaručilo sjednocení úsilí zaměřeného na zavedení vodíku jako paliva energeticky udržitelným způsobem, tj. aby se jeho zavedením jako paliva pro motorová vozidla dosáhla pozitivní celková environmentální rovnováha. Celoevropské nařízení by mělo též stanovovat společné požadavky pro monitoring těchto motorových vozidel a pro potřebnou infrastrukturu - čerpací stanice.
<P>
Přijmutí nařízení Evropské unie by zároveň zaručilo uplatňování společných norem pro výrobu a používání vodíkových vozidel vyrobených v třetích zemích - Spojených státech, Asijském hospodářském společenství - a pomohlo by ochránit evropské zájmy.
<P>
Dovolte mi též upozornit na to, že v případě nedostatečné aktivity na úrovni Evropské unie přistoupí členské státy k přijmutí svých vlastních norem pro vodíková vozidla, která se budou navzájem lišit. Tato situace by měla nepříznivý vliv na společný trh a na šetření nákladů z rozsahu výroby, a způsobila by také opoždění ve vývoji těchto vozidel.
<P>
V současnosti, když pro každý typ vozidla a jeho uvolnění na trh Evropské unie postačuje jen jedno jediné povolení, by členské státy měly zpřístupnit své trhy vodíkovým vozidlům. Schválení tohoto nařízení urychlí zavedení této ekologické technologie na pohon vozidel, což následně umožní rychlejší nástup environmentálních výhod plynoucích z používání vodíkových vozidel.
<P>
V neposlední řadě by se tím vytvořil nový stimul pro výrobu vodíkových vozidel, materiálů potřebných na jejich výrobu a prostředků na jejich kontrolu, což by přispělo k rychlejšímu zavedení vodíkové technologie v zemích Evropské unie.
<SPEAKER ID="045" NAME="Leopold Józef Rutowicz" LANGUAGE="PL">
Vážená paní předsedající, vážený pane komisaři, příchod vodíkových vozidel bude mít vliv na ochranu zdraví a životního prostředí a také na skleníkový efekt, a vzhledem k nedostatku tradičních uhlovodíkových paliv má taktéž politický a hospodářský význam. Hlavní krok, který musíme podniknout, aby se tato vozidla mohla objevit na našem trhu, je vypracovat směrnici o schvalování typu vodíkových vozidel. V souvislosti s návrhem směrnice a jeho pozměňujícími a doplňujícími návrhy bych chtěl uvést dvě poznámky.
<P>
Po prvé, v návrhu se nevyžaduje, aby se v rámci výkonu typového schvalování kontrolovaly i pokyny pro servis a užívání. Vodíkové palivo představuje díky své vysoké energetické hodnotě obzvlášť nebezpečný produkt, přičemž řidiči s ním přijdou do kontaktu poprvé.
<P>
Po druhé, stanovit v návrhu termín prozkoumání jeden rok po jeho vstupu v platnost s cílem zhodnotit závěry související s fungováním této směrnice a dalších mezinárodních norem v této oblasti.
<P>
Skupina Unie za Evropu národů podporuje uzákonění této směrnice. Chtěl bych paní Weisgerberové poděkovat za věcnou zprávu.
<SPEAKER ID="046" NAME="Jaromír Kohlíček" LANGUAGE="CS">
Milé kolegyně, vážení kolegové, po pročtení vysvětlujícího prohlášení k diskutovanému nařízení jsem byl nemile překvapen. Vodík totiž umožňuje na jedné straně skladovat energii, na druhé straně prakticky eliminovat významnou část emisí. Směrnice totiž počítá i se zařazením do tradičních systémů. Přeloženo do normální řeči: Jde o využití vodíku jeho spalováním.
<P>
Vedle problému spalování směsi metan-vodík, o kterém něco vím, protože moje disertace se spalováním zabývala, by bylo nutné při použití běžných motorů používat i močovinu pro dosažení čistoty spalin podle EURO 5 až 6 k eliminaci kysličníku dusíku.
<P>
Jedním z cílů Evropské unie je v nejbližší době rozšířit využití vodíku v dopravě, to má do roku 2020 dramaticky vzrůst. Je pravda, že technické problémy spojené se skladováním a manipulací s vodíkem si vyžadují jasné jednotné předpisy včetně označení systémů, které s vodíkem pracují. V tom plně se zpravodajkou souhlasím. Navíc bych rád poznamenal, že platí v řadě zemí zákaz parkování vozidel vybavených tlakovými nádobami v uzavřených, zejména podzemních garážích. I proto je jednoduché označení nutností.
<P>
Palivové vodíkové články jsou jedním ze slibných experimentálních pohonů vozidel. Již delší dobu se v řadě měst Evropské unie provozuje skupina autobusů využívajících tohoto zdroje energie. Věřím, že připravené a diskutované nařízení umožní sjednocení základních požadavků na technické zařízení motorových vozidel na vodíkový pohon. Doufám, že tím bude lépe vymezen prostor pro další rychlý technický rozvoj a provozní ověření jednotlivých prvků vodíkového systému vozidel. Tím se výrazně urychlí praktické využití zejména vodíkových článků a vodík nebude ve větším měřítku využíván v tzv. tradičních systémech, tedy spalovacích motorech, což je podle mě nesmyslné. S touto výhradou materiál vřele jménem skupiny GUE/NGL doporučuji ke schválení.
<SPEAKER ID="047" NAME="Andreas Schwab" AFFILIATION="PPE-DE">
(DE) Vážená paní předsedající, vážený pane komisaři, dámy a pánové, zpráva paní Weisgerberové je dokonalým příkladem způsobu, jakým se evropská politika přizpůsobuje změnám na trhu a postupuje rychlými kroky k vytvoření proaktivních standardů a právních základů pro technologické inovace. Rada plánuje zabývat se touto normalizací za několik měsíců a na základě toho vyvodit závěry. V této diskusi bude znovu sehrávat úlohu otázka toho, jak rychle budou tyto normy reagovat na technologický pokrok, jak rychle budou na tento technologický pokrok reagovat zákonodárci, a jak rychle se dokážou tyto normy přizpůsobit ekonomické realitě. Domnívám se, že tato zprávy o schvalování typu vodíkových vozidel učiní z Evropy průkopníka sjednocené regulační platformy pro vývoj vodíkových vozidel.
<P>
To, že nebylo ještě stále rozhodnuto, zda bude při používání vodíku jako paliva dodržena zásada trvalé udržitelnosti, a zda bude tento postup udržitelný i z ekologického hlediska, je skutečně pádným argumentem. Na druhé straně však tuto možnost ještě nemůžeme ani vyloučit. Z tohoto důvodu si myslím, že prostřednictvím této zprávy vytváříme pro vedoucí výzkumné instituty na evropském vnitřním trhu, a především pro vedoucí podniky, kvalitní základy pro další výzkum. Tato skutečnost je obzvlášť důležitá vzhledem k pozadí diskuse o politice CO2 pro motorová vozidla a touze dosáhnout vyšší stupeň rozmanitosti, pokud jde o různé technologie, abychom v konečném důsledku mohli s určitostí stanovit, které vozidlo a která technologie výroby motoru je nejvhodnější z pohledu životního prostředí a lidí.
<P>
Myslím si, že tuto zprávu bychom měli zvlášť přivítat z hlediska vnitřního trhu, protože skutečně integrovaný vnitřní trh se nám podaří vytvořit jedině pomocí harmonizace schválení typu vodíkových vozidel v různých členských státech, což nám umožní do nejvyšší možné míry využít synergické efekty tohoto trhu. Jak tu bylo již dříve připomenuto, jakékoli celosvětové schvalování by mělo být samozřejmě také založeno na tomto základě. Doufejme, že se nám všechny tyto skutečnosti podaří správným způsobem zohlednit. Přeji nám k tomu mnoho úspěchů!
<SPEAKER ID="048" NAME="Arlene McCarthy" AFFILIATION="PSE">
Vážená paní předsedající, chtěla bych poděkovat naší zpravodajce, paní Weisgerberové, stínovým zpravodajům za přípravu této zprávy a za dosažení velmi dobré dohody s Radou a Komisí, u které se jim zároveň podařilo zachovat priority tohoto Parlamentu. V době, kdy se ceny ropy v Evropě zdvojnásobily a evropští občané a lidé na celém světě jsou stále více znepokojeni účinky klimatických změn, je jasné, že potřebujeme novou naději pro paliva budoucnosti.
<P>
Tento celoevropský právní předpis o vodíkových vozidlech může vydláždit cestu pro masovou výrobu těchto automobilů a v ne příliš vzdálené budoucnosti nabídnout evropským řidičům skutečné alternativy. Prodej vozidel s alternativním pohonem například jen ve Spojeném království vzrostl z jen několika sto kusů v roce 2000 na víc jak 16 000 kusů v minulém roce. Vzrostl prodej automobilů na elektrický pohon, jako i prodej dalších alternativ, vodíková vozidla se však v současnosti nacházejí na úplném počátku masové výroby. Myslím si, že tyto nové právní předpisy podpoří vývoj těchto vozidel a zároveň zabezpečí, aby byla spolehlivá a bezpečná. Očekává se, že díky tomuto novému právnímu předpisu se masová výroba v Evropě spustí už v roce 2015, přičemž do roku 2025 by přibližně 5 % vozidel, které se budou pohybovat po silnicích Evropské unie, mělo tvořit vodíková vozidla.
<P>
Environmentální výhody automobilů s vodíkovým pohonem budou záviset na zdroji energie použité na výrobu vodíku. Mohou přímo pomoci při řešení problému znečištění ovzduší způsobeného benzinem a snížení závislosti na ropě. Problém globálního oteplování však pomůžou vyřešit jedině tehdy, když se bude vodík vyrábět trvale udržitelným způsobem. Z tohoto důvodu silně podporuji pozměňující a doplňující návrhy paní Weisgerberové, jejichž cílem je zabezpečit, aby se vodíková paliva vyráběla trvale udržitelným způsobem a aby se při jejich výrobě do nejvyšší možné míry využívaly obnovitelné energie.
<P>
Je důležité upozornit na to, že automobily s vodíkovým pohonem mohou být právě tak bezpečné jako automobily s benzinovým pohonem, záchranné týmy však v případě nehody potřebují znát o jaký druh vozidla jde. Z tohoto důvodu paní Weisgerberová zabezpečila, aby mohly záchranné službě tato vozidla okamžitě identifikovat. Tyto právní předpisy pomáhají dosáhnout toho, čeho může dosáhnout jen Evropská unie na silném vnitřním trhu. Zabezpečují vytvoření celoevropského trhu zboží se společnými pravidly a vysokými bezpečnostními požadavky. Právě takovýto trh je schopný vyrábět automobily budoucnosti s vodíkovým pohonem. Věřím, že právě tyto právní předpisy, když budu pro ně hlasovat, jsou pro dosažení tohoto cíle klíčové.
<SPEAKER ID="049" NAME="DanutBudreikait" AFFILIATION="ALDE">
(LT) Návrh Komise o schvalování typu vodíkových vozidel má velmi velký význam při řešení problémů souvisejících s hledáním alternativních paliv pro vozidla, ochranu životního prostředí, ochranou životního prostředí, klimatickými změnami a lidským zdravím. Chtěla bych vás upozornit na několik otázek, které mají pro vývoj vodíkových vozidel velký význam.
<P>
Po prvé, hlavním problémem vodíkových vozidel není samotná výroba těchto vozidel, ale jejich tankování. V současnosti existuje v celé Evropě jen 40 vodíkových čerpacích stanic. Ve Francii se například nacházejí jen dvě takové čerpací stanice, ve Španělsku jen jedna, a ve všech nových členských státech, které vstoupily do Evropské unie v období let 2004 až 2007, není dokonce ani jedna taková čerpací stanice. Ve Spojených státech je dostatek vodíkových čerpacích stanic jen v Kalifornii. Z tohoto důvodu souhlasím s řečníkem, který řekl, že je třeba v co nejkratším čase vybudovat v celé Evropské unii standardizovanou síť vodíkových čerpacích stanic. Bez vhodné infrastruktury zůstanou vodíková vozidla unitární.
<P>
Po druhé, vodík je jen nositelem energie, není jejím zdrojem, a proto je důležité, aby se vodíková paliva vyráběla stabilním a ekologickým způsobem. Potřebujeme aktivněji pracovat na vědeckém výzkumu, který by se zaměřoval na to, abychom při výrobě vodíku nemuseli používat fosilní paliva, a který by zároveň nabídnul alternativní metody štěpení vody na vodík a kyslík. Jednou z těchto metod by mohla být fotolýza, i když v této oblasti je ještě stále třeba provést důkladný vědecký výzkum. Vedle toho by výroba vodíku, která by nezpůsobovala znečištění, umožnila používat tuto metodu i v odvětvích mimo dopravu.
<P>
Po třetí, souhlasím s návrhem Komise, aby se používaly směsi zemního plynu a vodíku, ale jen v podobě přechodného paliva, a jen v zemích, které mají vybudovanou kvalitní infrastrukturu zemního plynu. Chtěla bych též zdůraznit, že Spojené státy a Kanada jsou na prvním místě v oblasti vývoje a výroby vodíkových vozidel, za kterými těsně následuje Japonsko. Ani my bychom neměli zůstat příliš pozadu.
<SPEAKER ID="050" NAME="Małgorzata Handzlik" AFFILIATION="PPE-DE">
(PL) Vážená paní předsedající, perspektiva budoucnosti s automobily s vodíkovým pohonem je skutečně vzrušující. I když uplyne ještě mnoho času, než se bude tato technologie uplatňovat v širším rozsahu, je nesmírně důležité, aby jsme nařízení o schvalování typu vodíkových vozidel harmonizovali už nyní.
<P>
Základním cílem nařízení, o kterém dnes diskutujeme, je zavedení evropských kritérií pro schvalování typů vodíkových vozidel s cílem zabezpečit správné fungování trhu. Rozdílná kritéria pro schvalování typu v jednotlivých členských státech v současnosti brzdí fungování tohoto trhu, způsobují zbytečný nárůst výrobních nákladů, ohrožují bezpečnost - tedy oblast, na kterou nesmíme zapomínat - a vytvářejí velkou bariéru v rozvoji vodíkové technologie v Evropské unii. Především nesmíme dovolit, aby nás tato skutečnost jen tak obešla, protože naděje na nahrazení ropy v odvětví dopravy spočívá, společně s biopalivy a elektrickou energií, ve vodíku. Zřejmě nejdůležitější skutečností však je, že při spalování vodíku nevzniká oxid uhličitý, tj. látka, která má ještě stále škodlivé účinky na životní prostředí, ale voda. Logickým výsledkem této skutečnosti je snížení znečištění ovzduší a též emisí CO2, tj. dosažení cílů, kterým věnujeme velkou část našeho úsilí, v neposlední řadě i v rámci fóra Evropského parlamentu.
<P>
Dosažení všech těchto cílů bude samozřejmě záviset na rozšíření těchto technologií, které - přesně, jak správně upozorňuje i paní zpravodajka, které bych chtěl poblahopřát k této velmi kvalitní zprávě - kromě jiného závisí i na existenci sítě vodíkových čerpacích stanic. Tyto čerpací stanice by měly být vybudovány ve stejném čase ve všech členských státech, aby k nim mohl mít přístup každý evropský občan. Doufám také, že výrobci automobilů zareagují na rostoucí spotřebitelskou poptávku po vodíkových vozidlech, aby mohl společný trh v této oblasti fungovat správně.
<SPEAKER ID="051" NAME="Matthias Groote" AFFILIATION="PSE">
(DE) Vážená paní předsedající, vážený pane komisaři, vážená paní zpravodajko, dámy a pánové, myslím si, že máme před sebou dobrý příklad toho, jak je politika schopná jednat, protože povolení pro schvalování typu vodíkových vozidel budou v budoucnosti k dispozici i navzdory tomu, že samotná technologie ještě k dispozici není.
<P>
V tomto Parlamentu věnujeme mnoho času diskusím o snížení emisí CO2 z vozidel, především nákladních vozidel. Toto by mohla být jedna z cest jak snížit tyto emise. Je však důležité - přičemž nyní mluvím jménem Výboru pro životní prostředí, veřejné zdraví a bezpečnost potravin, jehož jsem byl stínovým zpravodajem - abychom při výrobě vodíku používali obnovitelné energie. Zároveň se tím nabízí příležitost uskladňovat energii z obnovitelných zdrojů, kterou bychom mohli používat pro automobily. Byl by to krok správným směrem. Tímto tématem bychom se měli nadále zabývat i v budoucnosti.
<P>
Zároveň je však důležité vybudovat infrastrukturu čerpacích stanic. Můžeme například vidět, že infrastruktura pro vozidla poháněná stlačeným zemním plynem (CNG) má ještě stále velmi velké rezervy. Tato vozidla už jsou sice k dispozici, ale spotřebitelé, tj. řidiči, ještě stále váhají s jejích nákupem, protože není zaručená dostupnost paliva. V budoucích diskusích bychom se měli na tuto oblast zaměřit.
<SPEAKER ID="052" NAME="Bogusław Liberadzki" AFFILIATION="PSE">
(PL) Vážená paní předsedající, dovolte mi využít tuto příležitost, abych poblahopřál paní zpravodajce a Komisi k iniciativě, jejímž cílem je najít nové energetické zdroje pro vozidla, jako i nové zdroje na získávání energie.
<P>
Tato iniciativa sleduje tři cíle. Prvním je náš pokračující odklon od závislosti na ropě. Druhý cíl souvisí s emisemi CO2. Třetí cíl, který je skutečně velmi důležitý, se týká stabilizace a snížení nákladů souvisejících s užíváním motorových vozidel pro ty, kteří je používají.
<P>
Podle mého názoru pokrývá diskutovaný dokument tři oblasti. První je označování vozidel s vodíkovým pohonem. Druhou tvoří požadavky na čerpací stanice (jejich rozmístění a vybudování). Poslední, třetí oblastí, kterou považuji za důležitou, je oblast bezpečného provozování vodíkových vozidel. Toto nařízení v prvé řadě vytváří právní rámec, který stanovuje, jakým způsobem bychom měli tuto energii používat, v druhé řadě poskytuje požadavky na infrastrukturu, které zabezpečují splnění základních předpokládaných podmínek pro vývoj nových technologií.
<SPEAKER ID="053" NAME="Silvia-Adriana Ţicău" AFFILIATION="PSE">
(RO) V odvětví dopravy je třeba vyvíjet trvalé úsilí zaměřené na uvedení vozidel s alternativním pohonem na trh, které by přispívaly k významnému zlepšení kvality ovzduší v městském prostředí.
<P>
Společné normy pro schvalování motorů s vodíkovým pohonem jsou potřebné z důvodu zaručení bezpečnosti při užívání vodíku pro pohon vozidel. Používáním vodíku jako paliva, buď v podobě palivových článků nebo v podobě motorů s vnitřním spalováním, se nevytvářejí žádné emise uhlíku ani skleníkové plyny. Toto schvalování typu vodíkových vozidel je založené na specifikaci a dodržování technických požadavků pro komponenty určené na výrobu vodíkových vozidel.
<P>
Vzhledem k vlastnostem vodíku si tato vozidla vyžadují samostatný přístup ze strany záchranných služeb. Chtěla bych zdůraznit potřebu investicí ze strany členských států do skladování a distribuce alternativních paliv, bez kterých nebude možné výrazně zvýšit počet vozidel, které jsou ohleduplnější vůči životnímu prostředí.
<SPEAKER ID="054" NAME="Bogusław Liberadzki" AFFILIATION="PSE">
(PL) Vážená paní předsedající, vzhledem k tomu, že jsem se snažil vejít do vymezeného časového limitu jedné minuty, nestihl jsem zmínit jeden důležitý bod, který bych chtěl zdůraznit jako výhodu tohoto řešení. Mám tím na mysli, že s tímto navrhovaným řešením přicházíme v dostatečném předstihu a vytváříme tak podmínky pro modernost. Může to zároveň znamenat stimul pro hledání ještě většího množství technologií, a z toho důvodu bych chtěl vyjádřit své uznání panu komisaři Verheugenovi i Komisi.
<SPEAKER ID="055" NAME="Günter Verheugen">
místopředseda Komise. - (DE) Vážená paní předsedající, dámy a pánové, jsem velmi rád, že nám tato diskuse ukázala existenci širokého konsensu v mnohých otázkách: po prvé, široký konsensus v otázce toho, že vodíková technologie představuje zajímavý potenciální způsob, který může přispět k řešení našich energetických problémů. Po druhé, konsensus o tom, že vodíková technologie představuje potenciálně zajímavou možnost pro silniční dopravu. A po třetí to, že velmi široký konsensus v otázce vodíkové technologie obecně je samozřejmě smysluplný jen tehdy, když je výsledný celkový ekologický efekt pozitivní, tj. když se vodík bude vyrábět z čistých energetických zdrojů. To je velmi důležitý výsledek.
<P>
Chtěl bych vám oznámit, že Komise věnuje samostatnou pozornost vývoji vodíkových technologií v rámci sedmého rámcového programu v oblasti výzkumu. V rámci společné technologické iniciativy se pro výzkum vodíkové technologie vyčlenilo 800 milionů EUR. A nejen pro výzkum v oblasti vozidel. Chtěl bych se totiž vyhnout dojmu, že utrácíme 800 milionů EUR jen na výzkum vodíku jako paliva. Tento výzkum tvoří jen část celého projektu. Celkovým záměrem projektu je stanovit jasné zásady pokud jde o to, do jaké míry může vodík skutečně přispět k drastickému snížení emisí CO2, které produkuje naše společnost.
<P>
Společně s předsedou tohoto Parlamentu, panem Pötteringem, jsem měl během určité doby možnost řídit automobil s vodíkovým pohonem. Můj osobní dojem je ten, že technické problémy související s používáním vodíku v automobilech jsou už prakticky vyřešené. Potřebná technologie už tedy existuje a je realizovatelná. To, co nám však absolutně chybí - přičemž to tu dnes zaznělo už několikrát - je potřebná infrastruktura.
<P>
Umím si představit, že když už bude tento návrh přijat a bude průmyslu poskytovat svou podporu, budeme se muset zabývat i otázkou, kterou v této diskusi položil pan Bulfon. Jde o otázku, zda by subjekty provozující velké vozové parky, které se používají především lokálně, například Evropský parlament, národní parlamenty, vlády a Evropská komise, neměly ukazovat dobrý příklad, jen co to bude možné a prostřednictvím svých politik veřejného obstarávání podporovat uvedení tohoto typu vozidel na trh. V současnosti jde ještě stále jen o fantazii, je to však něco, na co bychom neměli zapomenout, když nastane vhodná doba.
<P>
Dovolte mi ještě jednou vyslovit své poděkování paní zpravodajce za její skutečně vynikající práci, jako i všem řečníkům z jednotlivých skupin a výborů, kteří nám ukázali, že máme společnou vizi toho, jak by měla vypadat budoucnost automobilů v Evropě.
<SPEAKER ID="056" NAME="Anja Weisgerber">
zpravodajka. - (DE) Vážená paní předsedající, dámy a pánové, děkuji vám za vaše velmi zajímavé projevy. Chtěla bych též poděkovat stínovým zpravodajům, Komisi, představitelům Rady a všem pracovníkům za jejich fantastickou spolupráci, která byla klíčem k dosažení této politické jednoty už v prvním čtení.
<P>
Jak jsme viděli, vodík je technologií budoucnosti. Může tvořit součást odpovědi na výzvy, které s sebou přinášejí klimatické změny, a na potřebu snížení emisí. Vodík představuje čistou alternativu k fosilním palivům, a v případě, že se bude vyrábět z obnovitelných energií, případně z jaderné energie, je jeho používání jako nositele energie - přesně jak to tu už zaznělo, vodík je skutečně nositelem energie - trvale udržitelné. Toto je směr, kterým se musíme v nejbližších letech ubírat.
<P>
Fascinuje mě myšlenka úplně bezrizikového vodíkového cyklu, v kterém se bude vodík vyrábět z obnovitelných energií a následně proměňovat o plynného skupenství. Tato myšlenka je skutečně fascinující. Tuto technologii jsem podporovala dávno předtím, než jsem vstoupila na půdu tohoto Parlamentu, a zároveň jsem na ní dlouhou dobu dobrovolně pracovala.
<P>
Dnes jsme dali věcem správný směr. Vytvořili jsme nezbytné podmínky pro to, abychom v budoucnosti mohli mít jednotné nařízení o schvalování typu. Zároveň jsme ukázali cestu k mezinárodnímu nařízení o schvalování typu vodíkových vozidel a stanovili budoucí směr výzkumu a vývoje.
<P>
Přesně jak řekl pan komisař Verheugen, potřebná technologie je v současnosti už k dispozici. Nyní se musíme zabývat dalšími otázkami souvisejícími s infrastrukturou. Otázka infrastruktury čerpacích stanic se bude řešit pomocí veřejně-soukromého partnerství. Možná potom zjistíme, že nebude dlouho trvat a na našich silnicích se objeví skutečně vodíková vozidla, nejen jejich prototypy.
<P>
Ještě jednou vám chci poděkovat za výbornou spolupráci.
<SPEAKER ID="057" NAME="Předsedající">
Rozprava byla ukončena.
<P>
Hlasování se uskuteční dnes.
<P>
Písemná prohlášení (článek 142)
<SPEAKER ID="058" NAME="Zita Pleštinská  " AFFILIATION="PPE-DE">
v písemné formě. - (SK) Zásoby surovin na výrobu tradičních uhlovodíkových paliv neustále ubývají, proto téma výzkumu a vývoje nových alternativních pohonů v automobilovém průmyslu je nanejvýš aktuální.
<P>
Sedmý rámcový program EU vyčlenil 800 milionů EUR na výzkum vodíkové technologie. Na základě výzkumu se jeví vodík jako ideální alternativa klasických fosilních paliv. Použití vodíku jako paliva budoucnosti v silničních vozidlech představuje řešení mimořádně příznivé pro životní prostředí. Přináší nulové emise sloučenin uhlíku a skleníkových plynů. První prototypy automobilů byly úspěšně zkoušeny už i v EP.
<P>
Aby bylo možné zabezpečit fungování vnitřního trhu a zároveň poskytnout vysoký stupeň bezpečnosti obyvatelstva a ochrany životního prostředí, je třeba stanovit pravidla na konstrukci motorových vozidel poháněných vodíkem na celoevropské úrovni. Jednotná pravidla schvalování v celé EU jsou minimálním předpokladem pro možnost uvádění vodíkových vozidel na trh. Úspěšnost zavedení nových technologií závisí i na včasném vybudování přiměřené sítě vodíkových čerpacích stanic.
<P>
Věřím, že i dnešní rozprava zlepší důvěru evropských spotřebitelů k používání nových technologií v automobilovém průmyslu a zvýší podíl takto poháněných vozidel na evropském trhu.
<P>
Jsem přesvědčena, že jen dobře technicky připravená EU bude úspěšná v soutěži s USA, Japonskem a Koreou, které vyvinuly v této oblasti už nemalé aktivity. Z tohoto hlediska považuji tuto iniciativu za velmi pozitivní.
<P>
(Zasedání bylo přerušeno v 11:00 a pokračovalo v 11:30.)
