<CHAPTER ID="004">
Sdělení předsednictví
<SPEAKER ID="009" NAME="Předsedající">
Dámy a pánové, 4. června jsme si připomněli 22. výročí dvou významných událostí. V tento den v roce 1989 zasáhly orgány Čínské lidové republiky proti protestujícím na Náměstí nebeského klidu takovým způsobem, že protesty vyústily v krveprolití. Všichni si na to pamatujeme.
<P>
Týž den, před 22 lety, se konaly první částečně svobodné parlamentní volby ve střední a východní Evropě, a to v Polsku, v nichž zvítězili kandidáti demokratické opozice, kteří získali téměř všechna křesla ponechaná svobodné volební soutěži. Z těchto křesel získali zástupci demokratické opozice všechna křesla v Senátu kromě jednoho. Získali rovněž veškerá zbývající křesla v Sejmu i v Senátu.
<P>
Tato dvě výročí nám připomínají, jak moc se Evropa změnila a jak Evropané dokázali prosadit změny ve východní a střední Evropě s minimálními ztrátami, přičemž celý proces završilo opětovné sjednocení východní a západní Evropy.
<P>
° ° ° °
<P>
Dámy a pánové, mám pro vás nyní velmi důležitou informaci. Při dílčím zasedání, které bylo právě zahájeno, dojde k požárnímu cvičení, a to bez předchozího varování. Podobné cvičení proběhne v červnu na miniplenárním zasedání v Bruselu. O podrobnostech jste byli informovaní elektronickou poštou. Všichni jste obdrželi e-mail s pokyny, co máte v okamžiku, kdy poplašný signál zazní, dělat. Nevíme sice, kdy to přesně bude, je však nutné, abychom se seznámili s instrukcemi a při zaznění signálu jednali podle nich. Za několik minut vám všem pošlu další e-mailové upozornění a podrobné instrukce, co byste měli dělat, až poplašný signál zazní, a z čeho se tento signál skládá. Veškeré informace naleznete v mailu.
<P>
° ° ° °
<P>
Dále bych vám rád sdělil, že paní Koch-Mehrinová mi předala svou rezignaci na pozici místopředsedkyně Evropského parlamentu s účinností k 11. květnu 2011. Podle článku 18 jednacího řádu prohlašuji tuto funkci za neobsazenou.
