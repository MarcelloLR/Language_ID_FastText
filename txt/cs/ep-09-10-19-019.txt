<CHAPTER ID="019">
Pokrok v zavádění SIS II a VIS (rozprava) 
<SPEAKER ID="119" NAME="Předsedající">
Dalším bodem je prohlášení Komise o pokroku v zavádění SIS II a VIS.
<SPEAKER ID="120" NAME="Jacques Barrot" LANGUAGE="FR">
Paní předsedající, nerad bych pokoušel trpělivost Parlamentu, ale přesto musím zde přítomným poslancům a Parlamentu vyjasnit několik záležitostí.
<P>
Když jsem před rokem a půl převzal post komisaře, v jehož oblasti působnosti je spravedlnost, svoboda a bezpečnost, čekaly mne dva rozsáhlé projekty z oblasti informačních technologií, jejichž cílem je vybavit členské státy moderními a účinnými nástroji spolupráce.
<P>
Tyto dva projekty, SIS II a VIS, byly součástí jedné zakázky, uzavřené v roce 2003 mezi Komisí a konsorciem společností z oblasti informačních technologií. Oba dva projekty jsou z technologického hlediska velmi složité. Je třeba za obzvláště náročných technických požadavků vzájemně propojit ústřední systém s přístroji v jednotlivých státech a umožnit jejich vzájemnou součinnost.
<P>
Vždy jsem se snažil Parlament o vývoji v této oblasti pravidelně informovat. Na základě doporučení Rady pro spravedlnost a vnitřní věci z února a června 2009, jsem napsal panu Deprezovi, předsedovi parlamentního Výboru pro občanské svobody, spravedlnost a vnitřní věci, abych ho informoval o pokroku v zavádění SIS II. Zaslal jsem vám kopii naší korespondence, pane Coelho, protože vy jste ve většině případů zpravodajem pro otázky spojené se SIS a situaci podrobně sledujete.
<P>
Dnes bych vám v duchu otevřenosti opět rád podal co nejvíce informací. Je pravda, že jako u většiny důležitých průmyslových projektů i u SIS II a VIS je zde nebezpečí překročení časového plánu a rozpočtu. Je pravda, že co se týče SIS II i VIS, je situace neuspokojivá.
<P>
V projektu SIS II se i přes zapojení odborníků z Komise i z členských států stále objevují nejrůznější překážky. Pokud jde o VIS, projekt nyní vstupuje do důležitého stadia. Kvůli počátečním požadavkům bylo obtížné provést zamýšlené testy, zdá se však, že se souhlasem členských států by přezkoumání těchto požadavků mělo umožnit příští úspěšné proběhnutí testů.
<P>
Nejprve se budu zabývat SIS II. Komise úzce spolupracuje s předsednictvím, členskými státy i smluvními partnery na provádění pokynů vymezených v závěrech Rady pro spravedlnost a vnitřní věci ze dne 4. a 5. června.
<P>
Zaprvé, všechny zúčastněné strany se aktivně podílejí na technických přípravách prvního "mezníkového" testu, jehož cílem bude ujistit se, že současná technická řešení jsou postavena na pevných základech. S tímto vědomím vyjednala Komise s konsorciem zabývajícím se projektem požadované změny v zakázce. Pro první "mezník" se počítá s dalšími náklady ve výši 1 026 000 EUR. Naše útvary zároveň posílily správu a sledování projektu. Zavedly smluvní sankce, aby tak na smluvní partnery vyvíjely větší tlak.
<P>
V pátek večer jsem se sešel s generálním ředitelem společnosti, jež se projektem zabývá, aby mě mohl osobně informovat o opatřeních, která zavedl za účelem vyřešení technických obtíží.
<P>
A nakonec, jak bylo stanoveno na červnovém zasedání Rady, Komise z preventivních důvodů zahájila přípravné práce, aby případně mohla přejít na alternativní systém v případě, že by současná technická řešení selhala.
<P>
Abychom tato data a nový časový plán zohlednili, musíme samozřejmě tyto okolnosti promítnout do právních předpisů. Z tohoto důvodu Komise 29. září navrhla v nástrojích upravujících přechod na SIS II několik změn, které v současné době konzultuje s Parlamentem. Bude to pro nás příležitost tuto otázku podrobně přezkoumat.
<P>
Pokud jde o VIS, v dubnu 2009 smluvní partner začal provádět řadu testů ústředního systému s cílem zhodnotit dosažený pokrok. Ačkoliv mu byly prodlouženy časové lhůty, smluvní partner ještě nesplnil všechny smluvní podmínky vyžadované k ukončení těchto testů.
<P>
Komise samozřejmě uplatnila stanovené smluvní sankce za účelem potrestání tohoto zpoždění. Nařídila smluvnímu partnerovi, aby podnikl veškerá příslušná nápravná opatření.
<P>
Možná se mýlím, ale nedomnívám se, že problém spočívá v návrhu projektu. Ostatně se zdá, že projekt SIS II pokračuje dobře. Testy by měly být dokončeny 11. listopadu. Nicméně členské státy musí zároveň přizpůsobit své vnitrostátní systémy, aby mohly používat VIS. Přinejmenším tři členské státy mají veliké obtíže a kvůli těmto třem členským státům dochází ke zpožděním, která jsou dokonce ještě výraznější než zpoždění způsobená ústředním systémem.
<P>
Proto v současné době spolu s členskými státy provádíme podrobný rozbor, abychom pro spuštění VIS stanovili nový časový plán. Abychom ho však mohli vypracovat, musíme mít jasnou představu o výsledcích testů ústředního systému.
<P>
Po páteční schůzi mám důvod se domnívat, že 11. listopad by mohl být datem, kdy se dozvíme, jestli nyní prováděné testy byly úspěšné. V každém případě však před spuštěním systému musí být ústřední systém i vnitrostátní systémy plně provozuschopné. O novém časovém plánu budu samozřejmě Parlament informovat hned, jak se nám podaří jej sestavit.
<P>
Tímto svůj projev zakončím - omluvte prosím jeho délku, opravdu jsem vám ale chtěl o pokroku v zavádění SIS II a VIS poskytnout detailní přehled. Nemá cenu to skrývat, je zde reálný důvod k obavám. Technické, rozpočtové i politické rizikové profily obou projektů nám dávají důvod, abychom se podle našich jednotlivých odpovědností o projekt všichni zasadili. Jsou využívány značné finanční zdroje. Celková výše rozpočtových závazků Komise pro SIS II dosahuje o něco více než 80 milionů EUR, z nichž něco přes polovinu, tedy 44,5 milionu EUR, již bylo vyplaceno. Celková částka, kterou Komise přislíbila vynaložit na projekt VIS, je 74,5 milionu EUR. Pokud jde o plnění rozpočtu, do dnešního dne bylo prozatím čerpáno 43,3 milionu EUR. Tato čísla odpovídají údajům o projektech podobného rozsahu zavedených v Evropě i jinde na světě.
<P>
Paní předsedající, snažím se říct, že budu Parlament zcela určitě informovat o jakémkoli vývoji, jenž by mohl mít dopad na rozpočet, nebo dokonce na datum spuštění těchto systémů.
<P>
Nicméně pokud budou VIS a SIS II úspěšné, vybavíme Evropu nejúčinnějším systémem na světě. Musíme proto čelit překážkám s klidem, rozvážně a pragmaticky a já si v této záležitosti dovolím požádat Parlament o pomoc tak často, jak jen to bude potřeba, abychom, ještě jednou to zopakuji, abychom tyto dva projekty podrobně sledovali a zajistili jejich úspěšné dokončení..
<SPEAKER ID="122" NAME="Simon Busuttil" LANGUAGE="MT">
Rád bych začal tím, že panu místopředsedovi Evropské komise poděkuji za vysvětlení, které nám právě podal, a naopak já bych zase rád vysvětlil, proč jsme tuto diskusi vyžadovali.
<P>
Bylo to proto, že schengenský prostor je pro nás výjimečně důležitý z hlediska svobody pohybu našich občanů. I když naším úmyslem bylo, že schengenský prostor bude našim občanům nabízet úplnou svobodu, nepřejeme si, aby tuto výsadu poskytoval zločincům. Proto jsme vytvořili Schengenský informační systém, který měl být rozšířen na systém nové generace známý jako SIS II, aby nám pomohl posílit svobodu našich občanů a současně nedovoloval zločincům získat jakýkoli druh volného pole. Proto nás znepokojuje skutečnost, že tento systém nové generace - SIS II - má značné zpoždění a dokonce se dosud nezdá, že by se blížil dokončení. Proto se vás nyní ptáme na důvod tohoto zpoždění a na to, zda by bylo možné zaručit datum, kdy bude systém spuštěn. Nicméně bych chtěl, aby bylo nanejvýš zřejmé, že naším konečným cílem je spolupracovat s Evropskou komisí na tom, abychom zajistili, že schengenský prostor bude plně funkční a bude fungovat v nejlepším zájmu našich občanů, aniž by dával volnou ruku těm, kdo mají špatné úmysly.
<SPEAKER ID="123" NAME="Claude Moraes">
jménem skupiny S&D. - Paní předsedající, chtěl bych poděkovat panu komisaři, že sem dnes přišel a poskytl nám nové podrobnější informace o těchto záležitostech. Oceňujeme způsob, jakým to udělal.
<P>
Chci podobně jako pan Busuttil vysvětlit - a je to společné vysvětlení - naše vážné obavy ze značného zpoždění při přechodu ze SIS na SIS II a ve vývoji VIS. Domnívám se, že pochopíte, proč jsme předložili společné usnesení. Máme totiž skutečnou obavu. Pan Coelho a další o této obavě již delší čas hovoří a stojí za to si povšimnout, že i když jsou tyto značné odklady zjevně znepokojivé samy o sobě, klíčové otázky zde v Parlamentu se týkají, jak víte, transparentnosti a zodpovědnosti, zvláště při nakládání s citlivými údaji, resp. s citlivými údaji v této oblasti. Parlament musí být jako spolutvůrce právních předpisů a jediný přímo volený orgán EU o průběhu vývoje těchto systémů informován, tak jak to v minulosti mnohokrát požadoval.
<P>
Nechceme, aby naše usnesení vyvolávalo dojem, že vznášíme bezdůvodné požadavky. Chceme být rozumní a reagovat na to, jak jste nám poskytl informace dnes. Jednoduše chceme být informováni o aktuálním stavu věcí, chceme, aby nám byly vysvětleny důvody zpoždění, a chceme být ujištěni, že tyto problémy budou řešeny. Je zásadní, aby byl takto důležitý projekt, jenž bude mít dopad na obrovské množství lidí - jak občanů EU, tak občanů zemí mimo EU - vyvíjen transparentně.
<P>
Kromě otázek transparentnosti a zodpovědnosti je důležité také poukázat na některé širší aspekty. Technické problémy, které vidíme, ani vývoj těchto rozsáhlých databází nevzbuzují příliš důvěry. Mnoho našich členských států - včetně mého vlastního členského státu - má značné potíže s vytvářením svých vlastních velkých databází, s vývojem ID databází atd. Důvěra veřejnosti v tyto systémy je naprosto zásadní.
<P>
Proto rozhodně musíme společně - napříč politickými skupinami - zjistit, jak tyto problémy vznikly a jak jim lze v budoucnu zabránit ve fázi plánování, nikoli ve fázi realizace. Je třeba se poučit ze zkušeností; musíme mít v tyto systémy důvěru a především nad nimi musíme mít plný a účinný dohled. Tyto systémy budou konec konců fungovat jen na základě technické spolupráce - ale také na základě důvěry veřejnosti v tento systém a na základě toho, že bude vidět, že Parlament tyto záležitosti otevřeně kontroluje a tato práce přináší nějaké výsledky.
<SPEAKER ID="124" NAME="Sarah Ludford">
jménem skupiny ALDE. - Paní předsedající, ještě nikdy za deset let, co působím v Evropském parlamentu, jsem neměla během jednoho večera tak dlouhou řečnickou dobu. Deset minut celkem je nezvyklý přepych a nejsem si jistá, že je dokážu vyčerpat.
<P>
I já jsem vděčná panu místopředsedovi Barrotovi, že přišel a informoval nás o těchto problémech, i když mám pocit, že jsme neměli na těchto novinkách trvat. Každý, kdo je aspoň trošku obeznámen s instalací velkých systémů IT ve veřejném sektoru ve vlastním členském státě, asi ví, že všechny tyto technické a rozpočtové problémy často vznikají. Bohužel však, když jde o dva tak veřejně známé, velké systémy - Schengenský informační systém (SIS) II a Vízový informační systém (VIS) -, jde také o důvěryhodnost, a to nejen vnitřní bezpečnosti Unie - k ní se vrátím později -, ale i o spolehlivost vízové politiky EU.
<P>
Jako zpravodajka pro VIS mohu říci, že jsme byli pod tlakem, aby byly právní předpisy dokončeny včas, protože jsme si chtěli se spuštěním VIS pospíšit - neboť měl být v provozu již teď - a každý skluz v programu přináší velké zklamání.
<P>
Chtěla bych se pana komisaře Barrota zeptat, jaké dopady to bude mít na žadatele o vízum. Budeme tu mít nakonec spoustu zmatených občanů, protože systém VIS je vytvořen tak, aby vyřídil 20 milionů žádostí o vízum ročně, a zpoždění pravděpodobně vyvolá lavinový efekt? A co bude s dohodami o externím zajišťováním činností, které jsou uzavírány? Zmínil jste, že kvůli zpožděním s Vízovým informačním systémem byly uloženy smluvní pokuty. Mohl byste nám říci, jaké to jsou pokuty? Jaké jsou další odhadované náklady? A mohl byste nám říci, pane komisaři Barrote, zda obecně máte nadále důvěru v tohoto dodavatele, nebo zda uvažujeme o případném zrušení smlouvy?
<P>
Toto má vliv pravděpodobně také na zřízení agentury pro společnou správu SIS a VIS - a případně dalších databází v budoucnosti. Možná je třeba znova zvážit některé ambice na shromáždění údajů a rozsáhlý systém dozoru, což by podle mého soukromého názoru nebylo špatné, jestliže budeme mít všechny tyto technické problémy a problémy s infrastrukturou.
<P>
Poslední věc, na kterou jsem se chtěla pana komisaře zeptat, je tato: podle nynějších odhadů začne SIS II fungovat v poslední čtvrtině roku 2011. Domnívám se, že můžeme očekávat další časový skluz. V létě 2012 se v Londýně konají Olympijské hry. Vláda Spojeného království se nechopila příležitosti zapojit se do projektu SIS I z důvodů, které zná nejlépe ona sama. Je to vlastně již docela dost let, kdy se mohla do SIS I zapojit, ale řekla "ne, nikoli, počkáme na SIS II".
<P>
Vláda mi v odpovědi na mou otázku sdělila, že se dopady na bezpečnost neznepokojuje. Nicméně by mohla být ohrožena nejen bezpečnost Spojeného království, ale i evropská bezpečnost, kdyby se Spojené království nepřidalo na kontrolující stranu - na což má právo - Schengenského informačního systému dostatečně včas před Olympijskými hrami, které se budou konat roku 2012 v Londýně.
<P>
Mohl byste nám říci, pane komisaři Barrote, jaké dopady na bezpečnost při Olympijských hrách podle vašeho názoru hrozí? Jsem tím velice znepokojena, zvláště protože se konají v Londýně a v neposlední řadě v mém volebním obvodě. Domnívám se, že bychom všichni měli starosti s bezpečností při Olympijských hrách. To bylo několik otázek, které jsem vám chtěla položit. Ještě jednou vám děkuji, že jste sem přišel.
<SPEAKER ID="125" NAME="Tatjana Ždanoka">
jménem skupiny Verts/ALE. - Paní předsedající, i já jménem své skupiny děkuji panu komisaři Barrotovi za jeho vysvětlení. Samozřejmě také my vyjadřujeme politování nad stávající situací ohledně systémů SIS II a VIS.
<P>
Chtěla bych však také uvést některé další obavy, protože jak víte, naše skupina má zvláštní stanovisko k užívání biometrických údajů, zvláště ve VIS a SIS II.
<P>
Ráda bych této příležitosti využila a zdůraznila náš postoj. Podobně jako Sarah Ludfordová jsem i já nesmírně vděčná, že mám dnes večer na vystoupení více času. I pro mě je to možná příliš mnoho, i když já mám šest minut, nikoli deset.
<P>
Také my litujeme toho, že k těmto systémům má přístup stále více orgánů. V současné době máme obavy, že SIS je z technického nástroje přeměňován v obecný systém kontroly a dohledu.
<P>
Proto bychom chtěli Komisi připomenout, že nezbytnou podmínkou pro úplné zavedení těchto nových systémů je ucelený právní rámec pro ochranu údajů vycházející z nejvyšších norem a přijetí právního nástroje pro minimální záruky v procesním právu.
<P>
Také chceme vyjádřit politování nad nedostatečnou spoluprací ze strany Rady, zejména nad tím, že odmítá použít postup spolurozhodování v souvislosti s prováděcími opatřeními. Doufáme, že Evropský parlament bude v budoucnosti pravidelně dostávat spolehlivé informace o testech, nákladech atd.
<P>
Nechci opakovat otázku, která již zazněla, nicméně i my bychom chtěli, aby nás komisař Barrot informoval o smlouvě a závazcích, jež z ní vyplývají, a o tom, co se stane, jestliže test bude neuspokojivý. Také bychom chtěli znát případné náklady.
<P>
Jde asi také o záležitost schvalování: vyhnuli bychom se řadě otázek, kdyby se náš Parlament býval směl aktivně účastnit celého procesu od samého počátku. Proto doufám, že tento případ je také dokladem toho, že nyní skutečně nastal čas na spolupráci.
<SPEAKER ID="126" NAME="Timothy Kirkhope">
jménem skupiny ECR. - Paní předsedající, podepsal jsem za skupinu ECR společný návrh a jsem velice potěšen, že se nyní účastníme této rozpravy. Skutečnost, že my v Evropském parlamentu voláme Komisi k odpovědnosti, když diskutujeme o záležitostech souvisejících s utrácením značných částek z peněz evropských daňových poplatníků, má zásadní význam. Je správné, že široká veřejnost má zvláštní zájem o takto citlivou oblast, jež souvisí s ochranou a výměnou údajů. Vznikla řada problémů a zpoždění, takže nový systém dosud nebyl uveden do provozu. Dokonce máme nyní pochybnosti o proveditelnosti projektu.
<P>
Chtěl bych se pana komisaře zeptat, proč došlo k takovým odkladům a k překročení výdajů. Jaká opatření se přijímají, aby byly odstraněny nedostatky? Chtěli bychom, aby proces realizace probíhal zcela transparentně a aby byly zprůhledněny rovněž finanční aspekty, které jsem zmínil. Jak uvádí naše usnesení, Spojené království - samozřejmě nyní nikoli jako řádný člen Schengenu - si spolu s řadou dalších členských států nepřeje zapojit se do systému, dokud nebude nalezeno řešení.
<P>
Také bych se chtěl zeptat, jaké kroky byly podniknuty proti dodavatelům, aby byly pokryty některé škody. Chtěli bychom, aby Komise a Rada odpověděly na otázky a podaly vysvětlení, na čem se zakládá jejich trvalá důvěra ve stávajícího dodavatele a jeho schopnost úspěšně pokračovat ve vývoji systémů. Má tento projekt doopravdy budoucnost, nebo bychom měli nyní celou iniciativu přehodnotit? Jak řekl pan komisař Barrot, některé státy váhají, ale stěží jim to můžete klást za vinu, když zde není důvěra. Evropský parlament musí být průběžně informován o stavu vývoje těchto systémů. Těším se, až si přečtu odpověď Komise na otázky mých kolegů a na své otázky.
<SPEAKER ID="127" NAME="Cornelia Ernst" LANGUAGE="DE">
Paní předsedající, nejprve bych chtěla říci, že nesdílíme obavy se Poslaneckým klubem Evropské lidové strany (Křesťanských demokratů). Je to úplně prosté: domníváme se, že další vývoj směrem k SIS II není nutný a že je politicky chybný. Tento názor zastáváme ze tří důvodů: za prvé protože směšuje tajnou službu s policejními údaji a umožňuje, aby vznikl systém údajů, který již nezaručuje kontrolovatelnost a v němž osobní údaje vlastně nejsou chráněny.
<P>
Druhým důvodem jsou biometrické údaje, které jsou zde zakotveny jako rozsáhlý experiment, a za třetí má být SIS II samozřejmě využíván proti takzvanému nelegálnímu přistěhovalectví. Proto navrhujeme toto: jak všichni víme, máme SIS I. Domníváme se, že je rozumné jej dále rozvíjet na základě zásady "jeden za všechny". To je pragmatický přístup, i když jsme za něj ostře kritizováni. Domníváme se však, že v přístupu, který se zde sleduje, nelze pokračovat dále. Jednoduše řečeno, SIS II de facto selhal a udržovat jej na okraji propasti je - abych to zopakovala - nesmyslné. Důležité je, aby peníze, které jsou zde chybně investovány, byly ušetřeny; pak budeme mít s celou záležitostí méně problémů a můžeme se přestat zpožděním SIS II znepokojovat. Hovořím také z pohledu Saska, německého regionu v blízkosti Polska a České republiky. Dobře vím, že by zde určitě mělo větší smysl udělat něco pro stabilizaci v rámci policie než zavádět něco takového.
<SPEAKER ID="128" NAME="Carlos Coelho" AFFILIATION="PPE">
(PT) Dámy a pánové, rád bych začal tím, že poděkuji panu místopředsedovi Barrotovi za jeho vyjádření, ačkoli je v nevýhodném postavení, protože by bylo dobré poslechnout si také stanovisko Rady. Zjevně je snadnější vykonávat parlamentní kontrolu nad Komisí než nad Radou.
<P>
Komise byla v prosinci 2001 pověřena zavedením druhé generace Schengenského informačního systému (SIS), jehož spuštění se očekávalo v březnu 2007. Vznikla řada problémů a odkladů. Nový systém dosud není v provozu. Někteří lidé předpokládají, že nebude spuštěn do roku 2012, zatímco jiní zpochybňují samotnou proveditelnost projektu. Zpoždění nyní nemá jenom SIS, ale také Vízový informační systém (VIS), protože oba projekty realizuje stejná společnost.
<P>
Musím zde říci, že mám stále důvěru v pana místopředsedu Barrota. Ve svém politickém životě se vždy projevoval jako způsobilý, seriózní a ryzí proevropan. Víme, že projekt SIS nezahájil; zdědil jej, když souhlasil se změnou portfolia na žádost předsedy Barrosa. Služby Evropské komise a společnost, s níž byla uzavřena smlouva na vývoj centrálního systému, by však zjevně měly být pohnány k odpovědnosti.
<P>
Parlament se podílí na sestavování rozpočtu. Máme právo a povinnost žádat od Evropské komise vysvětlení. Proč potřebujeme SIS II? Potřebujeme lepší kontrolu nad našimi vnějšími hranicemi, potřebujeme větší bezpečnost, potřebujeme biometrické údaje a potřebujeme, aby upozornění byla propojena. Jsou v plánu dva celkové technické testy, takzvané mezníkové testy, první 22. prosince a druhý v létě 2010. Cílem prvního testu je prověřit plynulost, spolehlivost a účinnost SIS II v provozních podmínkách v časovém úseku 72 hodin a zkontrolovat, zda zásadní klíčové vlastnosti a soudržnost údajů fungují bez problémů či přerušení.
<P>
Vyvolává to mnoho otázek. Za prvé, existuje riziko, jež může ohrozit provedení testu letos v prosinci? Za druhé, je možné za účelem omezení tohoto rizika snížit úroveň požadavků nebo dokonce počet států, které se mají podílet na testu? Za třetí, lze o těchto nových testech uvažovat jako o části roční smlouvy se společností, nebo budou považovány za dodatečné požadavky, včetně dodatečných nákladů? Za čtvrté, vedlo odhalení problémů a technických chyb k doplnění dalších služeb do smlouvy? Kolik peněz bylo z těchto důvodů vyplaceno? Za páté, kolik činilo celkové penále uložené dodavateli - které zmínil pan místopředseda Barrot - za zpoždění a technické chyby, které způsobily, že předchozí testy byly neúspěšné? Za šesté, domnívá se Komise, že dojde-li k přechodu k alternativnímu řešení, bude ukončena smlouva se společností Steria? Pokud ano, jaké dopady to bude mít na VIS?
<P>
A konečně, paní předsedající, poslední otázka: je pravda, že Bulharsko a Rumunsko již nechtějí čekat na SIS II a již je v plánu jejich začlenění do SIS I?
<SPEAKER ID="129" NAME="Ernst Strasser" AFFILIATION="PPE">
- (DE) Děkuji vám, paní předsedající. Pokusím se dodržet svou řečnickou dobu. Zavedení SIS II a jeho funkčnost v zásadě vítáme. Když jsem na počátku tohoto tisíciletí zastával funkci ministra vnitra, silně jsem se za tento systém zasazoval. V té době se nám dostalo slibu, že bude zaveden v roce 2007, přičemž jedním z důvodů bylo, že naléhavě potřebujeme, aby se na této bezpečnostní architektuře mohly podílet nové členské státy.
<P>
Nové členské státy jsou zde, ale SIS II zde dosud není. Zpoždění je nutno neúprosně analyzovat a vyšetřit. Je také nutno vyvodit jasné důsledky. Měli bychom se z minulých zkušeností poučit do budoucna.
<P>
Musíme uznat, že Komise udělala všechno pro to, aby projekt SIS II pokročil, včetně toho, že akceptovala výsledky testů, které nebyly úplně ideální. Nesmíme však zapomínat, že nemá smysl v této věci dělat příliš velký kompromis, protože by to bylo na úkor stability a spolehlivosti systému. Měli bychom proto zabránit, aby členským státům vznikla na základě analýzy nebo testů a dalšího zpoždění se systémem další finanční zátěž. To, co potřebujeme, je 100% transparentnost. Také musíme hovořit jasnou řečí s těmi, kdo jménem Komise projekt realizují, což musí znamenat také to, že v případě potřeby ponesou tito manažeři projektu finanční důsledky.
<SPEAKER ID="130" NAME="Edit Bauer" AFFILIATION="PPE">
(HU) Paní předsedající, pane komisaři, v roce 2006, kdy nové členské státy čekaly, že se připojí k schengenskému prostoru, jsme se dohodli a bylo nám určeno, že jednou z podmínek je, že musí být v provozu SIS II. Mezitím vyšlo najevo, že systém vůbec nebude provozuschopný. Pak jsme slyšeli, že podlaha není dost pevná, aby unesla tíhu technického vybavení, a kdyby bývalo portugalské předsednictví nepřišlo s řešením uvést do provozu systém SIS na základě zásady "jeden za všechny", tak by bezpochyby osm nových členských států ještě teď na přistoupení k schengenskému prostoru čekalo.
<P>
Měli bychom mít na paměti, že mezitím bylo třeba podepsat nové smlouvy a vytvořit nové finanční balíčky na financování vývoje systému SIS II, zatímco je ještě třeba zaplatit provoz systému SIS I+. Prakticky tak financujeme dva systémy, což stojí evropské daňové poplatníky nemalou částku peněz. Samozřejmě hovoříme o velké investici, pokud jde na zajištění bezpečnosti evropských občanů. Na rozdíl od své levicové kolegyně cítím, že to může přinést velkou kvalitativní změnu ve prospěch evropské bezpečnosti.
<P>
Také bych rád věděl více o tomto zpoždění, protože v roce 2001 byl vývoj systému naplánován na pět let, od roku 2002 do roku 2007. Nyní hovoříme o tom, že bude vyvíjen snad více než deset let. Pane komisaři, není možné, aby byla v případě technického systému taková míra nejistoty, že se doba jeho vyvíjení zdvojnásobí. Jsme si dobře vědomi toho, že techničtí šotci mohou házet klacky pod nohy a veřejná investice může být opožděna, ale nakonec musíme položit otázku: z jakého důvodu? Nezdržují vývoj systému SIS II úmyslně některé země, vlastně některé členské státy? A abych otázku zakončila, jaká je záruka, že to stejně nedopadne se systémem VIS?
<SPEAKER ID="131" NAME="Elżbieta Katarzyna Łukacijewska" AFFILIATION="PPE">
(PL) Paní předsedající, vzhledem ke zpožděním a problémům s dokončením práce na SIS II a k předpovědím, podle nichž systém nebude zcela funkční do konce roku 2011, podle některých dokonce do roku 2015, bylo rozhodnuto provést do konce tohoto roku testy, které posoudí funkčnost SIS II. Je rozhodnuto, že pokud se prokáže, že je systém defektní, bude zaveden alternativní plán, jenž vychází ze zdokonalení SIS I.
<P>
Tím vzniká několik otázek. Je Evropská komise ochotna provést alternativní plán? Co bude s investicemi členských států, které nesly náklady spojené s nákupem vybavení pro služby nového systému? Bude toto vybavení využito v alternativním plánu? A konečně, jak zamýšlí Komise vymáhat smluvní pokuty od těch, kdo jsou za projekt zodpovědní?
<SPEAKER ID="132" NAME="Jacques Barrot" LANGUAGE="FR">
Paní předsedající, nemohu odpovědět na všechny otázky, které mi byly položeny, protože se nyní nacházíme v obtížné době. Pokud jde o VIS, centrálního systému se týkají testy, které musí být provedeny do 11. listopadu, a pokud jde o SIS II, musí být mezník, totiž kritérium, splněno do konce letošního roku.
<P>
Za prvé, jsem velmi vděčný všem řečníkům. Chci, aby měl Evropský parlament úplný přístup ke všem informacím. Rád bych vám připomněl vám, že tyto dva velké systémy byly členskými státy navrženy právě tak, aby státy mohly využívat svobodu pohybu v bezpečných podmínkách, jak zdůraznili zejména pan Busuttil a Moraes.
<P>
Nejprve bych se pokusil odpovědět na otázku ohledně VIS, zejména paní Ludfordové, která na tomto problému měla zvláštní zájem jako zpravodajka. Co můžeme říci, je, že do 11. listopadu budou provedeny testy VIS, které nám řeknou, zda bychom měli změnit směr. Dosud se lze domnívat, že VIS má solidní architekturu a skutečně i několik poruch, které však lze napravit. Nicméně nám tyto testy ukážou, zda musíme ukončit smlouvu s dodavatelem. Nyní je předčasné o tom hovořit, ale časový harmonogram by byl v tomto případě odpovídajícím způsobem změněn.
<P>
Zdůraznil bych, že Rada v roce 2005 rozhodla, že členské státy musí VIS zavést soudržně a koordinovaně. Proto nařízení o VIS stanoví, že systém bude uveden do provozu datem stanoveným Komisí v prvním regionu, jakmile všechny členské státy konstatují, že provedly veškeré technické a právní úpravy nezbytné k využívání VIS v tomto regionu.
<P>
To znamená, že provoz VIS bude zahájen v prvním regionu - v severní Africe, do nějž patří země představující největší rizika, pokud jde o nezákonné přistěhovalectví a bezpečnost - v týž den pro všechny členské státy. To mě vede k tomu, abych řekl, že je skutečně důležité, aby všechny členské státy byly schopny si VIS osvojit, provozovat a spravovat, protože by bylo nanejvýš škodlivé, kdyby se prokázalo, že centrální systém funguje normálně, ale že jsme nuceni ještě více prodloužit lhůtu kvůli zpoždění na straně několika členských států. Proto jsem v tomto bodě poněkud naléhavý.
<P>
Paní Ludfordová upozornila zvláště na problém Olympijských her. Upřímně doufám, že do té doby učiníme pokroky. Je ale pravdou, že v případě Spojeného království existuje ustanovení, aby se před Olympijskými hrami připojilo k SIS I+, pokud se takový krok ukáže jako nezbytný.
<P>
Také bych chtěl říci, že pokud jde o žadatele o vízum, upřímně doufáme, že se příliš neodchýlíme od stanovené lhůty, protože je to pro nás velmi důležité, a vážná hrozba, že si lidé budou víza "obstarávat" na konzulátech, může být větší, pokud se s VIS opozdíme příliš.
<P>
Paní Ždanoková hovořila o biometrických údajích a kontrole vstupu do systému. Domnívám se, že budeme mít příležitost o tom ještě hovořit, nicméně tyto kontroly budou podléhat řadě jasných pravidel. Zaznamenal jsem, že paní Ernstová je proti systému, ale chci připomenout také to, co mi řekl pan Kikrhope. Nyní přistoupím k otázce pana Coelha. Pan Coelho je se SIS II dobře obeznámen a rád bych se pokusil odpovědět na některé jeho otázky, přičemž si ponechám otevřenou možnost mu napsat, abych mu poskytl další odpovědi na jeho sedm otázek.
<P>
Mohu říci, že Komise zahájila smluvní vyjednávání se svým spoludodavatelem a že tato vyjednávání byla zaměřena na dvě oblasti: zprovoznění dodatečných služeb a zařízení, jichž je třeba k provedení testu prvního mezníkového testu, a změna základní smlouvy, jež by umožnila v této smlouvě formalizovat mezníky v rámci SIS II. Koncem července jsme dosáhli celkové dohody. Dosáhli jsme koncem července celkové dohody a je pravda, že spoludodavatel zdůraznil, že některé specifikace podle všeho velmi komplikují dosažení tohoto prvního mezníku. Nicméně jsme s dodavatelem podepsali smlouvu, jež stanoví, že tohoto mezníku musí být dosaženo.
<P>
V období analýzy a nápravy nedostatků se však ukázalo, že SIS II je vybudován na pevných základech, i když občas mimořádně složitých, a že nedostatky lze napravit, i když k tomu bude třeba vynaložit určité úsilí.
<P>
Tato hloubková analýza nám umožnila určit několik způsobů, jak systém zdokonalit, je však pravda, pane Coelho - a říkám to také celému Parlamentu -, že je před námi v této oblasti velice ambiciózní projekt a že není snadné si představit, co přesně nastane.
<P>
Nicméně mohu říci, že jsme konsorciu Hewlett-Packard-Steria uložili smluvní pokuty, abychom jej potrestali jednak za jeho neschopnost dodat systém na úrovni požadované ve smlouvě na konci smluvní fáze provozního testování systému, jednak - v každém případě v tuto chvíli - za zpoždění s interními testy VIS.
<P>
Oba tyto projekty jsou řízeny toutéž smlouvou, takže penále je odvozeno stejně z účtů za SIS II i VIS. Výše těchto pokut je téměř 3,5 milionů EUR, a pokud jde o VIS, tak penále průběžně narůstá, zatímco penále za SIS II bylo přerušeno v lednu, kdy bylo zahájeno provádění analýzy a nápravy nedostatků. Pokud by bylo nutno od těchto projektů upustit, spoludodavatel by určitě musel nést odpovídající náklady.
<P>
Paní předsedající, za daných okolností a vzhledem k tomu, co jsem řekl jak v souvislosti s VIS a testy, které budou provedeny do 11. listopadu, tak v souvislosti se SIS II a cílem potvrzení, zda je jeho architektura skutečně životaschopná, prostřednictvím mezníku na konci roku, nejsem s to podat přesnější odpověď, protože se nyní nacházíme ve fázi provádění těchto testů a příprav na mezník.
<P>
Chci Parlamentu říci, že uvítáme, když nám pomůže pobízet spoludodavatele. Jak jste viděli, jsem velmi odhodlán a osobně jsem se do této záležitosti zapojil. Doufám, že podobně jako v případě projektu Galileo budu mít větší či menší úspěch se záchranou obou těchto projektů, jež jsou technologicky velice zajímavé a přinesly by Evropě prospěch z vysoce výkonného systému, ale nemohu si tím být dnes večer zatím jist.
<P>
Také uvítáme, když nám Parlament pomůže pobízet členské státy: pokud jde o VIS, zjišťujeme, že největší zpoždění v tuto chvíli způsobuje několik členských států.
<P>
Paní předsedající, dobře si uvědomuji, že jsem neodpověděl na každou jednotlivou otázku, ale budu Parlamentu nadále plně k dispozici, a poskytnu veškeré informace, jež poslanci, zvláště ti, kteří mi dnes večer kladli otázky, požadují, jakmile je budu mít.
<SPEAKER ID="133" NAME="Předsedající">
Pane komisaři, děkuji vám za odpověď. Obdržela jsem tři návrhy usnesení k ukončení této rozpravy.
<P>
Rozprava je ukončena.
<P>
Hlasování se bude konat ve čtvrtek 22. října 2009 v 11:00.
