<CHAPTER ID="020">
Zpráva o politice hospodářské soutěže za rok 2008 (krátké přednesení) 
<SPEAKER ID="216" NAME="Předsedající">
Dalším bodem je zpráva, kterou předkládá Sophie in 't Veldová jménem Hospodářského a měnového výboru o politice hospodářské soutěže za rok 2008 -.
<SPEAKER ID="217" NAME="Sophia in 't Veld">
zpravodajka. - Pane předsedající, vážení kolegové - i vy, kteří právě opouštíte tuto místnost - tato zpráva byla přijata velkou většinou Hospodářského a měnového výboru (ECON) a je plodem společného úsilí všech politických skupin. Ráda bych poděkovala všem stínovým zpravodajům - kteří jsou dosud přítomni, jak vidím - za jejich skvělou spolupráci.
<P>
Hospodářský a měnový výbor vítá především důraz kladený na spotřebitele. Předchozí komisařka paní Kroesová odvedla vynikající práci, když se jí podařilo dostat hledisko spotřebitele do středu zájmu politik hospodářské soutěže, a doufám, že pan komisař Almunia na její práci naváže.
<P>
Tím se dostávám k prvnímu velkému tématu - kartelům. Dlouze jsme diskutovali o otázkách, jako jsou nejúčinnější sankce, spravedlivost vysokých pokut a možnost trestních postihů.
<P>
Avšak dříve, než se dostanu k podrobnostem našich diskusí, bych evropským společnostem ráda připomněla, že nejlepší cestou, jak se vyhnout sankcím, je jednoduše se nezapojovat v kartelech. Můžete si myslet, že jste přechytračili orgány pro ochranu hospodářské soutěže, ve skutečnosti však poškozujete spotřebitele. Kartely nejsou chytré. Jsou hanebné.
<P>
Vítáme proto rozhodný postoj Evropské komise k chování narušujícímu hospodářskou soutěž. Je nezbytné, aby špatné chování, zejména těch, kdo tuto činnost páchají opakovaně, sankce postihovaly, ale ty musí současně povzbuzovat k dodržování norem. Sankce musí mít dostatečně odrazující účinek. Vysoké pokuty jsou sice efektivním nástrojem, avšak jako jediný použitý nástroj mohou být hodně necitlivé. Vyzýváme proto Komisi, aby předložila návrhy, díky nimž bude soubor dostupných nástrojů sofistikovanější a účinnější. Ve zprávě navrhujeme, aby se zabývala otázkami, jako je odpovědnost jednotlivce, transparentnost a odpovědnost firem, zkrácení postupů, řádný proces a rozvoj evropských norem a programů zaměřených na dodržování těchto ustanovení právnickými osobami.
<P>
Druhou klíčovou otázkou je státní podpora. V souvislosti se světovou krizí byla poskytnuta státní podpora v obrovském množství. Mimořádné okolnosti si žádají mimořádná opatření. Uvědomujeme si to, neměli bychom však zapomínat na to, že poskytnutí státní podpory samozřejmě něco stojí. Narušuje hospodářskou soutěž a vede k rekordním výším veřejného dluhu a rozpočtovým schodkům. Účet za tuto epizodu bude vystaven budoucím generacím. Máme povinnost odůvodňovat každičký cent, který byl vyplacen. Těší mne proto, že Hospodářský a měnový výbor naléhá na Komisi, aby důkladně vyhodnotila výsledky této mimořádné státní podpory.
<P>
Zejména bychom přivítali, aby byla vyhodnocena státní podpora poskytnutá na tzv. zelenou obnovu. Před dvěma lety jsme byli přesvědčováni, abychom přijali balíček hospodářské obnovy a opatření státní podpory, s příslibem, že budou využity k dosažení dlouhodobého posunu směrem k udržitelné znalostní ekonomice. Nyní se vás ptám - skutečně ty peníze takový posun přinesly? Na co byly vlastně vynaloženy? Kdo byli jejich příjemci a co skutečně udělali pro zelenou obnovu?
<P>
Musíme, pane komisaři, mít rovněž jasno v tom, jaký dopad má státní podpora na finanční odvětví, a zejména jaký má případně škodlivý dopad.
<P>
Ráda bych nyní řekla několik slov o problematice týkající se vertikálních omezení. Víme, že platná dohoda bude do května tohoto roku přezkoumávána. Evropská komise se již dříve zavázala, že do tohoto procesu výrazně zapojí Evropský parlament. K mému zklamání jsem se však o poslední verzi návrhů musela dozvědět z médií. Když jsem pak Komisi žádala, aby mi poskytla stejné dokumenty, jako unikly do tisku, dalo mi velkou práci je získat - nemohu skrýt své rozčarování z takové situace. Komise by měla tomuto systematickému a svévolnému prosakování do tisku učinit konec. Popírat, že se tak děje, je upřímně řečeno urážkou naší inteligence.
<P>
K samotnému obsahu, návrhy Komise umožňují diskriminaci prodejců na internetu, kteří nemají kamenný obchod. Využila jsem svého oprávnění zpravodajky předložit pozměňovací návrh a žádat, aby Komise tento stav napravila. V jednadvacátém století musíme účast prodejců na internetu v hospodářské soutěži podporovat, nikoli potlačovat. Vyzýváme Komisi, aby předřadila zájmy spotřebitelů zájmům zainteresovaných stran.
<P>
Žádáme Komisi, aby provedla dlouhodobě potřebné odvětvové šetření, zejména v oblasti internetové inzerce, což tato sněmovna již několikrát požadovala. Pokud tak Komise nechce učinit, rádi bychom znali důvody, které ji k tomu vedou.
<P>
Nakonec jsme, pane komisaři Almunio, velmi uvítali váš příslib, že úzce zapojíte Parlament do vytváření politik hospodářské soutěže. Hospodářská krize jasně prokázala, že je nutné, aby měly politiky hospodářské soutěže větší demokratickou legitimitu, a v této souvislosti předpokládám, že incident s dokumentem o vertikálních opatřeních byl pouze nedopatřením. Respektujeme nezávislost Komise - a respektuji ji jako liberálka i já - zároveň však očekáváme, že Komise výrazně zapojí Parlament do vytváření politik hospodářské soutěže, v souladu s principy stanovenými ve zprávě.
<P>
Těšíme se na reakci Komise. Pane předsedající, děkuji za strpení.
<SPEAKER ID="218" NAME="Michel Barnier">
člen Komise. - (FR) Pane předsedající, samozřejmě bych rád jménem svého kolegy a přítele pana Almunii poděkoval paní in 't Veldové za její zprávu o politice hospodářské soutěže za rok 2008. Současně chci poděkovat panu Bütikoferovi a panu Bielanovi, kteří se na této zprávě rovněž podíleli jako zpravodaj Výboru pro průmysl, výzkum a energetiku a zpravodaj Výboru pro vnitřní trh a ochranu spotřebitelů.
<P>
Paní in 't Veldová, Komise tento rok zaznamenala, že usnesení Parlamentu se věnuje mnohým otázkám, na něž jste nás před chvílí upozornila. Kromě zprávy Komise o politice hospodářské soutěže se to týká zprávy Komise o působení norem a o přezkoumání právní úpravy ohledně spojování podniků.
<P>
Co se týče Komise, přichází toto usnesení se dvěma cíli. Zaprvé nám toto usnesení dovoluje vylepšit obsah našich výročních zpráv o politice hospodářské soutěže a zadruhé, a to je důležitější, nám poslouží jako základ účasti Komise na podrobném dialogu s Parlamentem. Zajistím, aby byla panu Almuniovi předána vaše poslední výzva k dalšímu dialogu s Parlamentem.
<P>
Tento dialog je skutečně zásadní pro správné fungování všech politik, a podle našeho názoru totéž platí i pro politiku hospodářské soutěže. Parlament nám připomenul své přání, aby se na politiku hospodářské soutěže vztahoval postup spolurozhodování. Paní in 't Veldová, když dovolíte, budu upřímný: Komise nemá pravomoc měnit ustanovení Smlouvy upravující právní základ, který se použije pro tuto politiku hospodářské soutěže. Jsme však připraveni v jednotlivých případech prověřit, zda lze postup spolurozhodování použít na nové iniciativy, pokud jejich cíle přesahují oblast politiky hospodářské soutěže.
<P>
K tomu bych rád podotkl, že komisař Almunia, jak víte, v lednu uvedl, že Parlament bude plně zapojen do veškerých legislativních iniciativ, které se budou týkat žalob na náhradu škody podaných jednotlivými osobami. Komise podobně jako Parlament není toho názoru, že by současná hospodářská krize mohla ospravedlnit uvolnění pravidel hospodářské soutěže pro kontrolu koncentračních snah nebo pro státní podporu. Ze současného dokumentu Komise je zřejmé, že Komise neochvějně lpí na těchto zásadách: předcházení jakémukoli narušení hospodářské soutěže, a to i v době krize, spolu s pružností a otevřeností vůči nezbytným opatřením.
<P>
Rok 2008, kdy hospodářská a finanční krize začala, byl velmi zásadní. Zpráva o hospodářské politice odráží velmi ambiciózní práci, kterou Komise v tomto ohledu odvedla v úzké spolupráci s partnery na vnitrostátní i evropské úrovni.
<P>
Krize dosáhla vrcholu v roce 2009. Klíčová kapitola této zprávy za rok 2009 bude věnována hospodářské soutěži v podmínkách hospodářské a finanční krize. Zpráva by měla být přijata ve druhém čtvrtletí tohoto roku. Parlamentu ji předloží komisař Almunia. A to bude jistě pro Parlament a Komisi znamenat další příležitost ke konstruktivní diskusi.
<P>
Paní in 't Veldová, ve vašem vystoupení jste upozornila i na téma vertikálních omezení, na váš předložený pozměňovací návrh. Paní in 't Veldová, Komise je přesvědčena, že v této otázce nalezla rozumnou rovnováhu.
<P>
Na jednu stranu bloková výjimka umožňuje dodavatelům, aby si vybrali své distributory a dohodli se s nimi na podmínkách dalšího prodeje poskytnutých produktů, a to jak v případě fyzických prodejních míst tak internetového prodeje. To jim umožňuje zvolit si to nejlepší místo pro distribuci svých produktů a ochranu dobrého jména své značky.
<P>
Na druhé straně schválení distributoři musí mít možnost využívat internet bez omezení a podmínky, které se vztahují na internetový prodej, musí být totožné s podmínkami schválenými pro prodej na fyzických prodejních místech, aby se zamezilo zbytečným restrikcím jejich internetové činnosti. To znamená, že tento návrh přispívá k obecné politice Komise na podporu internetového trhu a internetového obchodu.
<SPEAKER ID="219" NAME="Seán Kelly" AFFILIATION="PPE">
Pane předsedající, zpravodajka hovořila o kartelech. Existence kartelů a její prokázání jsou však dvě zcela odlišné věci. Vím, že v Irsku se zejména v zemědělském odvětví mnozí farmáři domnívají, že závody vytvářejí kartel. Jsme ostrovní země a přeprava skotu je - zejména nyní, v podmínkách nových přísných opatření - stále složitější, a všechna tíha leží na bedrech závodů samotných.
<P>
Nyní byl zaznamenán mírný rovnoměrný nárůst cen, následoval však rychlý a rovnoměrný pokles. V důsledku toho se rozdíl v cenách dobytka v Irsku a v Británii pohybuje kdekoli mezi 150 a 200 EUR. Jak jsem řekl, může být obtížné to dokázat. Avšak možná komisař Barnier dokáže využít svůj skvělý instinkt k tomu, aby to zjistil, a možná pomůže přijmout nápravné opatření.
<SPEAKER ID="220" NAME="Andreas Schwab" AFFILIATION="PPE">
(DE) Pane předsedající, na úvod bych rád poděkoval vám i panu komisaři za vaše vystoupení, a nejprve mi dovolte poukázat na to, že kontrola obsahu ustanovení evropských právních předpisů v oblasti hospodářské soutěže je skutečně velkým zájmem spotřebitelů. Těší mne, že tentokrát Komise poprvé začlenila samostatnou kapitolu o právních předpisech v oblasti hospodářské soutěže, což má pro spotřebitele značný význam. To je obzvláště potěšující s ohledem na to, že komunikace týkající se evropské politiky hospodářské soutěže byla ze strany Evropské komise v posledních pěti letech zcela neproduktivní.
<P>
Náročná etapa provádění evropských právních předpisů v oblasti hospodářské soutěže, které se týkají zejména práv pomoci a úpravy pomoci bankám ze strany členských států, zbývá ještě projednat. V roce 2008 to nebyl problém. V tomto ohledu zpráva vysílá jasný vzkaz, že se tím Komise musí velmi pečlivě zabývat, aby nebyl negativními důsledky poškozen jednotný trh ani evropští spotřebitelé.
<P>
Otázka přístupu k malým a středním podnikům je v této souvislosti mimořádně důležitá. Tato zpráva jednoznačně podporuje zvláštní přístup, pokud jde o udělování pokut v případě kartelů.
<P>
Vertikální úprava internetového trhu je podle našeho názoru příliš tvrdá, avšak hodnocení, které bylo nyní navrženo v návaznosti na hlasování Hospodářského a měnového výboru, je podle nás předčasné a rádi bychom se přidrželi zprávy tohoto výboru.
<SPEAKER ID="221" NAME="Antolín Sánchez Presedo" AFFILIATION="S&amp;D">
(ES) Pane předsedající, zpráva o politice hospodářské soutěže za rok 2008 poprvé obsahuje kapitolu o kartelech a spotřebitelích. Zároveň se poprvé zabývá možností ukládat donucovací pokuty. Kromě toho tato zpráva hovoří o důležitých iniciativách, jako jsou doprovodné pokyny pro klimatický a energetický balíček a Bílá kniha o žalobách o náhradu škody způsobené porušením antimonopolních pravidel ES.
<P>
Tato zpráva se dále zabývá tím, jakou úlohu sehrává politika hospodářské soutěže v době krize. Účinky této politiky pomohly stabilizovat a zmírnit státní podporu. Jakmile se začne krize chýlit k závěru, bude nutné napravit způsobená narušení trhu a obnovit rovné podmínky na trhu, aby nedocházelo k morálnímu hazardu.
<P>
Zpráva požaduje, aby byla vymezena budoucnost automobilového průmyslu, aby byla věnována pozornost problémům malých a středních podniků a aby byl prošetřen distribuční řetězec potravinového průmyslu, s čímž souvisí následná opatření pro odvětví mlékárenské výroby.
<P>
Staví se také ve prospěch sofistikovanější a legitimní politiky hospodářské soutěže, která posiluje úlohu Parlamentu. Proto ji podporujeme a já blahopřeji paní zpravodajce k dosaženému výsledku.
<SPEAKER ID="222" NAME="Zigmantas Balčytis" AFFILIATION="S&amp;D">
(LT) Pane předsedající, jako stínový zpravodaj bych nejprve chtěl poblahopřát své kolegyní paní in 't Veldové za to, že vypracovala vynikající zprávu. Domnívám se, že tato zpráva jasně vymezuje oblasti, kterým by měla Komise věnovat obzvláštní pozornost. Především se jedná o sledování opatření státní podpory. V průběhu krize poskytla Evropská komise členským státům možnost použít mimořádně opatření státní podpory. Vzhledem k tomu, že byla tato opatření zaváděna ve spěchu, musí Komise nyní prošetřit, zda byla použita účelně, zda byla produktivní a zda krize nevedla k ochranářské reakci členských států, neboť ochranářství a rozdělení jednotného trhu mají škodlivý dopad na hospodářskou soutěž a jen oslabují postavení Evropské unie v rámci světového hospodářství. Dále mne těší, že zpravodajka zohlednila stanovisko Výboru pro průmysl, výzkum a energetiku k problémům vnitřního trhu Evropské unie s energií, zejména skutečnost, že není možné zajistit konkurenceschopnost a celkové fungování tohoto trhu, dokud budou existovat energetické ostrovy, energetická infrastruktura nebude propojena a nebude řádně fungovat.
<SPEAKER ID="223" NAME="Předsedající">
Rozprava je ukončena.
<P>
Hlasování se uskuteční v úterý 9. března 2010 ve 12:00.
