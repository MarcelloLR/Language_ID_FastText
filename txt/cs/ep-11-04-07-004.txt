<CHAPTER ID="004">
Očkování proti katarální horečce ovcí (rozprava) 
<SPEAKER ID="048" NAME="Předsedající">
Dalším bodem je zpráva, kterou předkládá Janusz Wojciechowski jménem Výboru pro zemědělství a rozvoj venkova o návrhu směrnice Evropského parlamentu a Rady, kterou se mění směrnice 2000/75/ES, pokud jde o očkování proti katarální horečce ovcí (rozprava) - 05499/2011 - C7-0032/2011 -.
<SPEAKER ID="049" NAME="Janusz Wojciechowski">
zpravodaj. - (PL) Pane předsedající, velmi mne těší, že mohu Parlamentu představit svou zprávu o změnách směrnice, pokud jde o očkování proti katarální horečce ovcí, což je choroba ohrožující dobytek, ovce a kozy chované v řadě členských států EU. Těší mne to obzvláště v souvislosti s tím, že před třemi lety, v průběhu minulého volebního období, jsem měl tu čest předložit zprávu o nové strategii pro zdraví zvířat založenou na zásadě "lepší prevence než léčba". Dnešní změna směrnice, pokud jde o očkování proti katarální horečce ovcí, je uvedením této důležité zásady do praxe. Zlepšujeme ochranu proti této chorobě a přispíváme k lepšímu zdraví zvířat. Sníží se náklady spojené s jejich léčbou a celý očkovací proces bude lépe organizován.
<P>
Tato změna souvisí s tím, že platná směrnice z roku 2000 vycházela z tehdejších podmínek a především z toho, jaké očkování bylo tehdy na trhu k dispozici. Toto očkování bylo povinné a stále ještě povinné je, ovšem s určitými omezením, jelikož je zde riziko, že se virus přenese z očkovaných zvířat na ta, která očkována nebyla. To znamená, že se při očkování uplatňuje řada omezení, například je očkování prováděno ve vymezených oblastech, přičemž je omezen pohyb zvířat. Pro chovatele to představuje poměrně velkou zátěž, a to v důsledku snižuje účinnost takového očkování. Věda pokročila kupředu. Máme k dispozici druhou generaci očkování, která byla testována a lze ji aplikovat bez obav z přenosu viru na neočkovaná zvířata. Lze ji tudíž aplikovat, aniž by se uplatnila současná omezení. Provádění tohoto očkování tedy bude pro chovatele výhodné, neboť bude méně náročné, a rozhodně se tudíž zvýší jeho účinnost. Bude se moci provádět ve větším rozsahu.
<P>
Všechny procedurální věci postupují v této záležitosti velmi rychle kupředu. Výbor pro zemědělství splnil svůj úkol bezprostředně poté, co návrh právní úpravy obdržel od Evropské komise, a nyní jej předkládá Parlamentu. Doufáme, že masivní očkování s využitím této nové očkovací látky bude možné uskutečnit v průběhu léta tohoto roku. To je tedy důvod změn, a proto také Parlament ve svých pozměňovacích návrzích ke zprávě, kterou jsem předložil, uvedl lhůty, v nichž by měly členské státy přizpůsobit svou právní úpravu v souladu s touto směrnicí, aby bylo možné očkování provést ještě letos a nemuseli jsme čekat na příští rok.
<P>
Rád bych se zmínil o sporu, který vyvstal v souvislosti se zprávou a změnou směrnice, ohledně srovnávacích tabulek navržených Komisí. V mé zprávě jsme se shodli na zakotvení povinnosti zavést srovnávací tabulky obsahující informace o provedení směrnice do vnitrostátní právní úpravy a uvedení konkrétních ustanovení, jež ustanovení směrnice do vnitrostátního práva provádějí. Administrativy některých členských států to považují za byrokratický požadavek, mělo by to však být vnímáno jinak. Díky zavedení tohoto požadavku se zvýší transparentnost evropské právní úpravy. Pro občany bude snazší zjistit, zda byla směrnice do vnitrostátního práva provedena a jakým způsobem. Podle mého názoru je to správný postup. Pokud vím, je to první, nebo jedna z prvních směrnic, která má být přijata a takový požadavek obsahuje, a dle mého názoru je to zcela správné. Mělo by se to stát běžnou součástí naší legislativní praxe.
<P>
Dovolte mi ještě jednou vám všem poděkovat za to, že jsem zde mohl tuto zprávu představit. Myslím, že chovatelům velmi pomůžeme a současně snížíme počet nemocných zvířat v EU.
<SPEAKER ID="050" NAME="Maroš Šefčovič">
místopředseda Komise. - Pane předsedající, Komise si váží toho, že Parlament podpořil návrh na další zjednodušení očkování proti katarální horečce ovcí, a je mu vděčná za jeho dopručení v souvislosti s touto velmi důležitou problematikou. V prvé řadě bych rád poděkoval zpravodaji panu Wojciechowskimu za nasazení, s nímž se tomuto tématu věnoval.
<P>
Katarální horečka ovcí vyvolává u všech zemědělců v Evropské unii velké obavy. Až do devadesátých let byla katarální horečka ovcí v EU považována za exotickou chorobu, která jen ojediněle propukala v jižní Evropě. Avšak v posledních letech se objevilo několik epidemických vln této choroby, které postihly řadu členských států i ve střední a severní Evropě a zavinily zde podstatné ztráty v chovu dobytka a narušily obchod s živými zvířaty.
<P>
V posledních několika letech se situace katarální horečky ovcí v EU výrazně zlepšila, a to díky nemalým opatřením v podobě rozsáhlých očkovacích kampaní spolufinancováných z velké části Evropskou unií. V roce 2008 EU poskytla 150 milionů EUR, na rok 2009 vyčlenila 120 milionů EUR, pro následující roky pak 100 milionů EUR. Podle současných pravidel je očkování možné jen v oblastech, které podléhají učitým omezením kvůli přítomnosti katarální horečky ovcí. Navrhované změny směrnice zavádějí možnost použít inaktivované vakcíny kdekoli v Evropské unii. Tato změna umožní širší využití preventivního očkování proti katarální horečce ovcí, díky čemuž bude možné dostat tuto chorobu lépe pod kontrolu a snížit tak zátěž, kterou představuje pro zemědělství.
<P>
Zpráva Parlamentu je z hlediska situace zdraví zvířat v Evropské unii nanejvýš aktuální a důležitá. Zpráva si správně uvědomuje, že je nutné postupovat rychle, aby měly členské státy dostatek času očkovat zvířata dříve, než nastane další sezóna katarální horečky ovcí. Nesmíme však zapomínat na to, že situace ohledně této choroby se sice v posledních letech výrazně zlepšila, ovšem katarální horečka ovcí nebyla zcela vymýcena. EU bude v budoucnosti novými epidemickými vlnami katarální horečky ovcí i nadále ohrožena, přičemž je důležité, aby členské státy měly možnost zvířata v případě ohrožení chránit. Členské státy by měly být schopny optimalizovat své očkovací programy tak, aby zmírnily dopad budoucích epidemií katarální horečky ovcí v Evropské unii. Vskutku již řada členských států uvedla, že mají v úmyslu toto opatření provést při nejbližší příležitosti.
<P>
Zpravodaj se zmiňuje o opravdu velmi problematické otázce srovnávacích tabulek, které jsou velmi důležité pro sledování náležitého a vhodného provedení právních předpisů EU do vnitrostátních právních systémů. Je to dlouhodobý spor a na půdě této sněmovny jsme již mnohokrát jednali o tom, jak řádné provedení právních předpisů EU do vnitrostátních právních systémů kontrolovat a sledovat. Lze si povšimnout, že srovnávací tabulky jsou pro tento účel, pro sledování a zajištění náležitého provedení právních předpisů EU, nejvhodnějším nástrojem.
<P>
Současně jsme si velmi dobře vědomi toho, že obzvláště v tak naléhavých otázkách, jako je ta, o níž dnes diskutujeme, musíme velmi usilovně pracovat na tom, abychom mezi Parlamentem a Radou dospěli ke shodě a zabránili tak nesmyslnému zablokování situace. Doufám, že Rada projeví potřebnou pružnost, aby bylo možné tuto právní úpravu přijmout včas, dříve než započne sezóna, v níž může katarální horečka ovcí propuknout.
<SPEAKER ID="051" NAME="Elisabeth Jeggle" LANGUAGE="DE">
Pane předsedající, pane komisaři, dámy a pánové, jak již bylo řečeno, návrh směrnice o očkování proti katarální horečce ovcí je velmi důležitým krokem k vymýcení této nebezpečné choroby zvířat. Tato choroba se týká přežvýkavců, jako je dobytek, ovce a kozy. Může způsobit úhyn zvířat. Nové inaktivované vakcíny umožňují vyloučit riziko infekce, tuto očkovací látku lze tudíž úspěšně používat v oblastech, kde se choroba dosud neobjevila.
<P>
Díky tomu budou členské státy moci očkování používat účinněji a výrazně zmírnit zátěž, kterou tato choroba představuje pro zemědělství. Nové očkovací látky umožní bojovat proti chorobě jednou provždy na skutečně široké frontě, a já doufám, že členské státy i zemědělci využijí této příležitosti. Skýtá větší bezpečnost a nepochybně zásadní zlepšení zdraví zvířat.
<P>
Čím více utlumíme šíření katarální horečky ovcí novým očkováním, tím větší budeme mít příležitosti k vývozu zemědělských zvířat, což prospěje našemu hospodářství.
<P>
Aby tato směrnice mohla vstoupit v platnost a bylo možné zpřístupnit nové očkovací látky, je skutečně nezbytné, abychom rozhodli bez odkladu. V pondělí dal Výbor pro zemědělství a rozvoj venkova jasný signál jednomyslným přijetím zprávy, a skupina Evropské lidové strany (Křesťanských demokratů) bude jeho příklad při dnešním hlasování v plénu respektovat. Podporuji požadavek zpravodaje, aby součástí zprávy zůstaly srovnávací tabulky. Koneckonců nemůžeme na evropské úrovni přijímat rozhodnutí, aniž bychom od členských států získavali informace o tom, jak jsou prováděna. Současně takovou transparentnost potřebujeme - a říkám to Radě velmi jasně - k posílení důvěryhodnosti EU.
<P>
A konečně bych rád poděkovala zpravodaji za jeho kvalitní práci a konstruktivní spolupráci. Velice vám děkuji! Zprávu podpoříme.
<SPEAKER ID="052" NAME="John Stuart Agnew" AFFILIATION="EFD">
Pane předsedající, nechci položit otázku, nýbrž spíše učinit prohlášení. Hlasování nebylo jednomyslné, jelikož já jsem pro nehlasoval.
<SPEAKER ID="053" NAME="Sergio Gutiérrez Prieto">
jménem skupiny S&D. - (ES) Pane předsedající, katarální horečka ovcí dlouhodobě ohrožuje náš dobytek a tedy i veřejné zdraví.
<P>
Proto k potlačení této choroby využíváme aktivovanou očkovací látku, jejíž aplikace obnáší nutnost zabránit pohybu zvířat do určitých oblastí, aby nedošlo k šíření viru na neinfikovaná zvířata.
<P>
Použití očkovací látky, použití očkování bylo proto omezeno na oblasti, kde se v minulosti objevila infikovaná zvířata. To zemědělce poškozovalo ve dvou směrech: zaprvé vinou choroby, zadruhé kvůli těmto omezením.
<P>
Všem těmto problémům se zjevně lze vyhnout díky nové inaktivované vakcíně, která, kromě toho, že předchází potenciálnímu narušení vnitřního trhu s dobytkem, navíc umožní rozvoj nových širokých - a o to především jde - preventivních strategií pro boj proti této chorobě.
<P>
Pro odvětví chovu dobytka je tedy nezbytné, abychom směrnici pozměnili tak, aby umožňovala použití této očkovací látky, a to co nejdříve.
<P>
Dámy a pánové, postup v souladu s našimi Smlouvami, zejména co se týče srovnávacích tabulek, by neměl být výmluvou k tomu, aby toto nařízení nevstoupilo v účinnost do léta tohoto roku. Takové prodlení by zemědělce jen více poškodilo.
<SPEAKER ID="054" NAME="Marit Paulsen" LANGUAGE="SV">
Pane předsedající, ráda bych z celého srdce poděkovala panu Wojciechowskimu za jeho vynikající a účinnou práci. Moji předřečníci již řekli, co je jejím hlavním předmětem - nová účinná očkovací látka. Proto bych ráda svých několik vteřin využila k tomu, abych podotkla, že se pravděpodobně jedná o první hmatatelný důkaz toho, jak naše zemědělství poznamená dramatická změna klimatu. Ve Švédsku, odkud pocházím, bylo před čtyřmi nebo pěti lety zcela nepředstavitelné, že by se našich přežvýkavců choroba, jako je katarální horečka ovcí, týkala. Byla to ojedinělá choroba vyskytující se v jižní Evropě. Dnes je to realita a postihla nás první epidemie. Je proto velmi důležité, abychom nyní započali s očkováním, současně je však mimořádně důležité to abychom si, hovoříme-li o klimatu, životním prostředí a budoucnosti, uvědomili, že se nezmění jen sucho a srážky. Výrazná změna klimatu přinese i něco zcela odlišného: epidemie chorob a rychle se šíříci infekce postihující jak lidi, tak zvířata. To si musíme uvědomit například při rozpravách o strategii Evropa 2020. Jakým směrem se hodláme vydat? I to musí naši zákonodárci vzít na vědomí. Rozhodnutí můžeme přijímat jedině na základě znalostí, které máme dnes k dispozici, musíme však mít možnost pružně přijmout nová rozhodnutí v okamžiku, kdy se objeví nové znalosti a - v tomto případě - nové očkovací látky.
<SPEAKER ID="055" NAME="James Nicholson">
jménem skupiny ECR. - Pane předsedající, v prvé řadě bych rád poděkoval panu Wojciechowskimu za to, jak rychle dokázal tuto zprávu Parlamentu předložit. Odvedl velký kus práce. Rád bych se vrátil k problematice srovnávacích tabulek. Komisař uvedl, že věří, že to bude stačit, já bych však rád panu komisaři řekl, že "víra" nestačí. Jedná se o velmi zavážnou chorobu a my ji musíme dostat pod kontrolu již toto léto. Přenáší ji malé mouchy, říkáme jim tiplíci, a my musíme letos v létě dostat situaci pod kontrolu.
<P>
Pan Wojciechowski již svou práci odvedl a z jakéhokoli prodlení jej nelze vinit. Bylo by velmi nešťastné, kdyby vinou vnitřních sporů v Bruselu či nadměrné byrokracie došlo ke zpoždění. Rozhodně musíme konat, neboť tyto choroby se šíří mimořádně rychle a je nezbytné, abychom měli možnost provádět očkování i mimo postižené oblasti. Rád bych připomněl, že prevence je často lepší než léčba, jak mnohokrát uvedl pan Wojciechowski a další. V tomto případě musíme podle mne jednat a rád bych, aby nás Komise ujistila, že nebudeme zbržděni byrokracií.
<SPEAKER ID="056" NAME="John Stuart Agnew">
jménem skupiny EFD. - Pane předsedající, mnozí farmáři rozhodují v souvislosti s touto chorobou na vlastní pěst podle své konkrétní situace. Jako britský zemědělec se spoléhám na veterinární doporučení, nikoli na názor byrokratů z jiné země. Oceňuji podporu britských daňových poplatníků, kteří mé očkovací látky financují, a jsem znechucen tím, že se EU vůbec musí angažovat. Vy jste nám tuhle nemoc přinesli. Tak to prosím ještě nezhoršujte.
<P>
Tuto rozpravu dnes vedeme navzdory ujištěním, že Lisabonská smlouva nepředstavuje výraznou změnu. Je-li tomu tak, proč je zapotřebí tolik opatření, podstatných i méně podstatných, přepracovat, aby byla v souladu se Smlouvou o fungování Evropské unie? Nevíme, jak bude vyřešen spor o srovnávací tabulky, na této věci ovšem dokonale vidíme, jaké zmatky může způsobit tzv. postup spolurozhodování. Zatímco britská vláda vynaloží své prostředky na to, aby vyhověla vašemu způsobu uvažování, jiné členské státy mohou nahlížet věci zcela odlišně.
<SPEAKER ID="057" NAME="Diane Dodds" AFFILIATION="NI">
Pane předsedající, děkuji panu zpravodaji za tuto zprávu. Obecně podporuji základní myšlenku zprávy, ráda bych však doplnila, že by očkovací látka měla být aplikována jedině za předpokladu, že příslušný orgán rozhodne o tom, že je populace dobytka zásadně ohrožena. Zemědělci i ministerstvo zahraničí a rozvoje venkova v Severním Irsku velmi usilovně pracovali na tom, aby se tato choroba do této oblasti nerozšířila.
<P>
Je důležité, aby Komise a Rada uznaly nezasažené oblasti v EU a zavedly opatření na jejich ochranu. V Evropě však zůstává i nadále významné riziko, že se tato choroba rozšíří, a tudíž považuji za nezbytné, aby Severní Irsko mohlo očkovací látky používat. Je naprosto nezbytné, aby příslušný orgán sledoval pohyb a případně uvalil zákaz na obchodování, kde je to třeba, s cílem zastavit šíření katarální horečky ovcí, a aby všechny zúčastněné subjekty postupovaly podle osvědčených postupů.
<P>
Důležité je, aby všechny členské státy konstruktivně spolupracovaly na snížení rizika šíření této choroby a ochránily toto odvětví před větší epidemií. Zásadním prvkem sledování a tlumení výskytu nemoci je komunikace mezi členskými státy a Komisí. To podpořím.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Pane předsedající, epidemie, jako je katarální horečka ovcí, mají závažný dopad nejen na chovatele dobytka, ale i na spotřebitele a evropské hospodářství obecně, neboť zaviňují úhyn zvířat a narušení obchodu.
<P>
Omezení pohybu zvířat těžce zasáhne ekomomický zdroj míst či regionů, na něž bylo uvaleno. Například v případě preventivní očkovací kampaně musí být zóna omezení podle platné právní úpravy dodržena i v případě, že nebyl žádný případ katarální horečky ovcí zaznamenán. Proto je opatření navrhované Komisí spravedlivé a bude ekonomicky výhodné pro výrobce i spotřebitele. Současně je toto opatření v souladu se zásadou, že by v zemědělství měl být maximálně využit vědecký pokrok.
<P>
Dále je třeba připomenout, že evropské finanční prostředky již výrazně přispěly ke zlepšení situace ohledně katarální horečky ovcí. Jak uvedl komisař, Unie v posledních třech letech spolufinancovala velké očkovací kampaně 370 miliony EUR. Podle mého názoru by spolufinancování očkovacích programů, vzhledem k jejich účinnosti a tomuto novému, jednoduššímu legislativnímu rámci, o němž dnes vedeme rozpravu, mělo pokračovat i v následujících letech.
<SPEAKER ID="059" NAME="Paolo De Castro" AFFILIATION="S&amp;D">
(IT) Pane předsedo, dámy a pánové, v prvé řadě bych rád poděkoval panu Wojciechowskimu a všem stínovým zpravodajům za práci, kterou na této zprávě, jejímž cílem je zvýšit pružnost právní úpravy očkování proti katarální horečce ovcí, odvedli. Výbor pro zemědělství a rozvoj venkova učinil maximum pro to, aby tato věc byla schválena jako naléhavá záležitost, tak aby mohla očkovací kampaň proběhnout před létem.
<P>
Evropská komise představila návrh, který neozhledňoval přijetí Lisabonské smlouvy. Jinak řečeno, ponechal rozhodovací pravomoc pouze Radě a Parlament zcela vyloučil. Po intenzivních diskusích, za něž bych rád poděkoval právní službě Parlamentu a sekretariátu Výboru pro zemědělství a rozvoj venkova, se nám podařilo dosáhnout dohody, že změníme právní základ, v souladu s čl. 43 odst. 2 Smlouvy; jinak řečeno v rámci řádného legislativního postupu.
<P>
Nyní předpokládáme, že stejně rozhodně bude postupovat i Rada a naše stanovisko přijme a začlení do zprávy srovnávací tabulky, aby evropští zemědělci dostali pohotovou odpověď.
<SPEAKER ID="060" NAME="Liam Aylward" AFFILIATION="ALDE">
Pane předsedající, díky spojení očkování a omezení pohybu zvířat počet případů katarální horečky ovcí v posledních letech výrazně poklesl. Tato choroba způsobuje postiženým zvířatům velké utrpení, vede k jejich úhynu a má hmatatelný negativní dopad na venkovské hospodářství a zemědělskou komunitu. Vítám opatření, která členským státům umožňují aplikovat v oblastech, které nebyly touto chorobou zasaženy, inaktivovanou vakcínu proti katarální horečce ovcí, a děkuji panu zpravodaji za práci, kterou v této věci odvedl.
<P>
Členské státy by měly mít možnost postupovat proaktivně a uplatňovat při výrobě očkovacích látek technologické poznatky, čímž by se zmírnila zátěž, již tato choroba představuje pro zemědělství, a předcházelo jejímu výskytu, aniž by došlo k popření statusu států, které nejsou chorobou zasaženy, jak to bylo v minulosti. Očkování je účinným veterinárním opatřením v reakci na katarální horečku ovcí, které v kombinaci s dalšími opatřeními, například dohledem, umožňuje skutečné vymýcení této choroby na území Evropy.
<P>
Očkování s cílem utlumit chorobu a následně ji případně vymýtit přinese menší hospodářské ztráty a bylo by blahodárné pro evropskou populaci dobytka.
<SPEAKER ID="061" NAME="Julie Girling" AFFILIATION="ECR">
Pane předsedající, tato právní úprava zemědělcům dodá flexibilitu, možnost volby a naději, a mne těší, že to mohu konstatovat.
<P>
Naše očkovací strategie byla příliš dlouho zdrženlivá, což bylo dáno tím, že jsme neměli k dispozici dostatečně sofistikované produkty, které by umožnily očkování zvířat mimo ochranné zóny. Vyhlášení ochranné zóny může mít pro obživu zemědělců v této zóně ničivé důsledky. Stejně tak může být ničivé nechránit svá zvířata proti chorobě, zejména chorobě tak škodlivé a nakažlivé, jako je katarální horečka ovcí. Vývoj nových očkovacích látek a změna pravidel, již Parlament, jak doufám, dnes schválí, umožní Spojenému království stát se zemí, v níž se katarální horečka ovcí nevyskytuje. Umožní se tím volnější pohyb zvířat a venkovským oblastem to dovolí ušetřit peníze.
<P>
Zásadní však je, aby pravidla vstoupila v účinnost co nejdříve. Zemědělci v západní oblasti musí mít možnost provést očkování do konce května, aby zvířatům zajistili plnou ochranu. Všichni víme, jaké je pozadí interinstitucionálních sporů o srovnávací tabulky, mohu vám však říci, že zemědělci, které zastupuji, to nechápou a spoléhají na nás, své zvolené zástupce, že to za ně vyřešíme. Tato záležitost je naléhavá a musí zvítězit zdravý rozum. Pojďme s tím pohnout dopředu, shodněme se na urychleném postupu pro naléhavé záležitosti tohoto druhu a najděme řešení, abychom mohli dobytek očkovat.
<SPEAKER ID="062" NAME="Elisabeth Köstinger" AFFILIATION="PPE">
(DE) Pane předsedající, katarální horečka ovcí je zvířecí epidemie postihující přežvýkavce, která již má na svědomí velké škody na dobytku a ve výrobním sektoru. Od roku 2000, kdy epidemie propukla v řadě členských států, vznikly velké ekonomické škody. Jako vždy, když dojde k hospodářským ztrátám, jsou finančně nejvíce poškozeni ti, kdo jsou na dolním konci výrobního řetězce. V prvé řadě zkolaboval kvetoucí obchod s chovným dobytkem. Navzdory očkování byl vývoz v některých zemích zcela paralyzován. I v Rakousku, kde má chov dobytka dlouhou tradici, bylo živobytí některých zemědělců ohroženo.
<P>
Nyní musíme získat čas pro přijetí preventivních opatření. Tato choroba nebyla vymýcena a kdykoli se může objevit znovu. Musíme se poučit ze svých zkušenosti a dokázat nabídnout pomoc rychle. To, co platilo před deseti lety, již neplatí. Starou směrnici o opatřeních v boji proti katarální horečce ovcí z roku 2000 je nutné zlepšit a aktualizovat.
<P>
Pravidla pro očkování, která tehdy platila, musí reflektovat technologický vývoj, čímž se zvýší účinnost boje proti katarální horečce ovcí a zmírní se zatížení zemědělců. Tehdejší úprava počítala s využitím očkování se živými oslabenými očkovacími látkami, což byly před deseti lety, kdy byla směrnice přijata, jediné dostupné očkovací látky. Dnešní očkovací látky jsou vyspělejší. To musíme zohlednit.
<P>
Vítám rychlou reakci Komise a Parlamentu a podporuji bezodkladné provedení nové směrnice. Jako zástupkyně zemědělské komunity vím, jak je důležité přemýšlet s ohledem na roční cyklus. Budeme-li se rozhodovat rychle, můžeme mít použitelné a jednotné rozhodnutí do podzimu, což je v zájmu členských států a v prvé řadě chovatelů a zemědělců. Pane zpravodaji, mnohokrát vám děkuji.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Pane předsedající, pane komisaři, dámy a pánové, k návrhům uvedeným v legislativním usnesení nemám žádné zásadní námitky, rád bych jen blahopřál Komisi k této její iniciativě, jejímž cílem je reflektovat vědecký pokrok a umožnit aplikaci očkovacích látek proti katarální horečce ovcí mimo oblasti, které podléhají omezení pohybu zvířat, neboť tento druh očkovací látky nepředstavuje riziko nežádoucího šíření viru.
<P>
Dále bych rád poblahopřál a vyjádřil poděkování za odvedenou práci zpravodaji Výboru pro zemědělství a rozvoj venkova panu Wojciechowskimu a předsedovi výboru panu De Castrovi, díky nimž mohly Rada a Komise bez průtahů dospět ke shodě ohledně právního základu tohoto návrhu. Na rozdíl od původního návrhu tudíž legislativní pravomoci sdílí Parlament a Rada v rámci řádného legislativního postupu zavedeného Lisabonskou smlouvou.
<P>
Výbor pro zemědělství a rozvoj venkova o této zprávě v poměrně krátkém čase jednal a schválil ji, díky čemuž o ní můžeme dnes hlasovat a v nejbližší době bude možné přikročit k jednání s Radou, a tak budou nová ustanovení této směrnice moci vstoupit v platnost. Rád bych proto vyzval Radu, aby dospěla ke kompromisu se stanoviskem Komise a Rady, které, jsem si jist, zde dnes bude schváleno velkou většinou.
<SPEAKER ID="064" NAME="Horst Schnellhardt" AFFILIATION="PPE">
(DE) Pane předsedající, dámy a pánové, přijetí nových pravidel očkování proti katarální horečce ovcí je v souladu s novou očkovací politikou EU, která je definována ve Strategii v oblasti zdraví zvířat (2007-2013) pod heslem Prevence je lepší než léčba.
<P>
Chceme-li proti epidemiím, jako je katarální horečka ovcí, bojovat účinněji a snížit jejich dopad na zemědělství, pak je nezbytný pružnější postup při očkování dobytka. Větší flexibilita a prevence by nepochybně byly žádoucí v řadě epidemií zvířat.
<P>
Přísná politika neočkování, kterou jsme v EU dlouho prosazovali, již není na místě. Proto jsem přesvědčen, že to je krok správným směrem. Dále bych rád podpořil paní Paulsenovou, která řekla, že musíme počítat s tím, že nás v blízké budoucnosti následkem změny klimatu potkají i jiné zvířecí epidemie. Z toho vyplývá, že potřebujeme jasnou strategii a zde ji samozřejmě můžeme náležitě prosazovat. V této souvislosti bych rád zopakoval, že by na půdě Komise neměly existovat další diskuse o vybíjení stád.
<P>
V případě katarální horečky ovcí je samozřejmě ku prospěchu, že jsme podporovali výzkum a nyní máme k dispozici inaktivované vakcíny a můžeme provádět komplexní očkování, které bylo v minulosti velmi nebezpečné a obtížné. Situace se tedy změnila.
<P>
Dále bych chtěl zpravodaji poděkovat za to, že pracoval tak rychle. Na základě zkušeností očekáváme první výskyt nemoci v pozdním létě a na podzim. Státy tudíž musí vypracovat a také zrealizovat očkovací strategie.
<P>
Panu Agnewovi bych rád řekl, že pokud máte dobrého veterináře, pak vám očkování doporučí, neboť veterináři, které znám, jsou jeho zastánci, a bylo to ostatně opakovaně slyšet během diskusí.
<P>
Tím to samozřejmě nekončí. Komise musí navrhnout prováděcí nařízení a přizpůsobit je těmto novým postupům, a to tak rychle, jako pracuje zde tento Parlament. Proto Komisi vyzývám, aby pracovala rychle, abychom tohoto vědeckého pokroku mohli do konce roku využít.
<SPEAKER ID="065" NAME="Marc Tarabella" AFFILIATION="S&amp;D">
(FR) Pane předsedající, pane komisaři, dámy a pánové, jsem našemu kolegovi panu Wojciechowskimu vděčný za jeho zprávu, která nám připomíná, jak důležitá je právní úprava této oblasti.
<P>
Ovšem ať už jde o vakcínu inaktivovanou nebo s živými oslabenými očkovacími látkami, krevní testy nám při současném stavu poznání neumožňují zjistit, jak se patogenní organismy do krve zvířat dostávají - jinak řečeno, odkud, ať už v očkovací látce či v přírodě, pocházejí. Takže dokud nebude vyvinuta markerová inaktivovaná vakcína, tedy taková, v níž patogenní organismus pochází z očkovací látky, není možné rozlišovat mezi zvířetem očkovaným a zvířetem nakaženým virem. Leč to je nezbytnou podmínkou k tomu, aby region nebo země mohly být prohlášeny za nezasažené chorobou. Panuje tedy velké riziko, že země, které nejsou zasaženy, zavedou překážky obchodu ve vztahu k zemím, které užívají tuto inaktivovanou vakcínu.
<P>
Evropská unie má tudíž povinnost podpořit další výzkum markerových inaktivovaných vakcín s cílem zajistit v rámci Unie větší biologickou bezpečnost, která nám umožní účinněji propojovat naše obchodní a zdravotnické politiky.
<SPEAKER ID="066" NAME="Mairead McGuinness" AFFILIATION="PPE">
Pane předsedající, za povšimnutí stojí vyjádření pana komisaře, že počet případů katarální horečky ovcí má sestupnou tendenci: ze 48 000 případů v roce 2008 na 120 v roce 2010. Nehledě na to však stále nevíme, jaký bude trend v budoucnosti, proto je velmi vítaný vývoj této inaktivované vakcíny a diskuse o technických otázkách spjatých s jejím užitím.
<P>
Bylo by dobré, kdyby byl ve sněmovně přítomen zástupce Rady, abychom se jej mohli otázat, zda je Rada ochotna nakonec zařadit srovnávací tabulky, které Parlament a Rada považují za důležité - a věc by se patrně mohla k nám vrátit velmi rychle. Prevence veškerých chorob, a zejména této, se zaměruje na chov zvířat, na omezení pohybu zvířat, na ochranu před přenašeči a na to, co je předmětem dnešní rozpravy, tedy očkování.
<SPEAKER ID="067" NAME="Oldřich Vlasák" AFFILIATION="ECR">
(CS) Pane předsedající, problémem vakcinace inaktivovanou vakcínou mimo uzavřená pásma bude skutečnost, že při sérologickém vyšetření budou zvířata vykazovat pozitivní výsledky a pro ověření, zda jsou zvířata vakcinována nebo skutečně nemocná, bude muset být provedeno virologické vyšetření, které je finančně nákladnější. To způsobí komplikace při obchodu a přesunech zvířat. Vzhledem k tomu, že se jedná o transpozici směrnice do národní legislativy, bude i termín 30. června 2011 z procesních důvodů těžko splnitelný. Osobně nesouhlasím ani se změnou dne vstupu směrnice v platnost z dosavadního dvacátého dne na den následující po uveřejnění. Je třeba si také uvědomit, že vypracování korelačních tabulek bude další zvýšení administrativní zátěže.
<SPEAKER ID="068" NAME="Giommaria Uggias" AFFILIATION="ALDE">
(IT) Pane předsedající, dámy a pánové, podle mne je krokem vpřed pochopení, že se nejedná o problém spjatý s některými oblastmi Evropy, jižní Evropy či Severní Afriky. Podle mého názoru je však toto opatření dobré.
<P>
Rád bych se zeptal pana Tarabelly, zda se on či Komise nedomnívá, že by měla být neprodleně řešena rovněž otázka žádosti veterinární službě, takže by mohlo existovat opatření, které by odstranilo daný problém v celé Evropské unii.
<SPEAKER ID="069" NAME="Peter Jahr" AFFILIATION="PPE">
(DE) Pane předsedající, zlepšení právní úpravy očkování proti katarální horečce ovcí má mimořádný význam. Nové inaktivované vakcíny producentům poprvé v historii umožňují vyloučit riziko nákazy touto potenciálně velmi nebezpečnou chorobou, jelikož očkovací látku lze nyní aplikovat i v oblastech, kde dosud nebyla katarální horečka ovcí zaznamenána. V této souvislosti nutno opakovaně zdůraznit, že zemědělství - včetně vývozu chovných zvířat - je pro všechny evropské země významnou oblastí. Zemědělci tudíž musí mít možnost využít nejnovějších poznatků v oblasti ochrany zdraví zvířat, které se při výrobě těchto očkovacích látek uplatnily.
<P>
Potřebujeme obzvláště dvě věci. Zaprvé potřebujeme rychlé řešení praxe zavedené v Evropské unii. Zadruhé potřebujeme, podle mne stejně naléhavě, povinnost, aby členské státy oznámily opatření, která zavedly; jinak řečeno potřebujeme, aby členské státy byly povinny podávat Komisi zprávu.
<SPEAKER ID="070" NAME="Maroš Šefčovič">
místopředseda Komise. - Pane předsedající, v prvé řadě bych chtěl sněmovně poděkovat, že návrh tak rozhodně podpořila a že souhlasí s tím, že se jedná o naléhavou záležitost, v níž je třeba postupovat bez průtahů.
<P>
Někteří z vás zmínili otázku srovnávacích tabulek. Rád bych vám jen připomenul, že Konference předsedů poskytla čerstvý impulz řešení této záležitosti a přiznala jí větší význam, konkrétně tím, že uznala problém provádění právních předpisů EU do vnitrostátního práva.
<P>
Chtěl bych se zeptat - je pro členské státy skutečně tak obtížné informovat Komisi o právním základu, který se vztahuje k provedení právní úpravy EU do vnitrostátního právního řádu? Je to skutečně takový problém? Jsem si jist, že státy musí při úvahách o tom, jak právní úpravu provést, vypracovat určité podklady a rozhodnout se, jak chtějí provedení realizovat.
<P>
Myslím, že si všichni uvědomujeme - a několikrát jsme o tom i jednali -, že Evropskou unii nerovnoměrné provedení právních předpisů EU poškozuje. Obzvláště v případě tak důležitého opatření, jako je to, které je předmětem dnešní rozpravy, by nesprávné provedení mohlo mít ničivé důsledky.
<P>
Současně, jak jsme zmínil ve svém úvodním vystoupení, bych rád zdůraznil, že Komise je rozhodně proti zbytečným průtahům. Jsme si plně vědomi naléhavosti této záležitosti. Proto doufám, že se nám díky vyšší pružnosti a intenzivním jednáním podaří řešení tohoto problému nalézt. Komise se vynasnaží maximálně usnadňovat přijetí tohoto právního předpisu tak, aby k němu došlo ještě před začátkem sezóny, kdy katarální horečka ovcí může propuknout.
<P>
Co se týče ochoty Komise k provádění tohoto opatření, mohu pány Schnellhardta a Uggiase ujistit, že Komise již svůj úkol splnila. Naše prováděcí opatření jsou téměř hotová. Chybí jen jejich schválení zákonodárcem. Jakmile se tak stane, můžeme postupovat velmi rychle.
<P>
Rád bych ještě jednou poděkoval zpravodaji a této sněmovně za výraznou podporu tohoto opatření.
<SPEAKER ID="071" NAME="Janusz Wojciechowski">
zpravodaj. - (PL) Pane předsedající, rád bych poděkoval všem poslancům, kteří se rozpravy zúčastnili a podpořili mou zprávu. Děkuji stínovým zpravodajům a členům Výboru pro zemědělství, díky nimž se zprávu podařilo vypracovat tak rychle a účinně. Nestává se často, abychom při přijímání pozitivního dokumentu, který nepochybně přinese zlepšení současné situace, postupovali tak jednomyslně.
<P>
Co se týče srovnávacích tabulek, o nichž byla v rozpravě řeč jakožto o možném zdroji problémů, myslím, že lze jen stěží mít pochopení pro administrativní orgány či vlády členských států. Vytvoření tabulek a jejich zaslání Komisi opravdu nebude takový problém. Není pochyb o tom, že větší problém budou mít občané, kteří si budou chtít zkontrolovat, zda je úprava daného členského státu v souladu s právní úpravou Evropské unie. Právě oni budou muset v případě neexistence tabulek informace složitě hledat, jako tomu bylo doposud. Často je velmi obtížné se v právních předpisech EU vyznat. Doufám, že tento nástroj bude k dispozici každému, kdo o něj projeví zájem, ne jen Komisi, a že se bude jednat o skutečně přístupný dokument, který bude v případě potřeby k dispozici. Bude to rovněž dokument velmi užitečný.
<P>
Vyzývám Radu, aby jako sporný bod srovnávací tabulky nebrala, a pokud musí, pak nikoli v tomto případě - nové očkovací látky tak bude možné použít již tuto sezónu, jak bylo předpokládáno. Nemůžeme si dovolit žádná zpoždění, jelikož naše rychlá a účinná práce by tak přišla vniveč. Ještě jednou vám všem za vaši spolupráci na této zprávě děkuji.
<SPEAKER ID="072" NAME="Předsedající">
Rozprava je skončena.
<P>
Hlasování se bude konat po krátké přestávce.
