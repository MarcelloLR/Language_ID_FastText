<CHAPTER ID="013">
Bezpečná a ekologicky účelná recyklace lodí (rozprava) 
<SPEAKER ID="454" NAME="Předsedající">
- Dalším bodem je rozprava o otázce k ústnímu zodpovězení Komisi ohledně jednání plánovaných na květen 2009 pod záštitou Mezinárodní námořní organizace (IMO) o podmínkách vstupu v platnost Úmluvy o bezpečné a ekologické recyklaci lodí, kterou položil Johannes Blokland jménem Výboru pro životní prostředí, veřejné zdraví a bezpečnost potravin - B6-0224/2009).
<SPEAKER ID="455" NAME="Johannes Blokland">
autor. - (NL) Pane předsedající, na plenárním zasedání v květnu loňského roku se Evropský parlament jasně postavil proti demontáži lodí, která se uskutečňuje neekologickým způsobem a v lidsky nedůstojných podmínkách. Přesto se však na různých místech při pobřeží jižní Asie demontují obrovské námořní lodě určené k vrakování v lidsky nedůstojných a neekologických podmínkách. Například v Bangladéši neodpovídá ani jedno z 36 demontážních zařízení minimálním ekologickým a bezpečnostním normám.
<P>
Pozitivní věc je, že z tohoto důvodu přikázal před týdnem nejvyšší soud bangladéšské vládě, aby do dvou týdnů tato "vrakoviště" uzavřela. Zároveň nejvyšší soud zakázal všem lodím obsahujícím nebezpečné látky přístup na území Bangladéše. Bangladéšský ministr pro životní prostředí musí během tří měsíců stanovit pravidla pro recyklaci lodí určených k vrakování v souladu s Basilejskou úmluvou.
<P>
To jsou ta samá významná opatření, která prosazoval Evropský parlament v usnesení z minulého roku. Člověk by si mohl skoro myslet, že bangladéšský nejvyšší soud naše usnesení četl. Toto rozhodnutí je podle mne významným vítězstvím v boji s nepřijatelnými postupy, které byly dříve zmíněny. Je nezbytné, aby se bangladéšská vláda náležitě řídila soudním rozhodnutím. To se týká nejenom Bangladéše, ale též dalších asijských zemí.
<P>
Jak jsem již zmínil, snahy jednotlivých států nebudou dostačující. Stále je naléhavě nutné nalézt pro problém demontáže lodí komplexní řešení. Letos v květnu pořádá Mezinárodní námořní organizace v Hong Kongu celosvětovou konferenci, jejímž cílem je uzavření celosvětové dohody o recyklaci lodí určených k vrakování. Prostřednictvím usnesení Výboru pro životní prostředí, veřejné zdraví a bezpečnost potravin musí být vyslán Radě a Komisi jasný signál k vyjednávání, které by mělo vést k co nejlepšímu výsledku.
<P>
S ohledem na usnesení z loňského roku je důležité přidat následujících pět bodů. Zaprvé, musí být jasně vyjádřené, že lodě určené k vrakování, které obsahují nebezpečné látky, by měly být považovány za nebezpečný odpad, a měly by tedy spadat pod Basilejskou úmluvu. Další diskutování o definicích není v zájmu ochrany životního prostředí. Pozměňovací návrh číslo 1, který navrhla Skupina Evropské lidové strany (Křesťanských demokratů) a Evropských demokratů, tuto pozici poněkud oslabuje, a já ho tedy nemohu podpořit. Zadruhé, provozování lodí na mělčině určené pro demontáž na tom samém místě musí být považováno za nepřijatelné. Zatřetí, je třeba přijmout opatření - především ohledně vyřazení tankerů s jednoduchým trupem - dříve, než skončí zdlouhavé období ratifikace. Začtvrté, mělo by se prosadit udělování oprávnění pro demontážní místa. Zapáté, v opatřeních by mělo být i nadále zahrnuto povinné financování v rámci zodpovědnosti výrobce - tak, jak to Parlament loni uvedl. Zdá se však, že Evropská komise tento postoj znovu přehodnocuje. Proto bych byl rád, kdyby nám pan komisař Figel sdělil, že Komise je stále připravena vytvořit fond pro vrakování.
<P>
Pomocí tohoto usnesení a usnesení z minulého roku Evropský parlament ukazuje jasnou cestu k řešení zmiňovaných problémů. Jsem rád, že jsou v této otázce názory Výboru pro životní prostředí a Výboru pro dopravu a cestovní ruch velmi podobné. Doufám, že také Rada a Komise se budou společně snažit, aby za dva měsíce v Hongkongu uzavřely přijatelnou úmluvu, která zajistí zájmy bezpečnosti, veřejného zdraví i životního prostředí. Byl bych rád, kdyby nám pan komisař Figel sdělil, zda bude pro Evropskou komisi tato jasná cesta hlavním bodem při jednání na konferenci Mezinárodní námořní organizace a také jaká opatření Komise zamýšlí přijmout, aby zajistila včasné uzavření úmluvy.
<SPEAKER ID="456" NAME="Ján Figeľ">
člen Komise. - Pane předsedající, nejprve bych chtěl poděkovat Parlamentu za obrovský zájem a stálé zapojení do řešení problémů ohledně demontáže lodí. Především bych chtěl poděkovat panu Bloklandovi.
<P>
Je to velmi dobrý začátek pro další činnosti na úrovni EU, který zajišťuje roli Evropské unie při řešení tohoto mezinárodního problému. Navíc jsou tyto otázky dobře načasované, vzhledem k nedávnému rozhodnutí bangladéšského nejvyššího soudu, o kterém jste se zmínil, a k situaci v Bangladéši. V návaznosti na toto rozhodnutí budou všechna demontážní zařízení do dvou týdnů uzavřena, neboť nebyla schválena ministerstvem životního prostředí. Dovoz nebezpečných lodí, které jsou uvedené na seznamu, bude zakázán a všechny dovážené lodě budou muset být předčištěny. Bangladéš začne také pracovat na vnitrostátním zákoně ohledně demontáže lodí v souladu s Basilejskou úmluvou.
<P>
Nyní bych se rád zabýval situací blíže našich domovů a odpověděl na vaše dotazy.
<P>
První otázka se týká metody označované jako demontáž na plážích, pomocí níž jsou plavidla s ukončenou životností rozmontovávány přímo na plážích.
<P>
Sdílím vaše obavy ohledně vážných rizik, jaká tato metoda představuje pro lidské zdraví a pro životní prostředí. Zavedení zákazu provádění metody demontáže na plážích jsme zvážili ve studii o posouzení dopadu naší strategie. Objevily se určité obavy ohledně účinnosti takového zákazu. Vztahoval by se totiž pouze na lodě pod vlajkou EU a dal by se snadno a legálně obejít výměnou vlajky.
<P>
Věříme, že bude účinnější vynaložit úsilí k tomu, aby technické stanovy, které se v současnosti vytvářejí na podporu budoucí úmluvy Mezinárodní námořní organizace, opravdu vedly k bezpečné a ekologicky šetrné recyklaci lodí. Pokrok ve vytváření těchto stanov je prozatím velmi slibný. V každém případě je málo pravděpodobné, že by tradiční metoda demontáže na plážích mohla splňovat požadavky těchto stanov.
<P>
A dále, co se týče vaší druhé otázky, jsem velmi rád, že mohu potvrdit, že Komise je plně zapojena do práce na účinném a včasném začlenění úmluvy o recyklaci lodí do právních předpisů EU. GŘ pro životní prostředí již provedlo několik studií a pracuje na posouzení dopadů hlavních bodů této úmluvy. Věřím, že je velmi důležité, aby Evropská unie dala najevo své vedoucí postavení a vysokou prioritu, se kterou k tomuto problému přistupuje. To podpoří třetí země, aby úmluvu ratifikovaly, čímž se uspíší její vstup v platnost.
<P>
Sdílím však obavy, které zazněly ve vaší třetí otázce, tedy že je důležité zachovat současné acquis Společenství. Při provádění úmluvy Mezinárodní námořní organizace potřebujeme zachovat stávající požadavky ohledně práv pracovníků a ochrany životního prostředí. V naší studii budeme tedy pozorně porovnávat požadavky úmluvy Mezinárodní námořní organizace a acquis Společenství. A rád bych zdůraznil, že především zajistíme, aby nebylo porušeno nařízení o přepravě odpadů z roku 2006.
<SPEAKER ID="457" NAME="Pilar Ayuso">
jménem skupiny PPE-DE. - (ES) Pane předsedající a pane komisaři, tato otázka, jak již vysvětlil pan Blokland, byla dobře načasovaná, vzhledem k diplomatické konferenci o úmluvě o recyklaci lodí, která se má konat v květnu. Ráda bych tedy poblahopřála panu Bloklandovi nejen k této otázce, ale také k usnesení, které vypracoval.
<P>
Naše strana Partido Popular souhlasí s bojem proti špatným praktikám a metodám užívaným při vrakování lodí. Podporujeme proto návrh usnesení pana Bloklanda, některé body v něm obsažené nás však znepokojují.
<P>
Prvním z nich je odstavec 3, k němuž se již pan Blokland také vyjadřoval. V tomto odstavci je stanoveno, že lodě by měly být celé považovány za nebezpečný odpad a měla by se na ně vztahovat Basilejská úmluva. Předkládáme k tomuto odstavci pozměňovací návrh, neboť existují různé interpretace jak v rámci Evropské unie, tak i mimo ni. Domníváme se, že Basilejská úmluva by měla být vzata v potaz a neměla by činit žádný problém. Mělo by jít o budoucí dohodu o vrakování lodí. Jsou zde však definovány podrobnosti jejího použití.
<P>
V odstavci 14 návrhu usnesení je požadavek na mechanismus financování založený na povinných příspěvcích z námořního dopravního odvětví. Zdá se nám, že je opravdu trochu předčasné hovořit nyní o povinných příspěvcích, když zatím nebylo v rámci Mezinárodní námořní organizace rozhodnuto, jaký bude systém přijatý pomocí tohoto financování. Zdá se mi, že ani Komise nemá na tento bod jasnou odpověď.
<P>
V odstavci 15 je Komise vyzývána, aby jednoznačně určila odpovědným stát, jenž má soudní pravomoc nad vlastníky odpadu. Nedomníváme se, že se jedná o záležitost, o které by měla rozhodovat Komise. Naopak si myslíme, že by to mělo být také rozhodnuto v mezinárodní dohodě.
<P>
Je důležité zajistit jednotnost mezi budoucí dohodou o recyklaci lodí a Basilejskou úmluvou o kontrole pohybu nebezpečných odpadů přes hranice států a jejich zneškodňování. Současně by se mělo přihlédnout nejen k Basilejské úmluvě, ale také k existujícím právním předpisům.
<SPEAKER ID="458" NAME="Ján Figeľ">
člen Komise. - Pane předsedající, děkuji za názory paní Ayusoové i pana Bloklanda a především za jeho zanícenou práci. Jak jsem již řekl dříve, především ohledně odpadu či nebezpečného odpadu, musíme zajistit, aby bylo provádění úmluvy plně v souladu s nařízením (ES) č. 1013/2006 o přepravě odpadů, které bylo přijato poměrně nedávno.
<P>
Co se týče financování, neexistuje v současné době žádný fond ani mechanismus. Provedli jsme studii, abychom připravili eventuální možnosti či řešení, a v brzké době zahájíme veřejné konzultace o této otázce. Vaše názory, nyní i později, budou tedy velmi vítány, především v souvislosti se zřízením fondu pro demontáže.
<SPEAKER ID="459" NAME="Předsedající">
- Rozprava je ukončena.
<P>
Hlasování se bude konat ve čtvrtek 26. března 2009.
