<CHAPTER ID="006-18">
18. Schengenský hraniční kodex, pokud jde o ostrahu vnějších námořních hranic
<P>
Před přijetím návrhu usnesení:
<SPEAKER ID="111" NAME="Michael Cashman" AFFILIATION="S&amp;D">
Pane předsedající, rád bych sdělil této sněmovně, že jsem byl původním zpravodajem pro rozhodnutí o agentuře FRONTEX a doporučil jsem, abychom je přijali, s ohledem na výjimečná opatření potřebná pro zásahy a záchranu na moři, zejména v jižním Středomoří.
<P>
Výbor mě nepodpořil, a proto jsem stáhl své jméno z této zprávy a doporučuji sněmovně, aby poslanci usnesení, které mají před sebou, odmítli. Pro její přijetí potřebujeme absolutní většinu 369 hlasů, doporučil bych však sněmovně, aby usnesení, o kterém se chystáme hlasovat, odmítla.
<SPEAKER ID="112" NAME="Cecilia Malmström">
člen Komise. - Pane předsedající, poslanci dostali ke zvážení návrh rozhodnutí, kterým se doplňuje Schengenský hraniční kodex, pokud jde o ostrahu vnějších hranic v rámci námořních operací agentury FRONTEX.
<P>
Je to důležité rozhodnutí a pomůže členským státům a agentuře FRONTEX účinněji chránit naše vnější námořní hranice. Jak víte, počet lodí se brzy zvýší tak, jako je tomu ve Středomoří vždy v této roční době.
<P>
Tento návrh obsahuje řadu velmi důležitých zásad a vyjasnění pravidel, která musejí hraniční hlídky uplatňovat při kontrole námořních hranic, například zásada nenavracení a povinnost zacházet se zranitelnými a nezletilými osobami bez doprovodu se zvláštní péčí.
<P>
A rovněž vyjasňuje, jaká pomoc by měla být poskytnuta osobám, které se nacházejí v ohrožení na moři, a kde mají být zachráněné osoby vyloděny.
<P>
Mnozí v této sněmovně volali po těchto zásadách a pravidlech po léta a nyní je máme konečně na dosah. Změny, které navrhujeme, rovněž omezí riziko ztráty na životech ve Středomoří tím, že činnosti v rámci ochrany námořních hranic budou účinnější.
<P>
Návrh rozhodnutí je výsledkem velmi tvrdého a dlouhého vyjednávání s členskými státy a odborníky například z úřadu Vysokého komisaře Organizace spojených národů pro uprchlíky a Mezinárodní organizace pro migraci.
<P>
Poskytne našim orgánům lepší rámec pro výkon a řádné monitorování činností, na nichž se významným způsobem podílejí evropské fondy.
<P>
Pokud jde o právní hledisko návrhu, jako právní základ zvolila Komise článek 12 Schengenského hraničního kodexu, protože tato pravidla se týkají hraniční ostrahy během činností agentury FRONTEX, a nikoli hraničních kontrol, jak zní zřejmě právní stanovisko Parlamentu.
<P>
Na žádost poslanců této sněmovny se Komise pokusila o nalezení alternativních technických řešení, která by umožnila 1) znovu neotvírat rozpravu o podstatě návrhu, a 2) přijetí jednoznačných pravidel do zahájení činností agentury FRONTEX letos v létě. Tuto alternativu se nám bohužel nepodařilo nalézt, a proto žádám vážené poslance, aby tato dlouho očekávaná nová pravidla nezamítali.
<SPEAKER ID="113" NAME="Předsedající">
Pane Busuttile, nemůžeme nyní otevírat rozpravu. Máte slovo, ale nemůžeme otevírat rozpravu.
<SPEAKER ID="114" NAME="Simon Busuttil" AFFILIATION="PPE">
Pane předsedající, měli jsme dva mluvčí, kteří v této sněmovně požadovali odmítnutí usnesení, žádný mluvčí však nevystoupil na podporu jeho schválení. Považuji proto za spravedlivé, aby měl také možnost vystoupit někdo, kdo hodlá vyzvat poslance, aby se vyslovili pro přijetí usnesení.
<P>
Dovolte mi prosím, abych vám velmi stručně vysvětlil, že důvod, proč výbor LIBE tato pravidla odmítl, a předložil tak toto usnesení, je velmi prostý. Naše právní služba nám sdělila - nikoli jednou, ale dvakrát -, že Komise přijetím těchto pravidel překročila své pravomoci. Z tohoto důvodu jsme je odmítli. Rozhodně si přijetí těchto pravidel přejeme - já sám pocházím ze země, která tato pravidla chce -, nechceme však, aby Evropská komise překračovala své pravomoci. Proto bychom měli toto usnesení podpořit.
<SPEAKER ID="115" NAME="Michael Cashman" AFFILIATION="S&amp;D">
Jen pro vyjasnění: pokud hlasujete proti návrhu, podporujete opatření, které umožní zastavení na moři. Pokud hlasujte pro tento návrh, nepodporujete zastavování. To jen kvůli vyjasnění.
<SPEAKER ID="116" NAME="Předsedající">
Nyní přistoupíme k hlasování.
