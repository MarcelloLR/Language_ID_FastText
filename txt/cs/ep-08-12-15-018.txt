<CHAPTER ID="018">
Schvalování typu motorových vozidel a motorů (rozprava) 
<SPEAKER ID="200" NAME="Předsedající">
- Dalším bodem je zpráva pana Grooteho jménem Výboru pro životní prostředí, veřejné zdraví a bezpečnost potravin o návrhu nařízení Evropského parlamentu a Rady o schvalování typu motorových vozidel a motorů s ohledem na emise z těžkých nákladních vozidel (Euro VI) a o přístupu k informacím o opravách a údržbě vozidel - C6-0007/2008 -.
<SPEAKER ID="201" NAME="Matthias Groote">
zpravodaj. - (DE) Pane předsedající, pane komisaři Verheugene, dámy a pánové, nejdřív bych rád poděkoval stínovým zpravodajům za výbornou a konstruktivní spolupráci během legislativního procesu. Chtěl bych poděkovat francouzskému předsednictví za to, že nyní můžeme uzavřít tento legislativní postup kompromisem díky významnému přispění předsednictví.
<P>
Evropský parlament bude zítra hlasovat o kompromisním balíčku k emisním normám pro těžká nákladní vozidla Euro 6. Nové emisní normy pro těžká nákladní vozidla se vztahují na snížení množství znečišťujících látek, nikoli skleníkových plynů. Tyto dva pojmy někdy bývají zaměňovány.
<P>
Euro 6 je důležitým nástrojem pro zlepšení kvality ovzduší v Evropě. Euro 6 snižuje především množství jemných částic a oxidů dusíku: samotné jemné částice jsou odpovědné za více než 348 000 předčasných úmrtí v Evropě, což je důvod, proč jsem v tomto případě možná trochu doufal v ambicióznější omezení. Technické studie toto podporují. Nicméně zítřejší hlasování a celý balíček představují, jak jsem řekl, kvalitní kompromis. Ve srovnání se stávající emisní normou 6, která se používá od 1. října 2008, dosáhneme u samotných jemných částic snížení o 66 % a o více než 80 % v případě oxidů dusíku. Oxidy dusíku jsou obzvlášť nebezpečné pro děti a starší lidi, protože vedou k tvorbě ozonu nízko nad zemí.
<P>
Rád bych také této příležitosti využil ke zmínce o datu zavedení. Dokázali jsme posunout datum zavedení dopředu, tak abychom k normě Euro 6 dospěli dříve, čímž se zlepší kvalita ovzduší. Celkově jsme dosáhli uspokojivý kompromis; tento nástroj nepochybně zlepší jak kvalitu ovzduší, tak kvalitu života.
<P>
Téměř přesně před dvěma roky jsme zde v Parlamentu vedli rozpravu o emisních limitech Euro 5 a Euro 6 pro osobní automobily a přijali jsme je. Při přípravě návrhu prováděcích opatření se ukázalo, že v této souvislosti dochází ke zdržením. Musím opět naléhavě požádat o to, aby se totéž nestalo při tomto legislativním postupu - výrobci musí mít k dispozici veškeré informace včas. Proto mě těší, že nyní Komise jistě učiní prohlášení, podle nějž můžeme počítat s prováděcími opatřeními nejpozději koncem března 2010, přesněji 1. dubna.
<P>
Na posledním plenárním zasedání jsme s panem Verheugenem diskutovali o krizi v automobilovém průmyslu. Všimli jsme si přitom, že došlo k drastickému snížení počtu jednotek prodaných v odvětví užitkových vozidel, a mě tudíž těší, že jsme dokázali prostřednictvím právních předpisů, které nyní máme před sebou, vytvořit nástroj, který členským státům umožní poskytovat daňové pobídky pro brzké zavedení emisní normy Euro 6. To nepochybně posílí hospodářství a také to pomůže zlepšit kvalitu ovzduší, kvalitu života a zdraví nás všech.
<P>
Znovu bych rád poděkoval všem zúčastněným a těším se na rozpravu, která bude zajisté zajímavá.
<SPEAKER ID="202" NAME="Günter Verheugen">
místopředseda Komise. - (DE) Pane předsedající, dámy a pánové, dovolte mi, abych nejprve srdečně poděkoval zpravodaji panu Grootemu za obětavou spolupráci v souvislosti s tímto návrhem.
<P>
Řešíme důležité nařízení, které představuje rozhodující krok pro zavedení všeobecně harmonizovaných ustanovení vztahujících se na emise znečišťujících látek z těžkých nákladních vozidel a autobusů. Chtěl bych hovořit o něčem, co zmínil pan Groote, jmenovitě o tom, že tak činíme na pozadí nanejvýš kritického propadu trhu s užitkovými vozidly v Evropské unii, protože trh s užitkovými vozidly je zasažen daleko více, než je tomu v případě osobních vozidel. Veřejnost tuto skutečnost pociťuje v menší míře, neboť většina občanů těžká nákladní vozidla nekupuje. Nicméně to má rozsáhlé hospodářské následky a tato situace je pro Komisi zdrojem velkého znepokojení. V tomto světle je také důležité poskytnout výrobcům právní jistotu a jednoznačný právní rámec, aby věděli, co se od nich očekává. To je důvod, proč o normě Euro VI rozhodujeme už nyní, v době, kdy norma Euro V prakticky právě vstoupila v platnost.
<P>
Tento návrh normy Euro VI byl vypracován společně s programem Čistý vzduch pro Evropu neboli CAFE a tématickou strategií o znečišťování ovzduší. V souvislosti s touto strategií je zapotřebí další snižování emisí znečišťujících látek v oblasti silniční dopravy všeobecně a v dalších oblastech, aby EU dosáhla svých cílů ve zlepšení kvality vzduchu. Chceme udržet škodlivé vlivy na zdraví občanů na co nejnižší úrovni a obecně lépe chránit životní prostředí.
<P>
Limitní hodnoty v rámci norem Euro VI, které představují část této celkové strategie, opět významně snižují emise sazí a oxidů dusíku ve srovnání s fází Euro V, která vstoupila v platnost 1. října letošního roku. Naprostá novinka je zavedení limitní hodnoty pro množství vypouštěných částic, čímž se monitoruje velmi jemná složka vypouštěná motorem. Kromě toho se zavádí další ustanovení týkající se monitorování emisí z těžkých užitkových vozidel ve skutečných provozních podmínkách a o přístupu k informacím o opravách a údržbě. To odpovídá ustanovením, která jsme již zavedli v rámci předpisů týkajících se lehkých užitkových vozidel.
<P>
Přijetí tohoto návrhu je rovněž významné, protože povede k realizaci několika důležitých doporučení z procesu CARS 21. Především "zdokonalení tvorby právních předpisů": Návrh zohledňuje postoje dotčených stran, jak bylo zjištěno při veřejné konzultaci na internetu. Technická ustanovení navíc vycházejí z analýzy nákladů a přínosů na základě řádně provedeného posouzení dopadu. Dále dojde ke značnému zjednodušení rozhodného práva. Jakmile se návrh bude vztahovat na všechna nová vozidla, bude zrušeno šest předchozích právních aktů bude zrušeno. Za třetí, globální harmonizace. Bude zavedena nová metodika testování a měření, kterou vypracovala Evropská hospodářská komise OSN v Ženevě, zatímco limitní hodnoty pro částice a oxidy dusíku nyní budou stejné jako ty, které platí ve Spojených státech.
<P>
Úzká spolupráce mezi Parlamentem, Radou a Komisí byla zásadním faktorem pro úspěch vyjednávacího procesu a fungovala neobyčejně dobře. V tomto ohledu jsem obzvlášť vděčný panu zpravodaji. Komise s radostí schvaluje všechny jím předložené kompromisní pozměňovací návrhy. S potěšením rovněž vydávám prohlášení, které pan zpravodaj požadoval, a v podstatě mu dokonce vyjdu vstříc trochu nad rámec jeho požadavků.
<P>
Günter Verheugen, místopředseda Komise. - "Komise prohlašuje, že technická opatření pro provádění nařízení Evropského parlamentu a Rady o schvalování typu motorových vozidel a motorů vzhledem k emisím z těžkých nákladních vozidel (Euro VI) a o přístupu k informacím o opravách a údržbě vozidel budou předána Evropskému parlamentu a Radě v rámci regulativního postupu s kontrolou do 31. prosince 2009."
<SPEAKER ID="204" NAME="Anja Weisgerber">
navrhovatelka stanoviska Výboru pro vnitřní trh a ochranu spotřebitelů. - (DE) Pane předsedající, pane komisaři, dámy a pánové, nejprve bych chtěla co nejsrdečněji poděkovat zpravodaji panu Grootemu a stínovým zpravodajům za konstruktivní spolupráci. Jejich pomoc umožnila dosažení dohody o této velmi technické problematice hned při prvním čtení.
<P>
Jako stínová zpravodajka Skupiny Evropské lidové strany (Křesťanských demokratů) a Evropských demokratů si velmi dobře pamatuji naše hlasování o přezkumu směrnice o jemných částicích. Tehdy jsem byla stínovou zpravodajkou. Při té příležitosti jsme dokázali přesvědčit Komisi, aby podepsala prohlášení, v němž se zavázala navrhnout opatření pro boj proti jemným částicím v okamžiku, kdy dojde k jejich tvorbě. Nové nařízení Euro VI pro těžká nákladní vozidla a autobusy je jedním z opatření, která jsme požadovali. Nařízení bojuje proti jemným částicím, jakmile dojde k jejich vypuštění -u zdroje neboli tam, kde jsou tyto částice skutečně produkovány. Nová norma Euro VI tudíž sníží emise jemných částic u těžkých nákladních vozidel s naftovým pohonem a u autobusů o 66 % v porovnání s normou Euro V, zatímco u vozidel s benzínovým motorem dojde ke snížení emisí dusíku (NOx) o dalších 80 %.
<P>
Aby bylo možné skutečně splnit tyto nové, ambiciózní emisní normy, je třeba v počáteční fázi zveřejnit prováděcí opatření, která detailně stanovují přesné technické parametry. Z tohoto důvodu mě také samozřejmě těší prohlášení, která právě učinil pan komisař Verheugen, v nichž se zavazuje, že velmi rychle předloží prováděcí opatření Parlamentu a Radě - rychleji než bylo původně plánováno.
<P>
Bod týkající se přístupu k informacím o opravách a údržbě vozidla pro nezávislé hospodářské subjekty je podle mě také důležitý. Nezávislé hospodářské subjekty jsou nezávislé dílny, motoristické organizace a záchranné služby v případech nehody. Pokud chceme zajistit fungující soutěž v oblasti oprav, musíme zaručit dostupnost informací a v tomto nařízení se nám to podařilo dosáhnout. Je to přínos v oblasti konkurenceschopnosti, ceny oprav, bezpečného provozu, a pro spotřebitele.
<SPEAKER ID="205" NAME="Johannes Blokland">
navrhovatel stanoviska Výboru pro dopravu a cestovní ruch. - (NL) Pane předsedající, počátkem tohoto roku jsem formuloval postoj k normě Euro 6 jménem Výboru pro dopravu a cestovní ruch. Přeprava zboží prostřednictvím těžkých nákladních vozidel je odvětví, které bylo během posledních let nuceno několikrát snižovat emise škodlivých látek, včetně oxidu dusíku a jemných částic. Stanovení normy Euro 6 oprávněně klade dodatečné požadavky na motory.
<P>
Jako takové toto nařízení významně přispívá ke zlepšení kvality vzduchu a tím i ke zlepšení veřejného zdraví. Je nesmírně důležité, aby tyto nové emisní požadavky vstoupily v platnost co nejdříve. Není třeba říkat, že průmysl bude potřebovat čas k tomu, aby se přizpůsobil. Měli bychom mu potřebný čas poskytnout.
<P>
Během parlamentní diskuse o této problematice jsem zažil něco výjimečného. Výbor pro dopravu a cestovní ruch hlasoval s větším ohledem na životní prostředí než Výbor pro životní prostředí, veřejné zdraví a bezpečnost potravin, například v oblasti sběru dat. Naštěstí jednání nakonec vedla k tomu, že tento právní předpis vstoupí brzy v platnost.
<P>
Chtěl bych poděkovat panu Grootemu za úsilí o dosažení tohoto výsledku a panu komisaři za prohlášení.
<SPEAKER ID="206" NAME="Richard Seeber">
jménem skupiny PPE-DE. - (DE) Pane předsedající, také bych chtěl poblahopřát kolegovi, panu Grootemu, k jeho zprávě. Jeho přístup při práci na ní byl velmi založen na spolupráci. Celkově vzato nesmí být ochrana životního prostředí obětována na oltář hospodářské krize, a je dobře, že před sebou máme zprávu, která ve velké míře ukazuje do budoucna a obsahuje velice ambiciózní cíle - např. snížení o 66 % v případě PM10 a o 80 % v případě NOx.
<P>
Chtěl bych také Parlamentu připomenout, že se silniční doprava všeobecně stává v Evropě problémem. Je to odvětví, které se neustále a nejrychleji rozrůstá. Stačí si vzpomenout na problémy s CO2. Zítra budeme mít možnost o tomto tématu diskutovat obšírněji. Víme, že všechny druhy dopravy nabývají na objemu a jsem přesvědčen, že nyní skutečně nadešel čas, aby Komise nejen stanovila důsledné ambiciózní plány v jednotlivých dokumentacích v této oblasti, ale aby také řešila obecnou otázku dopravy v moderním světě.
<P>
I když máme nyní mít k dispozici čistá těžká nákladní vozidla, která bezpečně zvládají produkovat menší množství emisí než v minulosti, stále prostě existují inherentní omezení v rámci infrastruktury. Podívejte se na naše dálnice! V mnoha členských státech jsou tak přetížené, že v budoucnosti i ta nejčistší těžká nákladní vozidla podle normy Euro VI už nebudou moci projíždět, a to i když nepočítáme vysoký počet osobních vozidel, v nichž občané sedí v dopravních zácpách.
<P>
Z tohoto důvodu musíme myslet v širším kontextu a domnívám se také, že doprava všeobecně potřebuje zásadní a důkladnou reformu. Tato zpráva je pro mě pozitivní především v tom, že má ambiciózní cíle a, za druhé, že Komise má zavést realistické metody měření. U nás v Tyrolsku jsme zjistili, že stávající metody měření v podstatě selhávají a že v praxi byl rozdíl mezi těžkými nákladními vozidly podle normy Euro 0 a Euro III nebo Euro IV opravdu malý.
<P>
Rovněž považuji za pozitivní, že se také všeobecně zaručí přístup k informacím o opravách. Jsem přesvědčen, že zejména pro občany je to důležitý argument proto, aby souhlasili s touto dokumentací, neboť bude znamenat, že všichni občané pak budou mít možnost si svobodně zvolit servisní dílny.
<SPEAKER ID="207" NAME="Silvia-Adriana Ţicău" LANGUAGE="RO">
Chtěla bych poblahopřát zpravodaji panu Grootemu. Komise navrhla snížení emisí částic o 60 % a snížení oxidů dusíku o 80 % u vznětových motorů. Abychom toho dosáhli, musíme zavést dieselové filtry nebo recyklovat výfukové plyny a zavést zařízení pro selektivní katalytickou redukci.
<P>
Návrh Komise se rovněž vztahuje na zážehové motory a uvádí požadavky na zavedení společné metodologie testování a měření emisí a palubních diagnostických systémů harmonizovaných na globální úrovni. Tyto systémy jsou důležité pro kontrolu emisí během provozu vozidel. Včasńé stanovení hodnoty emisních limitů pro oxidy dusíku poskytuje výrobcům automobilů záruku dlouhodobého plánování na evropské úrovni.
<P>
Vítám skutečnost, že členské státy budou mít příležitost poskytnout finanční pobídky pro nová vozidla uváděná na trh, která budou splňovat ustanovení tohoto nařízení. Zejména s ohledem na změnu klimatu a hospodářskou krizi podpoří poskytnutí těchto pobídek výrobu energeticky účinnějších a zelenějších aut. Děkuji vám.
<SPEAKER ID="208" NAME="Holger Krahmer">
jménem skupiny ALDE. - (DE) Pane předsedající, pokud zítra přijmeme Euro VI pro těžká nákladní vozidla, učiníme tak v návaznosti na velmi dobrou tradici. Není tomu dlouho, co jsme během tohoto funkčního období odhlasovali normy Euro 5 a Euro 6 také pro osobní vozidla, pokračujeme tedy v úspěšné sérii norem týkajících se výfukových plynů vozidel - v dnešním případě těžkých nákladních vozidel - v Evropě. Rád bych v tomto bodě vyjádřil zvláštní díky zpravodaji panu Grootemu, s nímž jsem mohl opět úspěšně spolupracovat. Znovu předkládáme právní předpis k prvnímu čtení společně, čímž zajišťujeme jistotu plánování pro průmysl a samozřejmě kvalitní ochranu životního prostředí.
<P>
Dohoda s Radou a Komisí vedla k realizovatelnému právnímu předpisu. Hodnoty pro škodlivé látky u výfukových plynů těžkých užitkových vozidel se ambiciózním způsobem posunují a časový plán zpřísňuje. Nové limitní hodnoty vstoupí v platnost dříve, než Komise původně navrhovala. Tím pozitivně přispíváme k ochraně prostředí a zdraví evropských občanů, aniž bychom nadměrně zatěžovali výrobce. Vstup tohoto nařízení v platnost se v porovnání s návrhem Komise posouvá téměř o rok dopředu, přitom jsou však na straně výrobců zohledňovány životní cykly produktů a plánovací termíny.
<P>
Vítám skutečnost, že se Komise poučila z minulých omylů a přijala lhůtu pro projednávání ve výborech a pro předložení prováděcích opatření. Tímto způsobem, jak doufám, předejdeme takovému zpoždění, k němuž došlo při zavádění normy Euro 5 u osobních vozidel.
<P>
Čísla v návrhu na snížení emisí jsou působivá: snížení emisí sazí o 66 % a emisí oxidů dusíku o 80 %. Co se týče snížení emisí škodlivých látek, výrobci pracují na samé hranici technických možností. Ačkoli můžeme vždy dosáhnout maximálních realizovatelných zlepšení - a já pevně věřím v tvořivost a vynalézavost evropských výrobců v tomto ohledu - čím více se blížíme nulové úrovni, tím nákladnější se technologie stává. V tomto ohledu má čím dál větší význam obnova vozového parku na silnicích. Staré rachotiny znečišťující okolí, které řadu let nesplňují platné normy, musí ze silnic zmizet. To by zlepšilo bilanci emisí rychleji a snadněji než nákladná úprava motoru.
<SPEAKER ID="209" NAME="Leopold Józef Rutowicz" LANGUAGE="PL">
Pane předsedající, zpráva pana Grooteho o návrhu nařízení Evropského parlamentu a Rady o schvalování typu motorových vozidel a motorů s cílem snížit emise u těžkých nákladních vozidel je velmi důležitá jak pro ochranu životního prostředí, tak pro zdraví občanů.
<P>
Obsahuje závazek snížit emise na úroveň blízkou normě Euro VI u již užívaných vozidel a motorů. To znamená, že servisní dílny potřebují přístup k technickým informacím a k předpisům týkajícím se vybavení motoru. Dílny musí mít vybavení potřebné k posouzení fungování motoru za chodu. Provádění směrnice vyžaduje systém nezávislých kontrol, který by zajistil to, že vozidla budou upravena tak, aby splňovala přijaté požadavky. Vytvoření takovéhoto systému potřebuje čas a vyžaduje zdroje, které se při současné krizové situaci budou obtížně hledat.
<P>
Podporuji předložené pozměňovací návrhy ke stanovisku Komise. Rád bych poděkoval zpravodaji za veškerou práci, kterou tomuto dokumentu věnoval. Tuto zprávu podporujeme.
<SPEAKER ID="210" NAME="Urszula Krupa" LANGUAGE="PL">
Pane předsedající, návrh nařízení o schvalování typu motorových vozidel a motorů s ohledem na emise z těžkých nákladních vozidel si klade za cíl vytvoření jednotného souhrnu zásad pro konstrukci motorů, čímž by se zajistila vysoká úroveň ochrany životního prostředí. Ve skutečnosti navrhované unijní normy také prostě přimějí malé a střední podniky vyrábějící motory opustit evropský trh. Navíc mají být nové motory poháněny alternativními palivy, a výrobci budou povinni příslušným způsobem přizpůsobit všechna vozidla prodaná a registrovaná v rámci daného trhu nebo na daný trh uvedená. Veškeré vybavení použité k měření emisí znečišťujících látek bude také třeba přizpůsobit. Pouze velcí dopravci a korporace budou schopni se vyrovnat s tak rozsáhlými požadavky v oblasti výzkumu a organizace.
<P>
Co se týče nových vozidel, která neodpovídají ustanovením tohoto nařízení, vnitrostátní orgány už od 1. října 2014 nebudou přijímat osvědčení o shodě. Co se týče Polska, je vysoce pravděpodobné, že řada dopravců a podniků vyrábějících motory, jako např. Andoria, jednoduše zanikne. Představa právních předpisů EU, které mají stejný účinek ve všech členských státech a slouží zájmům všech, se ukazuje jako klamná. Z likvidace slabších a chudších podniků budou nepochybně těžit velké korporace, a ty jsou zejména německé.
<P>
Už je zřejmé, že většina dokumentů v celém energeticko-klimatickém balíčku může skutečně zajistit soudržnost a hospodářský rozvoj ve shodě se zásadami udržitelného rozvoje v případě velkých a bohatých zemí a podniků. Polští vědci ovšem odhadují, že tento balíček bude stát přinejmenším 500 miliard zlotých. To povede k hospodářskému kolapsu a obrovskému zvýšení nákladů a cen potravin z důvodu nutnosti výměny dopravních vozidel. V důsledku toho dojde ke zchudnutí obyvatelstva.
<SPEAKER ID="211" NAME="Bogusław Liberadzki" AFFILIATION="PSE">
- (PL) Pane předsedající, v tomto parlamentním období vydáváme další nařízení, které v podstatě uzavírá cyklus nařízení týkajících se dopravy a dopravních prostředků v souvislosti s jejich dopadem na životní prostředí a ochranu kvality vzduchu. Šlo o velký projekt, který tento dokument uzavírá.
<P>
Nazývejme věci pravým jménem. Evropa bere ochranu přírody a životního prostředí vážně, ale musí za to také platit. Součástí toho je samozřejmě značné hospodářské úsilí, ačkoli možná ne v takové míře, jak naznačila předchozí řečnice. Od majitelů vozidel se v současnosti určitě vyžaduje velké hospodářské úsilí, právě když odvětví dopravy prochází tak dramatickou finanční krizí. Řešením by mohlo být nakupování menšího počtu vozidel, to by ale mohlo znamenat, že budou v důsledku nižší poptávky poškozováni výrobci. Je zapotřebí finančních pobídek, pokud má naše nařízení dosáhnout svého cíle a posloužit svému záměru, tedy, aby bylo možné kupovat a prodávat vozidla nové generace. Považuji tuto otázku za zásadní prvek dokumentu, který máme před sebou.
<SPEAKER ID="212" NAME="Zuzana Roithová" AFFILIATION="PPE-DE">
- (CS) Je zřejmé, že nejen osobní, ale i těžká nákladní vozidla musí být vybavena moderními systémy, které zaručí snižování emisí jak oxidu uhelnatého, tak snížení oxidu dusíku o těch 80 % a jemných částic až třeba o těch 60 %. Vzhledem k tomu, že obnova těchto vozů v Evropě trvá cca 10 let, apeluji tady na Komisi, aby navrhla předpisy, které umožní vybavit také starší vozidla modernějšími systémy pro kontrolu emisí. Jinak Euro VI nebude mít přílišný vliv na zlepšení kvality ovzduší.
<P>
Plně podporuji požadavek, aby se Komise zasadila za rozvoj mezinárodní, tedy nejen evropské, harmonizace právních předpisů pro motorová vozidla, a to nejen pro ta nákladní. Je to jednak kvůli kvalitě ovzduší na této planetě, ale také samozřejmě kvůli konkurenceschopnosti v Evropě. A z tohoto důvodu také upozorňuji na potřebu nebo na nutnost, abychom neměnili emisní normu dříve než po pěti letech.
<SPEAKER ID="213" NAME="Malcolm Harbour" AFFILIATION="PPE-DE">
Pane předsedající, chtěl bych poděkovat panu Grootemu, a zejména kolegyni paní Weisgerberové, která hrála roli zpravodajky pro stanovisko Výboru pro vnitřní trh a ochranu spotřebitelů.
<P>
Dnes večer nebyla zmíněna jedna věc, kterou bych chtěl rozhodně zařadit na program. Je jí skutečnost, že evropští výrobci mají na trhu s těžkými užitkovými vozidly dominantní postavení. Tento návrh je zcela nezbytný, neboť připravuje půdu pro globální normu týkající se emisí z motorů těžkých vozidel. To je důležité, protože na rozdíl od automobilů se těžká nákladní vozidla vyrábějí v malých množstvích a jsou velmi složitá.
<P>
Výrobci působící na globálním trhu jsou schopni mobilizovat zdroje a využít pokrok k výrobě globálního motoru pro nákladní vozidla. Nedávno jsem jednu takovouto společnost navštívil a mohu vám sdělit, že plánuje investovat 1 miliardu eur do globální rodiny motorů pro nákladní vozidla.
<P>
Je třeba, aby námi navrhované právní prostředí toto podporovalo, a rovněž chceme, aby Komise zajistila to, že se toto nařízení stane také globální právní úpravou, což je součástí balíčku, který je dnes na stole.
<SPEAKER ID="214" NAME="Matthias Groote">
zpravodaj. - (DE) Pane předsedající, rád bych poděkoval kolegům poslancům za tuto zapálenou rozpravu. Zaprvé bych chtěl poděkovat Komisi zastoupené panem komisařem Verheugenem za to, že dnes v Parlamentu přečetla prohlášení o prováděcích opatřeních. Tato problematika nám skutečně často působila bolesti hlavy a byla předmětem jistých obav. Je dobře, že zde byla veřejně znovu prezentována.
<P>
Řada poslanců hovořila o tom, jak by environmetální normy mohly vést, nebo jak jistě povedou k vyššímu prodeji v tomto specifickém průmyslovém odvětví, které se momentálně nachází v krizi. Paní Krupaová nám sdělila, že nejen klimaticko-energetický balíček, ale také tyto právní předpisy vytlačí malovýrobce z trhu a zničí je. Já to tak nevidím vzhledem k tomu, že norma Euro a norma Euro pro výfukové plyny se osvědčily a technické inovace vždy poháněly trh a byly impulsem pro spotřebitele k nákupu nových vozidel.
<P>
Paní Roithová hovořila o dodatečném vybavování. Dodatečné vybavování je dobrá věc, která však k realizaci vyžaduje harmonizovaný postup, a já bych chtěl znovu Komisi vyzvat, aby to uskutečnila. Pokud vybavíme vozidla dieselovými částicovými filtry, budou v konečném důsledku produkovat více oxidu dusíku, a s ohledem na to potřebujeme pro procesy dostatečného vybavování rozumnou kombinaci těchto dvou faktorů a jednotné nařízení pro dodatečné vybavování.
<P>
V dalších letech bude velice důležité něco zahájit, tak abychom i v této oblasti měli k dispozici jednotnou normu, aby těmito technologiemi, které jsou obzvláště šetrné k životnímu prostředí, mohla být vybavena nejen nová vozidla, ale aby existoval jednotný, standardizovaný postup i pro ojetá motorová vozidla.
<P>
Znovu děkuji všem zúčastněným stranám a všem, kdo se zapojili do diskusí. Jen s vaší pomocí se nám s největší pravděpodobností zítra při prvním čtení podaří tento legislativní postup uzavřít a poskytnout tak průmyslu, ale také evropským občanům, jistotu k plánování a vědomí, co mohou očekávat. Za to vám ještě jednou ze srdce děkuji!
<SPEAKER ID="215" NAME="Předsedající">
- Rozprava je ukončena.
<P>
Hlasování se bude konat ve čtvrtek 16. prosince 2008.
