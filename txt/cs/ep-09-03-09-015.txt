<CHAPTER ID="015">
Plán práce
<SPEAKER ID="025" NAME="Předseda">
Bylo rozdáno konečné znění návrhu pořadu jednání tohoto dílčího zasedání, který vypracovala Konference předsedů na svém zasedání ve čtvrtek dne 5. února podle článků 130 a 131 jednacího řádu.
<P>
Pondělí:
<P>
Zaprvé, skupina sociálních demokratů v Evropském parlamentu požádala, aby se hlasování o zprávě paní Kósáné Kovácsové o sociální situaci Romů konalo zítra a nikoliv ve čtvrtek, jak bylo původně plánováno.
<P>
Zadruhé, skupina Evropské lidové strany (Křesťanských demokratů) a Evropských demokratů rovněž požádala, aby se hlasování o zprávě pana Reula o řešení nedostatečného zásobování ropou konalo zítra.
<P>
V obou případech je lhůta pro předložení změn společných návrhů usnesení dnes večer, což znamená, že je technicky nemožné hlasovat o těchto textech zítra. Namísto zítra by se však hlasování mohlo uskutečnit ve středu. Jsou proti tomu nějaké námitky?
<SPEAKER ID="026" NAME="Hannes Swoboda">
jménem skupiny PSE. - (DE) Pane předsedo, škoda, že není možné provést hlasování zítra, neboť několik zástupců Romů by se jej mělo zúčastnit a domnívali se, že je plánováno na tu dobu. Jestliže je to zcela nemožné, musí se samozřejmě konat ve středu, ale rád bych zopakoval, že s ohledem na návštěvu zástupců Romů a za předpokladu, že se na tom dohodnou politické skupiny, by nepochybně mělo být možné učinit výjimku.
<SPEAKER ID="027" NAME="Předseda">
Tato politická vůle byla vzata na vědomí. Bylo mi řečeno, že podle našeho jednacího řádu je možné hlasovat jedině ve středu. Můžeme však zástupce Romů uvědomit, že tomu tak je, aby byla vyjádřena naše politická vůle. Poté bychom byli schopni hlasovat v souvislosti s oběma žádostmi ve středu.
<P>
(Parlament žádost schválil)
<P>
Úterý:
<P>
Skupina Zelených / Evropské svobodné aliance požádala, aby bylo zařazeno na pořad jednání prohlášení Komise o geneticky modifikované kukuřici MON810 a aby rozprava vyústila v předložení návrhu usnesení. Kdo chce zdůvodnit tuto žádost? Pan Cohn-Bendit?
<SPEAKER ID="028" NAME="Daniel Cohn-Bendit">
jménem skupiny Verts/ALE. - (DE) Pane předsedo, dámy a pánové, jak víte, byla při poslední schůzi Rady ve složení ministrů životního prostředí jednoznačná kvalifikovaná většina proti žádosti Komise.
<P>
Obdobné žádosti vznesla Komise i v roce 2006 a 2007 a Rada je pokaždé zamítla. Nyní bude tato žádost pravděpodobně zopakována při příští Radě ve složení ministrů životního prostředí, tentokrát zaměřena proti Francii a Řecku. Parlament by měl jednoduše přijmout jasný postoj, aby tuto diskusi jednou provždy ukončil. Komise by se neměla soustavně pokoušet získávat si země pro iniciativu, která byla odmítnuta různými politickými tábory. Proto chceme konečně diskusi s Radou a Komisí a návrh usnesení, aby se tato záležitost jednou provždy skončila - a aby se tak stalo do voleb, a voliči tak věděli, jaký postoj kdo zastává. Není to tak správné, pane Ferbere?
<SPEAKER ID="029" NAME="Předseda">
Velmi vám děkuji. To bylo zdůvodnění. Vystupuje někdo proti této žádosti?
<SPEAKER ID="030" NAME="Martin Schulz">
jménem skupiny PSE. - (DE) Pane předsedo, jak upozornil již pan Swoboda, podporuji jednu část žádosti pana Cohn-Bendita a proti druhé mám námitky. Myslím, že má pravdu, je jisté, že chování Komise je, mírně řečeno, zvláštní. Zadruhé je pravda, že situace v Radě je nejednoznačná: některé členské státy sdílejí názor Komise a jiné nikoli.
<P>
Zde v Parlamentu je situace obdobná. Diskusi s Komisí opravdu potřebujeme - i když ji Komise již dříve mnohokrát prosazovala navzdory doporučení Parlamentu a dokonce i některých členů Rady - a podporujeme výzvu Komisi, aby za tím účelem vydala prohlášení. Druhou částí je usnesení. Četl jsem žádost skupiny Zelených / Evropské svobodné aliance velmi pozorně a zdůvodnění pana Cohn-Bendita souviselo spíše s volební kampaní než geneticky modifikovanou kukuřicí, což bylo opravdu zajímavé. Skupina Verts/ALE požaduje dále postup hlasování, jehož cílem je dosáhnout odchodu Komise - hlasování o nedůvěře Komisi. Leč vzhledem k tomu, že je tento krok opravdu dalekosáhlý, je zapotřebí celou záležitost nejprve důkladně prozkoumat, a právě proto podporujeme tuto diskusi - skutečně! Kromě toho existuje výbor odborníků, který by se měl tímto usnesením zabývat; měl by nám předložit návrh usnesení při jednom z nadcházejících plenárních zasedání a tento návrh by měl být řádně připraven a nikoli překotně sestaven tento týden.
<SPEAKER ID="031" NAME="Předseda">
Velmi vám děkuji. Předávám teď slovo panu Fjellnerovi, který možná přednese ještě jiný postoj.
<SPEAKER ID="032" NAME="Christofer Fjellner">
jménem skupiny PPE-DE. - Pane předsedo, jsem proti oběma částem návrhu pana Cohn-Bendita, neboť jsme projednávali toto téma méně než před měsícem a předtím o něm bylo, jak jsme slyšeli, navrženo hlasování ve Výboru pro životní prostředí. Řekl bych tedy, že diskuse proběhla, a zejména v této době, na konci volebního období, kdy jen stěží máme čas na důležitá legislativní jednání, si myslím, že by nebylo správné dávat tomuto specifickému tématu prioritu.
<P>
Nemůžeme teď dávat prioritu diskusím, kterými jsme se již zabývali, a hlavně dělat to - jen kvůli tomu, že Zelení mají pocit, že se jim nedostává dost pozornosti - v předvolebním období, by bylo skutečně nezodpovědné.
<SPEAKER ID="033" NAME="Předseda">
Na jedné straně byla učiněna žádost o zapsání tohoto tématu usnesení na pořad jednání, na druhé straně pan Fjellner říká, že by žádné prohlášení ani usnesení na pořad jednání být zapsáno nemělo. Navrhoval bych nejdříve hlasování o postupu, a poté můžeme diskutovat o tom, zda mít jen prohlášení.
<P>
Kromě toho jsem obdržel žádost o jmenovité hlasování. Toto jmenovité hlasování určí, kdo podporuje žádost pana Cohn-Bendita a skupinu Zelených / Evropské svobodné aliance. Hlasování je zahájeno.
<SPEAKER ID="034" NAME="Martin Schulz" AFFILIATION="PSE">
(DE) Pane předsedo, nemělo by se to už komplikovat. Jsem si jist, že máte pravdu po formální stránce; jste předseda, který dokáže uchopit problém tak pevně, že o tom nepochybuji. Nabyl jsem však dojmu, že paní Frassoniová s naším návrhem souhlasí.
<P>
Tento týden máme diskusi s Komisí a chtěl bych také požádat, aby bylo toto téma zapsáno na pořad jednání. Zároveň bych chtěl požádat, abychom vyzvali výbor odborníků, aby připravil usnesení. Myslím si, že by to byla žádost s širším dosahem, na jejímž základě by Parlament mohl uskutečnit prvotní hlasování.
<SPEAKER ID="035" NAME="Předseda">
- Diskusí nad tímto tématem bychom mohli strávit další půlhodinu. Správný postup je hlasovat o tom, zda akceptujeme žádost skupiny Zelených / Evropské svobodné aliance, či nikoli. Zkoušel jsem si vypomoci návrhem, že uskutečníme další diskusi později, až budeme vědět, jestli chceme prohlášení Komise, ale ve věci nelze postupovat jinak než takto.
<P>
(Parlament žádost zamítl.)
<P>
Středa:
<P>
Rád bych vás informoval, že bylo předloženo 113 pozměňovacích návrhů ke zprávě paní Elisy Ferreirové o evropském plánu hospodářské obnovy. To přesahuje hranici 50 pozměňovacích návrhů stanovenou v článku 156, a tak jsem předložil tyto texty k posouzení příslušnému výboru. Výbor se sejde dnes večer a rozprava o této zprávě je zařazena na pořad jednání ve středu.
<P>
Skupina Evropské lidové strany (Křesťanských demokratů) a Evropských demokratů požádala, aby byly otázky k ústnímu zodpovězení Radě a Komisi o SIS II projednány v 15:00, jako první bod odpoledního zasedání. Vzhledem k tomu, že s tím souhlasily všechny politické skupiny, pořad jednání bude příslušně změněn.
<P>
Byl jsem právě informován, že jsem přehlédl něco, co se týká úterý. Skupina sociálních demokratů v Evropském parlamentu požádala, aby byla odpolední diskuse prodloužena o půl hodiny, a v návaznosti na to se bude doba vyhrazená pro otázky konat od 6:30 do 20:00. Souhlasíte?
<P>
(Parlament žádost schválil)
<P>
Čtvrtek:
<P>
Skupina Zelených / Evropské svobodné aliance a skupina Aliance liberálů a demokratů pro Evropu požádaly, aby rozprava o otázkách k ústnímu zodpovězení Komisi k 50. výročí tibetského povstání vyústila v předložení návrhu usnesení.
<SPEAKER ID="036" NAME="Monica Frassoni">
jménem skupiny Verts/ALE. - (IT) Pane předsedo, dámy a pánové, domníváme se, že při této velice významné příležitosti - 50. výročí povstání tibetského lidu a boje dalajlamy - je velmi důležité, aby náš Parlament vyjádřil svůj názor v usnesení a nikoli jen v rámci rozpravy.
<P>
Není to poprvé: tento Parlament stál vždy na straně dalajlamy a jeho boje za svobodu tibetského lidu a nemůžeme se nyní stáhnout, přinejmenším proto, že se situace nezlepšuje. Situace je stále horší, a dokonce jsme byli v souvislosti se svobodou pro Tibet nedávno zastrašováni čínskou vládou. Myslím si proto, že je mimořádně důležité nikoli jen hovořit, ale také rozhodnout.
<SPEAKER ID="037" NAME="Marco Cappato">
jménem skupiny ALDE. - (IT) Pane předsedo, dámy a pánové, před rokem jsme přijali usnesení podporující postoj dalajlamy v jednáních s Čínou, tedy nenásilí a autonomii - nikoli nezávislost - pro Tibet.
<P>
Čína rozbila tyto rozhovory poté, co obvinila dalajlamu z násilí, vyvolávání násilí a usilování o nezávislost a nikoli o autonomii. Nyní, při 50. výročí povstání ve Lhase, by tedy bylo zcela nepochopitelné. kdyby tento Parlament nezasáhl, nikoli pouze na obrahu dalajlamy a nenásilí, ale také na obranu vlastní pozice a pověsti. Nepožadujeme, aby byly jiné body staženy z pořadu jednání, jednoduše Parlament žádáme, aby měl odvahu vyjádřit názor.
<P>
To je důvod, proč požadujeme, aby kromě rozpravy bylo dáno k hlasování i usnesení.
<SPEAKER ID="038" NAME="Nirj Deva" AFFILIATION="PPE-DE">
Pane předsedo, nečekal jsem, že zde promluvím, ale vzhledem k tomu, že tento Parlament je velice významný a nacházíme se v době světové finanční krize a že bychom měli mít vážnost u našich hlavních partnerů po celém světě, neměli bychom se zde skutečně zaměřovat na tyto otázky, když musíme právě teď vytvářet podmínky a navazovat partnerství v zájmu našeho obchodu a hospodářských aktivit.
<SPEAKER ID="039" NAME="Předseda">
Oceňuji, co říkáte, ale nebylo to v souladu s naším jednacím řádem.
<P>
(Parlament žádost schválil)
<P>
Pokud jde o rozpravu o případech porušování lidských práv, demokracie a právního státu, požádala skupina sociálních demokratů v Evropském parlamentu, aby byl podbod o Sieře Leoně nahrazen novým podbodem nazvaným Vykázání humanitárních agentur z Dárfúru.
<SPEAKER ID="040" NAME="Hannes Swoboda">
jménem skupiny PSE. - (DE) Pane předsedo, budu velmi stručný. Situace v Dárfúru se stala velice kritickou, a je ještě zoufalejší především vykázáním různých humanitárních agentur. To je důvod, proč chceme teď tuto otázku upřednostnit. Rád bych vás požádal o podporu. Děkuji vám.
<SPEAKER ID="041" NAME="Předseda">
Situace v Dárfúru je nyní bodem na pořadu jednání.
<P>
(Plán práce byl přijat)
