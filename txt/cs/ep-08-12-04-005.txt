<CHAPTER ID="005">
Stav jednání o klimatickém a energetickém balíčku (pokračování rozpravy) 
<SPEAKER ID="090" NAME="Předsedající">
Budeme pokračovat v rozpravě o stavu jednání o klimatickém a energetickém balíčku.
<P>

<SPEAKER ID="091" NAME="Struan Stevenson" AFFILIATION="PPE-DE">
Paní předsedající, mám procesní poznámku, chtěl bych poslance této sněmovny informovat, že Soud prvního stupně v Lucemburku dnes ráno nařídil, aby Organizace Mudžáhidů íránského lidu byla vyškrtnuta ze seznamu teroristických organizací EU. Je to potřetí, co bylo vyneseno toto rozhodnutí, a mělo by být varováním Radě a Komisi, že jejich pokusy usmiřovat utiskovatelský režim v Teheránu a jeho duchovní tím, že Organizaci Mudžáhidů íránského lidu zařadí na seznam teroristických organizací EU, je urážkou svobody a volnosti.
<P>
(Potlesk)
<P>

<SPEAKER ID="092" NAME="Předsedající">
Dámy a pánové, když dovolíte, vrátíme se tedy k vystoupením podle pořadí.
<SPEAKER ID="093" NAME="Herbert Reul" AFFILIATION="PPE-DE">
(DE) Paní předsedající, předsednictví Rady a Komise, dámy a pánové, tento parlament si v posledních letech velmi zakládal na výkonu svých práv. Neváhali jsme, ani když jsme pozvali dalajlamu ani když jsme rozhodovali o Sacharovově ceně nebo o účasti na olympiádě.
<P>
Jsem proto velmi znepokojen tím, že nevykonáváme dostatečně svá práva v tak důležité záležitosti, která očividně dnes vyvolává jen omezený zájem a kterou někteří kolegové poslanci označili za otázku století. Chtěl bych požádat předsednictví Rady a vedení Parlamentu, aby zajistily, že budeme nejen hovořit o lepší regulaci, ale budeme mít skutečně také možnost seznámit se s texty a prostudovat je. Zatím například v případě obchodování s emisemi nejsou jednání založena na stanovisku Parlamentu, ale pouze na rozhodnutí jediného výboru. Rozhodnutí k tomu přijaly čtyři výbory, jejich závěry nebyly v trialogu předloženy. Jedná jeden zpravodaj, a 784 poslanců nemá možnost přispět svými názory.
<P>
Plánuje se následující postup: 10.-11. prosince Rada, 15. prosince trialog a poté budou přijata rozhodnutí. To znamená, že my jako jednotliví poslanci nebudeme mít možnost se na text podívat, zhodnotit ho, projednat a náležitě o něm rozhodnout. Dnes jsme již měli potíže se seriózním vedením diskuse, museli jsme začít později, museli jsme jednání přerušit, nyní sotva kdo poslouchá. Ale to vypovídá o všem. Přijímáme rozhodnutí o daních pro lidi ve výši 70 miliard EUR. A jak se zdá, nedopřejeme si alespoň několik hodin, několik dní na důkladné prostudování.
<P>
Myslím si, že to není zodpovědné. Žádám předsednictví Rady a žádám také předsednictví této sněmovny, aby zajistily, že na to všichni dostaneme nezbytný čas.
<P>
(Předsedající řečníka přerušila)
<SPEAKER ID="094" NAME="Romana Jordan Cizelj" AFFILIATION="PPE-DE">
(SL) Dámy a pánové, je dobře, že právě v této době jsme měli velmi ambiciózní předsednictví, které skutečně velmi usilovalo o nalezení shody o klimatickém a energetickém balíčku. Navzdory tomu mám jisté pochybnosti o vhodnosti přijetí dohody v prvním čtení, neboť u tak rozsáhlé a náročné dokumentace vzniká otázka transparentnosti a otázka přiměřeného zastoupení většinového hlasu v Parlamentu, a tak přirozeně vzniká otázka, jak demokratický je tento postup.
<P>
Byla bych proto ráda, abychom si příště nechali věci lépe projít hlavou, než potvrdíme, že se na nějakém dokumentu dohodneme již v prvním čtení. Nebylo by nic špatného na tom, kdybychom v prosinci dokončili normální první čtení a před koncem svého funkčního období absolvovali druhé čtení a dospěli s Radou k příslušné dohodě. Proto nepřekvapuje, že v této rozpravě se moc nediskutovalo o podrobnostech, neboť poslanci s nimi nejsou nijak zvlášť obeznámeni.
<P>
Chtěla bych se vyjádřit hlavně k použití výnosů dražeb. Myslím si, že zde musíme zohlednit určité zásady, a konkrétně, že musíme používat tyto finanční prostředky zcela výlučně na řešení problémů v oblasti životního prostředí a klimatu, že je musíme používat ke zmírnění a přizpůsobení se a že je musíme používat na rozvoj technologií, jež snižují emise skleníkových plynů a ještě nejsou komerční povahy - jinými slovy, mělo by to zahrnovat pilotní projekty na zachycování a ukládání CO2.
<P>
Není to důležité jen pro Evropskou unii, ale i pro třetí země jako Čína. V tomto případě musíme tyto prostředky použít na realizaci opatření uvnitř Evropské unie a na spolupráci se třetími zeměmi, a když hovoříme o úrovni emisí, musíme zohlednit svou odpovědnost za globální emise, jež v současnosti dosahuje 13-14 procent a k tomu přidat i svou historickou odpovědnost za emise. Musíme také využít finanční prostředky pro již existující mechanismy - jinými slovy, neměli bychom zřizovat nové fondy.
<P>
Chtěla bych poděkovat celé vyjednávací skupině a informovat její členy, že tato dohoda nás značně posune k jednáním v Poznani v příštím týdnu.
<SPEAKER ID="095" NAME="Eija-Riitta Korhola" AFFILIATION="PPE-DE">
(FI) Paní předsedající, víme velmi dobře, že postoj Parlamentu ke klimatickému balíčku není jednotný. V mnoha otázkách má moje skupina bliž k postoji Rady než Parlamentu. Nicméně je důležité nezapomínat na to, že v záležitosti snížení emisí panuje jednomylsnost: Emise musí být sníženy. Jde jen o to, jak. Někteří to chtějí provést nákladným způsobem, dražbou, a my to chceme provést hospodárným způsobem, prostřednictvím referenčního srovnávání.
<P>
Představitel Skupiny Zelených/Evropské svobodné aliance na jednáních otevřeně vyjádřil přání, aby se zvýšily ceny, což by mohlo změnit návyky spotřebitelů. Naše skupina nevěří v takovou logiku, dokud je obchodování s emisemi jednostranné. Dokud je tomu tak, jedná se jen o daň. Kdyby obchodování s emisemi probíhalo na globální úrovni, byly by dražby dobrou volbou. Cena emisních práv by se snadno mohla odrazit ve spotřebitelských cenách, což by zase přimělo spotřebitele k volbě čistějších produktů. Člověk nikdy neví, ale odvětví s velkou produkcí uhlíku by mohla celkově ustoupit do pozadí. Spotřebitelské prostředí však nyní takto bohužel nefunguje. Výrobky vyrobené méně čistým způsobem mimo EU získávají konkurenční výhodu na globálních trzích. To je velmi důležité pro pracovní místa: Doufám, že Rada bude schopna tento výsledek uspokojivě zlepšit.
<SPEAKER ID="096" NAME="Daciana Octavia Sârbu" AFFILIATION="PSE">
(RO) Evropská unie se zavázala dokončit agendu změny klimatu do ledna 2009.
<P>
Výsledky jednání budou zvlášť důležité pro konferenci Organizace spojených národů v Poznani, kde bude závazek EU snížit emise uhlíku a pomoci chudším zemím podroben hodnocení.
<P>
Musíme zajistit, že naše cíle zůstanou ambiciózní a bude podepsána mezinárodní dohoda, jež bude motivovat rozvojové země natolik, aby náš příklad následovaly.
<P>
Bude-li podepsána mezinárodní dohoda, musí pro nás zůstat prioritou zvýšení našeho cíle po roce 2020 z 20 % na 30 %, i kdyby tohoto přechodu mělo být dosaženo cestou nových jednání.
<P>
Ambicióznější dlouhodobý cíl zajistí Evropské unii důvěryhodnost důležitého hráče v boji proti globálnímu oteplování a pomůže dospět k pozitivním výsledkům na kodaňských jednáních.
<SPEAKER ID="097" NAME="Carl Schlyter" AFFILIATION="Verts/ALE">
(SV) Paní předsedající, slíbili jsme OSN a ostatním, že snížíme emise o 20-45 %. Nyní nedosáhneme ani 20 %. Rada ministrů se naopak snaží na jednáních přesunout odpovědnost ze sebe na rozvojové země. Mechanismy čistého rozvoje začínají znamenat špinavý rozvoj, kde rozvojové země jsou nuceny nést odpovědnost za nás a my očekáváme, že si dokážeme zajistit tamní investice pro sebe. Až tyto země budou pak muset provádět svou vlastní klimatickou politiku, budou za ni muset zaplatit více. Politika v oblasti klimatu musí zahrnovat jak pomoc, tak opatření zde doma.
<P>
Balíček pro automobilový průmysl, který se týká emisí z automobilů, je natolik bezcenný, že emise vzniklé při výrobě papíru, na kterém je sepsán, jsou větší, než kolik dokáže ušetřit, pokud jde o klima v Evropě a na Zemi. Je špatný pro automobilový průmysl, špatný pro životní prostředí a špatný pro spotřebitele, kteří do budoucna chtějí mít nízkoenergetické automobily.
<SPEAKER ID="098" NAME="Bairbre de Brún" AFFILIATION="GUE/NGL">
- (GA) - Paní předsedající, Evropská unie se musí dohodnout na ambiciózních cílech, aby Evropa mohla stanout v čele boje proti změně klimatu. Před námi je období hospodářské nejistoty, ale hospodářská recese by nám měla dodat odvahy k rychlejšímu přechodu k nové zelené ekonomice, abychom mohli řešit množství starých problémů souvisejících s poptávkou po ropě a vyčerpání zásob energie.
<P>
Pokud jde o všeobecné stacionární spalování, je důležité, že je již k dispozici nová výkonnostní norma pro emise, jež by měla být uplatňována v každé elektrárně nejpozději od roku 2015. Je také důležité, že budou hotová i kritéria pro trvalé sledování a bezpečnost.
<SPEAKER ID="099" NAME="Colm Burke" AFFILIATION="PPE-DE">
Paní předsedkyně, na změnu klimatu již nelze pohlížet přísně z hlediska životního prostředí, ale musí být místo toho zahrnuta jako průřezová koncepce do různých oblastí politiky včetně rozvoje a lidských práv. Není to jen problém budoucnosti, ale i současnosti. Změna klimatu útočí na základnu přírodních zdrojů chudých společenství včetně jejich půdy a vodních zdrojů a lidé jsou následně nuceni migrovat, aby přežili. Takové migrační proudy mohou mít destabilizující následky a mohou ohrožovat celkovou vnitřní bezpečnost příslušné země, regionu nebo hraniční oblasti.
<P>
Jako členka Výboru pro zahraniční věci jsem letos navštívila hraniční oblast mezi Čadem a Súdánem. Viděla jsem zkázu způsobenou válkou a nedostatkem potravin. Změna klimatu podobné situace ještě zhorší. Nejohroženější jsou bohužel ti, kdo na vzniku této situace nesou nejmenší vinu. Proto mne těší, že se mí kolegové v Parlamentu ujímají v této problematice vedení. Je třeba, aby EU, USA a další světové velmoci jednaly.
<SPEAKER ID="100" NAME="Jean-Louis Borloo">
úřadující předseda Rady. - Paní předsedající, pane Piebalgsi, pane Dimasi, dámy a pánové, nejprve bych vám chtěl poděkovat za tuto rozpravu, která byla nesmírně důležitá pro ty z nás, kdo se současně účastníme jednání Poznaňské konference a Rady ve složení pro životní prostředí a kdo budeme příští pondělí na zasedání Rady ve složení pro energetiku a poté, 11.-12. prosince, na zasedání Evropské rady. Bylo důležité, aby každý mohl přednést svůj názor na pravděpodobně jedno z nejsložitějších témat, jimiž jsme se museli zabývat, protože je spojeno s radikální změnou řady aspektů našich hospodářských a sociálních politik, protože energie je v tom všem natolik důležitým faktorem - energie se svými morálními a etickými dimenzemi a dimenzemi souvisejícími s přírodou, respektem k přírodě a samozřejmě i ke změně klimatu.
<P>
V úvodu bych chtěl jen říci těm, kdo o změně klimatu pochybují, že v každém případě již samotná potřeba konečně se odpoutat od ropy činí celou směrnici velmi důležitou. Ať už to děláme kvůli změně klimatu, nebo abychom změnili skladbu energetických zdrojů a jejich územní rozložení, v obou těchto případech je celý tento balíček důležitý.
<P>
Druhý bod, který bych, když dovolíte, chtěl vyjádřit, je adresován Komisi, která odvedla mimořádně důkladnou a mimořádně důležitou přípravnou práci. Máme cíle navržené výbory a podpořené Evropskou radou pod německým předsednictvím, a jsou to správné cíle. Věřím, že mají podporu všech, a toto významné konceptualizační úsilí vyjádřit věci, jež jsou tak očividně různé a občas zjevně neslučitelné, je naprosto úžasné. Věřím, že z tohoto hlediska existuje mezi orgány široká shoda. Otázky lze klást, pokud jde o metody.
<P>
Za sebe bych se velmi chtěl znovu zmínit o kontraktu důvěry uzavřeném s Parlamentem v rámci trialogů, a jsem si dobře vědom obtížnosti vztahu poslanců vůči trialogům; nelze si ho nepovšimnout. Nicméně naše mezinárodní závazky, naše mezinárodní setkání jsou životně důležité. Kodaň je pravděpodobně nejdůležitější schůzkou, kterou lidstvo uspořádá.. Musíme ukázat, že Evropa je schopna dosáhnout v těchto bodech dohody.
<P>
Máme samozřejmě různé problémy týkající se konkurenceschopnosti. Ano, pane Watsone, pane Hoppenstedte a pane Daviesi, financování zachycování a ukládání uhlíku by zde samozřejmě mělo být zahrnuto v té či oné formě, nyní či o něco později. To už se samozřejně týká metod. Stejně tak by bylo neodpovědné podporovat převod emisí uhlíku a věřím, že jsme našli řešení, jež jsou v podstatě docela rozumná.
<P>
V podstatě bych chtěl skutečně říci, že v životě vždy přijde doba, kdy se více zaměřujeme na metodologii než na cíl a způsob, jak ho dosáhnout. Metody se mohou vyvíjet, aniž by jim to cíl a záruka jeho dosažení umožňovaly. Existuje mentalita autorského práva, pokud jde o metody; to platí o Komisi i o zpravodajích různých výborů Parlamentu. Jediné, co se od nás opravdu vyžaduje, je to, abychom měli vyčíslitelné veřejné finanční zdroje na dosažení cílů, jež jsme si sami stanovili v krátkodobém, střednědobém a dlouhodobém výhledu.
<P>
A konečně jako můj poslední bod budu opatrně reagovat na to, co bylo řečeno v této nesmírně důležité sněmovně. Neexistuje žádné pošlapávání demokracie, nýbrž urychlení všech postupů. Mohu vám říci, že poslanci včera pracovali do dvou hodin v noci a dnes ráno zase a dospěli k dohodě o emisích CO2 z automobilů. Mohli bychom diskutovat o prvních třech letech, ale mohli bychom také diskutovat o cíli stanoveném ve výši 95 gramů, což je klíčový faktor pro rozvoj našeho průmyslu.
<P>
Mohli bychom debatovat, jak se vyrovnat s postupností, jež se týká všech našich aspektů. Jediné, co je pro nás důležité, je, abychom neukládali pokuty, ale umožnili konkurenceschopnost a abychom zaručili, že každý z těchto cílů bude splněn, neboť působí společně a jsou spolu navzájem plně provázané.
<P>
To je ve stručnosti to, co jsem vám chtěl říci v reakci na všechna vaše vystoupení, bod po bodu. Buďte si jisti, že je budu tlumočit na dnešní Radě a na zasedání Rady 11. prosince. V každém případě přijměte mé upřímné díky.
<SPEAKER ID="101" NAME="Andris Piebalgs">
člen Komise. - Paní předsedající, dnešní rozprava se většinou zaměřila na výzvu změny klimatu. Pravda, je to obrovská výzva, ale totéž platí i o energetické výzvě, jíž musíme čelit. Nedávno jsme zažili výkyvy cen, jež znamenají problémy pro bezpečnost dodávek, která je zvlášť důležitá pro Evropskou unii, kde roste závislost na dovozu energie. Tento balíček poskytuje základ také pro řešení energetické bezpečnosti nejen Evropské unie, ale i dalších částí světa. Uskutečníme-li tuto technologickou změnu, zajistí to velmi rozmanité a bezpečné zdroje energie, jež by mohly být využívány na celém světě.
<P>
Domnívám se, že dnešní rozprava byla velmi pozitivní a jasně prokázala odhodlání Parlamentu nalézt velmi rychle řešení. Jsem za to velmi vděčný. Komise, pokud jde o mne a mé kolegy, bude velmi usilovat o to, aby usnadnila dohodu mezi Parlamentem a Radou ještě v prosinci.
<SPEAKER ID="102" NAME="Stavros Dimas">
člen Komise. - Paní předsedající, i já bych chtěl poděkovat poslancům, Evropského parlamentu, kteří se zapojili do dnešní rozpravy, za jejich konstruktivní názory. Dále bych chtěl poděkovat francouzskému předsednictví, jež spolu s Evropským parlamentem i s Komisí neúnavně hledalo řešení, jež jsou slučitelná s našimi cíli v oblasti životního prostředí a jež jsou slučitelná s dalšími situacemi a problémy, jimž čelí členské státy nebo jiná odvětví evropského průmyslu a podniky.
<P>
Rada a Evropský parlament ukázaly vůli dosáhnout dohody v prvním čtení a myslím si, že do příštího dílčího zasedání Evropského parlamentu za dva týdny budou veškeré zbývající problémy vyřešeny. Pak budeme mít dohodu, která nám umožní splnit naše cíle v oblasti životního prostředí, jako je snížení emisí skleníkových plynů v Evropské unii. To je nezbytné k tomu, aby Evropská unie mohla účinně bojovat proti následkům změny klimatu a aby se vyhnula jiným problémům, jako je například problém přemísťování podniků do zemí mimo Evropskou unii, kde mohou pokračovat ve vypouštění oxidu uhličitého bez jakýchkoli omezení. Proto musíme přijmout veškerá nezbytná opatření. To je cíl, k němuž směřuje návrh Komise a také spolupráce mezi těmito třemi institucemi, tak aby bylo možné najít odpovídající řešení. Jsem si jist, že za dva týdny, na dílčím zasedání, budeme mít dohodu.
<SPEAKER ID="103" NAME="Předsedající">
Rozprava je ukončena.
<P>
Písemná prohlášení (článek 142)
<SPEAKER ID="104" NAME="Alessandro Battilocchio  " AFFILIATION="PSE">
písemně. - (IT) Ochrana životního prostředí a boj proti změně klimatu jsou hlavními proritami pro celé mezinárodní společenství. Jak jsem v posledních letech vždy tvrdil, pokrok ve výzkumu nám umožňuje rozvinout objektivní zdůvodnění, a to i pokud jde o zdroje energie, jež až příliš často bývají démonizovány. S ohledem na technologický pokrok z poslední doby a abychom urychlili proces geopolitické stabilizace a zajistili větší bezpečnost na mezinárodní úrovni, je zdroje energie třeba diverzifikovat, závislost na dodávkách snížit. Z tohoto pohledu, je třeba zlepšit určité nedokonalé situace, např. v Itálii, a je třeba uvítat seriózní diskusi o jaderné energii se specifickým zaměřením na elektrárny třetí generace.
<SPEAKER ID="105" NAME="Ivo Belet" AFFILIATION="PPE-DE">
písemně. - (NL) My v Evropě stojíme na historické křižovatce. Rozhodli jsme se, že se staneme vedoucí světovou silou v boji proti globálnímu oteplování. Nyní nastal čas, abychom tomuto slibu dostáli.
<P>
Chápeme, že mimo jiné naši přátelé v Polsku chtějí záruky, že nebudou muset za klimatickou dohodu zaplatit nejvyšší cenu. Proto EU musí více investovat do nové čisté uhelné technologie a do zachycování a ukládání CO2.
<P>
Dohoda o snižování emisí CO2 z nových automobilů, jež byla uzavřena tento týden, vyvolala kritiku, protože nejde dost daleko. Tato kritika je částečně oprávněná, ale měli bychom uznat i pozitivní aspekty. Určitě začneme v roce 2012, byť postupně, a stanovili jsme si také cíl do roku 2020, maximálně 95 g CO2/km.
<P>
Je dobré, že dohoda obsahuje i silné pobídky pro automobily s elektrickým nebo hybridním pohonem. Výrobci by si měli uvědomit, že nemají co ztratit tím, že otevřeně přejdou na tato vozidla šetrná k životnímu prostředí. Vlády by tento obrat o 180 stupňů měly daleko více podporovat prostřednictvím daňových pobídek. Pokud jde o spotřebitele, tedy i o nás, co nám brání kupovat již nyní tyto automobily šetrné k životnímu prostředí? Dnes jsou už k dispozici vozidla střední třídy, která již splňují evropskou normu pro rok 2012. Takže...
<SPEAKER ID="106" NAME="Richard Corbett" AFFILIATION="PSE">
písemně. Vítám pokrok dosažený v jednáních mezi Parlamentem a Radou během několika posledních dnů až do včerejších pozdních nočních hodin. Zbývá ještě urazit určitý kus cesty a vyzývám obě strany, aby vyvinuly závěrečné úsilí a dosáhly dohody, kterou bude Parlament moci ještě před Vánocemi schválit. Aby byl pro Parlament přijatelný, musí být balíček opatření dostatečně smělý, abychom mohli dosáhnout dohodnutých cílů EU, 20% snížení emisí CO2 a 20% růstu obnovitelných zdrojů do roku 2020. Musí nám také ale umožnit jít ještě dál a zvýšit tento cíl v případě dosažení mezinárodní dohody až na 30 %. Jsem také rád, že jak se zdá, existuje shoda ohledně toho, že cíl u biopaliv by měl splňovat přísná kritéria udržitelnosti.
<P>
Někteří označili tento balíček opatření za extrémní. Je-li tomu tak, pak jsem extremistou - ale chtěl bych podotknout, že umírněnost za situace, kdy je ohrožena samotná budoucnost této planety, by nebyla ctností a rázná akce neřestí.
<SPEAKER ID="107" NAME="András Gyürk  " AFFILIATION="PPE-DE">
písemně. - (HU) V diskusi o vývoji kolem klimatického balíčku Evropské unie nemůžeme ignorovat možné důsledky finanční krize. Jinými slovy vydají-li vlády své nahromaděné finanční rezervy především na záchranu bank, u důležitých investic do energie může dojít k odkladům.
<P>
Bez ohledu na krizi Evropa potřebuje co nejdříve investovat do rozvoje obnovitelných zdrojů energie a do podstatného zlepšení energetické účinnosti Potřebujeme investovat dnes, aby obnovitelné zdroje energie mohly být konkurenceschopné v blízké budoucnosti.
<P>
Z uvedených důvodů je naléhavým úkolem vytvoření energetického fondu EU. Takový monetární nástroj by sloužil především na podporu zlepšování energetické účinnosti a většího využití obnovitelných zdrojů energie. Kromě toho, chceme-li skutečně posílit společnou energetickou a klimatickou politiku Evropské unie, musí se tento záměr odrazit v příštím sedmiletém rozpočtu. Vedle sílící podpory ze strany EU musí mít členské státy zaručen dostatek svobody nejen pro to, aby mohly zohlednit různé regionální rozdíly, ale aby mohly také stanovit nástroje své vlastní politiky v oblasti klimatu.
<P>
Dočasné zmírnění cen tradičních nosičů energie by nemělo vést k samolibosti osob s rozhodovací pravomocí ani odsunout stranou závazky přijaté v oblasti obnovitelných zdrojů energie. Ztratí-li Evropská unie ve stínu krize ze zřetele cíle, jež si sama stanovila, může to mít nepříznivý dopad na její vlastní důvěryhodnost a její vedoucí úlohu v oblasti změny klimatu.
<SPEAKER ID="108" NAME="Marusya Ivanova Lyubcheva  " LANGUAGE="BG">
Příliš dlouho jsme diskutovali o jednom problému, ale ještě méně času zbývá na jeho vyřešení. Globální procesy týkající se změny klimatu musí být řešeny v dlouhodobé perspektivě a také s konkrétními opatřeními přijatými všemi hráči ve světové ekonomice.
<P>
Existuje několik klíčových opatření, ke kterým je třeba zorganizovat jednání:
<P>
· Investice do nových technologií - průmysl působí problémy, ale s pomocí nových technologií mohou výt vyřešeny. Proto je nezbytné, abychom poskytli průmyslu možnost rozumného rozvoje, který bude odpovídat našim cílům:
<P>
· Povinná realizace alternativní možnosti, ale bez negativních důsledků pro životní prostředí; zajištění záruk při využívání atomové energie, která také musí dostat šanci; říkám to i jako představitelka Bulharska, které k tomuto procesu samo přispívá;
<P>
· Investice do vzdělávání a vědy v zájmu udržitelného rozvoje - bez nich nelze hovořit o účinném boji proti změně klimatu, neboť zajišťují odpovídající přípravu jednotlivců a organizační přípravu.
<SPEAKER ID="109" NAME="Rovana Plumb  " LANGUAGE="RO">
Evropská komise 23. ledna 2008 přijala balíček týkající se obnovitelné energie a změny klimatu.
<P>
Tento balíček na základě kritérií a cílů stanoví cíle pro členské státy v souladu s cíli EU přijatými Evropskou radou na jaře roku 2007: Jde o snížení emisí skleníkových plynů na úrovni EU do roku 2020 nejméně o 20 % spolu se zvýšením podílu obnovitelných zdrojů energie na celkové energetické spotřebě ve stejném období o 20 % a zvýšením energetické účinnosti o 20 %.
<P>
V každé z těchto oblastí můžeme vyjednávat, ale s přírodou vyjednávat nemůžeme Abychom byli schopni tyto závazky v oblasti snížení emisí skleníkových plynů a zvýšení podílu obnovitelných zdrojů energie splnit, je zapotřebí velkých strukturálních reforem ve všech oblastech hospodářství.
<P>
Rumunsko své vnitrostátní povinnosti vyplývající z toho legislativního balíčku přijme, což bude mít značný dopad na hospodářské a sociální úrovni.
<P>
Dokončení jednání o balíčku o obnovitelných energiích a změně klimatu nabízí příležitost k nastolení vyváženého vztahu mezi bojem proti změně klimatu, zvýšením bezpečnosti dodavatelů a podporou konkurenceschopnosti a hospodářského růstu a také vytvářením pracovních míst.
<SPEAKER ID="110" NAME="Nicolae Vlad Popa  " LANGUAGE="RO">
Jsme rádi, že jednání mezi Evropským parlamentem a Radou o balíčku týkajícím se obnovitelné energie a změny klimatu v tuto chvíli vykazují pokrok směrem k dosažení dohody.
<P>
Na zasedání, které se bude konat 11.-12. prosince 2008, rozhodne Evropská rada o všech prvcích spojených s tímto balíčkem.
<P>
V rámci přípravy na jednání, která se uskuteční 11.-12. prosince, Rumunsko spolu se Slovenskem, Maďarskem, Bulharskem, Litvou a Lotyšskem předložilo 28. listopadu návrh na přerozdělení příjmů získaných z dražeb emisí CO2 podle následujícího vzorce: (90 - x) % + 10 % + x %, kde x bude přiděleno těm členským státům, které úspěšně dosáhly snížení o více než 20 % v kjótských emisních limitech z roku 2005.
<P>
Rumunsko má také pocit, že ustanovení o přezkumu v roce 2014 je zcela zásadní, aniž by však zpochybňovalo cíl, tj. snížení nad 20 % (nebo nad 10 %), prostě proto, aby se usnadnily případné úpravy mechanismů založené na specifických podmínkách během příslušného období (jež v tuto chvíli nelze předvídat).
<SPEAKER ID="111" NAME="Esko Seppänen  " AFFILIATION="GUE/NGL">
písemně. - (FI) Systém obchodování s emisemi nabízí výběr ze dvou možností. Máme jednak makléřský model, a jednak průmyslový model. Makléřský model je trojnásobná příležitost spekulovat pro ty, kdo nepotřebují emisní práva pro výrobu, ale kupují je, aby je pak prodali za vysokou cenu výrobním podnikům. Mohou kupovat práva na dražbách a na sekundárním trhu na burzách emisních práv a ještě s nimi spekulovat na energetických burzách. Dokud emisní práva existují, lidé s nimi mohou dokonce spekulovat na základě dvoustranných (OTC) smluv a zcela se vyhnout burzám. Proto je třeba, abychom se rozhodli pro průmyslový model bez spekulací, kde cíle pro snižování emisí jsou dosahovány pomocí referenčního srovnávání, kde normy pro snižování stanoví nejlepší dostupná technologie.
<SPEAKER ID="112" NAME="Søren Bo Søndergaard  " AFFILIATION="GUE/NGL">
písemně. - (DA) V pondělí večer se velké politické skupiny v Evropském parlamentu dohodly na kompromisu s Radou ministrů v otázce požadavků na emise CO2 z automobilů, podle nichž automobilový průmysl bude schopen pokračovat beze změny ve svých nečistých praktikách až do roku 2019.
<P>
EU se přihlásila ke klimatickým cílům OSN, jež předpokládají, že průmyslové země sníží do roku 2020 emise CO2 o 25-40 %. Dohoda o emisích CO2 z automobilů je ústupkem automobilovému průmyslu a pouze potvrzuje, že sliby EU nestojí ani za papír, na kterém jsou napsány.
<P>
Pokaždé když se od EU očekává, že přijme konkrétní opatření k naplnění svých vlastních slibů a cílů, slyšíme všechny výmluvy, kolik jich na světě existuje, proč se tak nestane.
<P>
Je neuvěřitelné, že většina v Evropském parlamentu je připravena pokračování této ostudy podpořit.
<SPEAKER ID="113" NAME="María Sornosa Martínez  " AFFILIATION="PSE">
písemně. - (ES) Paní předsedající, pane komisaři, dámy a pánové, to, že přijmeme tento klimatický a energetický balíček, by mělo posloužit jako jakási informace o záměru umožňující nám vyslat krystalicky jasný signál celému světu, aby dosáhl napřesrok v Kodani ambiciózní dohody.
<P>
Plně podporuji prohlášení pana komisaře Dimase, že finanční krize ukázala, jak ztřeštěné je nebrat očividné varovné signály vážně.
<P>
V případě změny klimatu si nemůžeme dovolit tuto chybu zopakovat, chceme-li předejít nebezpečným a možná katastrofálním hospodářským a sociálním důsledkům v příštích desetiletích.
<P>
Musíme ukázat smysl pro odpovědnost a učinit smělá rozhodnutí pro přijetí čistého a účinného energetického modelu a také k zajištění potřebných nástrojů, aby si naši občané uvědomili změnu klimatu a podle toho se chovali. Čas nadešel.
<P>
Vyzývám proto veřejně sněmovnu a členské státy, aby tento legislativní balíček na nadcházejícím plenárním zasedání podpořily, neboť nám to jistě umožní vyrovnat se s velkou výzvou, jíž čelíme.
<SPEAKER ID="114" NAME="Andrzej Jan Szejna" AFFILIATION="PSE">
písemně. - (PL) Daňové podvody jsou v ostrém rozporu se zásadou spravedlivého a transparentního zdanění, zkrátka poškozují základy fungování Společenství. Nižší rozpočtové příjmy nám brání v důsledném provádění našich politik.
<P>
Boj proti daňovým podvodům je z větší části v pravomoci členských států, ale neměly by jednat jednotlivě. Existuje zjevná potřeba koordinovat činnost na úrovni Společenství a posilovat spolupráci mezi vládami členských států a Evropskou komisí.
<P>
Protože radikální reforma DPH je dlouhodobý a časově náročný projekt, zpráva navrhuje využít konvenčních prostředků. Ty zahrnují změny v předpisech, jež se týkají odpovědnosti daňových poplatníků za nesplnění povinnosti včasného předání požadovaných dokumentů nebo za předání nesprávných dokumentů, dále zkrácení období pro sběr údajů a rychlou opravu nepřesných údajů a také urychlení výměny informací o plněních uvnitř Společenství.
