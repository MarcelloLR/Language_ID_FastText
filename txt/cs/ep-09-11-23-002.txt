<CHAPTER ID="002">
Prohlášení předsedy
<SPEAKER ID="006" NAME="Předseda">
Chtěl bych především vyjádřit naději, že naše spolupráce s jinými evropskými orgány při provádění Lisabonské smlouvy, která za týden vstoupí v platnost, bude probíhat hladce. Nepřetržitě na této věci pracuji a jsem ve spojení s předsedou Evropské komise a s předsedou vlády, který zastupuje švédské předsednictví. Chtěl bych rovněž zopakovat, že Evropský parlament je připraven pokračovat ve slyšení kandidátů navržených na funkci komisaře. Jsme na to nachystáni a informoval jsem o tom také oba orgány - Radu i Komisi (tedy předsedu Komise).
<P>

<P>
Příští týden dne 1. prosince bude světový den AIDS. Je důležité, abychom si stále, a nejen v tento den, připomínali oběti této strašlivé nemoci. Památka obětí a informovanost o této nemoci může v budoucnu přispět ke snížení výskytu nových případů.
<P>

<P>
Za dva týdny dne 10. prosince si připomene 61. výročí přijetí a vyhlášení Všeobecné deklarace lidských práv Valným shromážděním Organizace spojených národů. Její přijetí bylo důsledkem událostí druhé světové války. Deklarace byla přijata jednomyslně, což je třeba zdůraznit. Všeobecnou deklaraci lidských práv lze považovat za první významný úspěch OSN v oblasti ochrany lidských práv. Upozornil jsem vás na toto důležité datum, neboť tato oblast představuje jeden z hlavních zájmů Evropského parlamentu, a to plným právem. Nikdy bychom na to neměli zapomínat.
