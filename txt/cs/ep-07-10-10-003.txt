<CHAPTER ID="003">
Prohlášení předsednictví 
<SPEAKER ID="008" NAME="Předseda">
Vážení kolegové a kolegyně, vaše excelence, dámy a pánové. Dnes není pouze mezinárodní den proti trestu smrti. Rada Evropy se svými 47 členskými státy a s podporou Evropského parlamentu a Evropské komise vyhlásila 10. říjen také Evropským dnem proti trestu smrti.
<P>
Jsme velmi rádi, že v tento den jsou s námi také zdravotní sestry z Bulharska a doktoři, kteří před nedávnem unikli trestu smrti v Libyi.
<P>
(Nepřerušovaný potlesk)
<P>
Rád bych využil této příležitosti a jménem celého Parlamentu velmi srdečně přivítal zdravotní sestry Nasyu Nenovou, Kristiyanu Valchevou, Snezhanu Dimitrovou, Valyu Chervenyashkou, Valyu Siropulovou a doktory Ashrafa Ahmeda Gomma El Hagouse a Zdravka Gueorguieva.
<P>
Od února 1999 byli nuceni strávit osm let ve vazbě během čekání na proces v Libyi, kde byli falešně obviněni za úmyslné infikování stovek libyjských dětí virem HIV.
<P>
Jsme proti trestu smrti. v minulosti jsme proto opakovaně vyzývali libyjské úřady, aby propustili bulharské zdravotní sestry a palestinské doktory.
<P>
Trest smrti je vážným porušením lidských práv a především práva na život. Jménem Evropského parlamentu bych proto chtěl vyzdvihnout naše pevné odhodlání vést kampaň proti trestu smrti. Přikládáme tomu velký význam ve vztazích s našimi sousedy a partnery na celém světě.
<P>
Děkuji těm státům, které teprve nedávno zrušily trest smrti, především Rwandě. Tento příklad ukazuje, že i takové státy, jejichž občané trpěli nejhrůznějšími zločiny, se vzdali trestu smrti jako prostředku výkonu spravedlnosti. Další příležitostí na podporu celosvětového zrušení trestu smrti jsou olympijské hry, které se uskuteční příští rok v Pekingu. Nabízejí nám příležitost prolomit hradbu mlčení, kterou Čína obklopuje výkon trestu smrti.
<P>
Evropská unie předložila Valnému shromáždění OSN návrh usnesení týkající se trestu smrti. Tato iniciativa, kterou Evropský parlament při mnohých příležitostech podpořil, je důležitým krokem ke zrušení trestu smrti a v tomto ohledu vyzýváme portugalské předsednictví Rady, aby toto téma aktivně propagovalo v rámci OSN v New Yorku.
<P>
Evropský parlament na toto téma vedl mnoho rozprav a jen letos jsme přijali tři usnesení týkající se trestu smrti. Žádné jiné téma se v Evropském parlamentu tak intenzivně nekonzultovalo. Trest smrti rozhodně odmítáme v každé formě a bez ohledu na jeho zdůvodnění.
<P>
Členským státům Evropské unie se podařilo stát se na základě společných hodnot společenstvím bez trestu smrti. Tento závazek je obsažený také v Chartě základních práv EU. Pokud bude Charta na základě reformní smlouvy právně závazná, budeme dokonce moci říct, že trest smrti se v Evropské unii zrušil na všech úrovních. Jsem rád a jsem vděčný, že ani jeden členský stát Evropské unie nezpochybnil zrušení trestu smrti v Chartě základních práv EU, ani nikdy vážně neuvažoval o jeho opětovném zavedení. Evropská unie jako globální hráč tak může poukazovat na tento mimořádný úspěch v oblasti lidských práv a bránit ho.
<P>
Na památku obětí bych vás rád požádal o minutu ticha.
<P>
Dnes, kdy je Evropský a mezinárodní den proti trestu smrti, my, Evropský parlament, žádáme všechny státy, které pokračují ve vykonávání rozsudků smrti, aby následovaly našeho příkladu a trest smrti zrušily. Evropská unie je vám při tom připravená a ochotná pomoci.
<P>
(Potlesk)
<SPEAKER ID="009" NAME="Daniel Cohn-Bendit" AFFILIATION="Verts/ALE">
(DE) Vážený pane předsedo, rád bych uskutečnil prohlášení a požádal Vás o Vaši podporu. Jak víte, naše skupina se rozhodla svolat schůzi rozšířeného předsednictví v Moskvě, abychom hovořili o různých problémech týkajících se vztahů mezi Ruskem a Evropskou unií s různými ruskými stranami - s vládou stejně jako s opozicí. Zjistili jsme, bohužel, že by ruská vláda nevydala víza našim kolegům a tato schůze by se tedy nemohla uskutečnit. Stalo se to týden poté, co chtěl Podvýbor pro lidská práva svolat v Moskvě podobnou schůzi. Také nedostali víza, a schůze se tedy nemohla uskutečnit.
<P>
Považujeme za nepřijatelné, že nám vláda, kterou některé hlavy států charakterizují jako dokonalou demokracii, neumožní zorganizovat dokonale demokratickou událost v Moskvě. Rádi bychom požádali Parlament, aby tuto situaci prověřil, a Vás, pane předsedo, abyste nás podpořil písemným prohlášením adresovaným místním velvyslancům a také ruské vládě.
<P>
(Potlesk)
<SPEAKER ID="010" NAME="Předseda">
Mnohokrát Vám děkuji, pane Cohn-Bendite. Na vaši žádost budu reagovat na základě svého přesvědčení a povinnosti.
