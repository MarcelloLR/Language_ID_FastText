<CHAPTER ID="003">
Sítě a služby elektronických komunikací, ochrana soukromí a ochrana spotřebitele - Sítě a služby elektronických komunikací - Zřízení Úřadu evropských regulačních orgánů v oblasti elektronických komunikací (BEREC) a Kanceláře - Frekvenční pásma vyhrazená pro mobilní komunikace (rozprava) 
<SPEAKER ID="007" NAME="Předsedající">
Dalším bodem je společná rozprava o:
<P>
doporučení Výboru pro vnitřní trh a ochranu spotřebitelů pro druhé čtení ke společnému postoji Rady ohledně přijetí směrnice Evropského parlamentu a Rady, kterou se mění směrnice 2002/22/ES o univerzální službě a právech uživatelů týkajících se sítí a služeb elektronických komunikací, směrnice 2002/58/ES o zpracování osobních údajů a ochraně soukromí v odvětví elektronických komunikací a nařízení (ES) č. 2006/2004 o spolupráci v oblasti ochrany spotřebitele (16497/1/2008 - C6-0068/2009 - (zpravodaj: pan Harbour),
<P>
doporučení Výboru pro průmysl, výzkum a energetiku pro druhé čtení ke společnému postoji Rady ohledně přijetí směrnice Evropského parlamentu a Rady, kterou se mění směrnice 2002/21/ES o společném předpisovém rámci pro sítě a služby elektronických komunikací, směrnice 2002/19/ES o přístupu k sítím elektronických komunikací a přiřazeným zařízením a o jejich vzájemném propojení a směrnice 2002/20/ES o oprávnění pro sítě a služby elektronických komunikací (16496/1/2008 - C6-0066/2009 - (zpravodajka: paní Trautmannová),
<P>
doporučení Výboru pro průmysl, výzkum a energetiku pro druhé čtení ke společnému postoji Rady k přijetí nařízení Evropského parlamentu a Rady o zřízení skupiny evropských regulačních orgánů v oblasti telekomunikací (GERT) (16498/1/2008 - C6-0067/2009 - (zpravodajka: paní del Castillo Veraová), a
<P>
zprávě, kterou předkládá paní Pleguezuelos Aguilarová jménem Výboru pro průmysl, výzkum a energetiku o návrhu směrnice Evropského parlamentu a Rady, kterou se mění směrnice Rady č. 87/372/EHS o frekvenčních pásmech vyhrazených pro koordinované zavedení veřejných celoevropských buňkových digitálních pozemních mobilních komunikačních systémů ve Společenství - C6-0452/2008 -.
<SPEAKER ID="008" NAME="Malcolm Harbour">
zpravodaj. - Paní předsedající, je pro mě ctí dnes dopoledne zahajovat tuto mimořádně důležitou rozpravu a vyzvat své kolegy k podpoře reformy telekomunikačního balíčku, který před námi leží.
<P>
Zdůrazňuji, že se jedná o reformu. Jak jste slyšeli, na jejích prvcích pracovali čtyři zpravodajové. Ve věci klíčové reformy balíčku chci složit hold svým kolegyním, kterými byly Catherine Trautmannová a Pilar del Castillo Veraová, protože jsme na přípravě celého balíčku velice úzce spolupracovali.
<P>
Jedná se o důležitou reformu, protože stávající balíček, na kterém jsem s kolegy pracoval již v letech 2001 a 2002, v evropském hospodářství fungoval velmi dobře. Máme prosperující a dynamické odvětví komunikací s aktivními spotřebiteli na trhu. Tato reforma jej však aktualizuje a mé kolegyně vám vysvětlí oblasti, kterým se chtějí věnovat. Nejdůležitější je, že se tím balíček stává posiluje i pro další desetiletí. V tomto druhém čtení Parlament provedl podstatná zlepšení.
<P>
Chtěl bych jménem nás tří do zápisu uvést poděkování francouzskému předsednictví za to, že nám v listopadu poskytlo společný postoj, který nám umožnil předložit vám dnes na posledním zasedání v tomto funkčním období tento zdokonalený balíček, protože pro evropské spotřebitele a evropské hospodářství je nezbytné, abychom při našem zítřejším hlasování tento balíček zvučným hlasem podpořili.
<P>
Jako vždy v případě takto složitých otázek se mi dostalo obrovské spolupráce ze strany mého stínového týmu, který tvoří Bernadette Vergnaudová, Cristian Buşoi a Heide Rühleová. Chci také poděkovat týmu Výboru pro občanské svobody, spravedlnost a vnitřní věci, který vedl pan Alexander Alvaro, protože důležitý prvek mých reforem se týká směrnice o zpracování osobních údajů a ochraně soukromí v odvětví telekomunikací, kterou se uvedený tým zabýval.
<P>
Ve svých čtyřech minutách dnes dopoledne nemám dostatek času na to, abych podrobně prošel všechny body a všechna zlepšení, která jsme provedli. Následně se bude konat řada informačních jednání. Chci vám jen stručně nastínit, čeho jsme dosáhli a o co usilujeme.
<P>
V této směrnici jsme významně zlepšili práva spotřebitelů a uživatelů v elektronickém prostoru. Spotřebitelé musí mít možnost vybírat si mezi nabízenými komunikačními službami, a k tomu mají nárok na informace. Mají nárok na spravedlivé smluvní podmínky, které je nebudou na dlouhé období vázat na konkrétní poskytovatele. Mají nárok na vysoce kvalitní tísňové služby, na přístup k sociálním informačním službám prostřednictvím internetu a na hlasovou telefonickou komunikaci. Především mají nárok na ochranu svých údajů v elektronickém komunikačním prostoru. O tom uslyšíme více později. Také musíme dát větší pravomoci regulačním orgánům, abychom zajistili řádné plnění těchto nároků. To vše je zahrnuto v tomto návrhu.
<P>
Myslím, že je velice důležité zdůraznit, že se jedná o návrh, který dává pravomoci a možnosti. Není to návrh, který by jakkoli omezoval práva lidí na internetu nebo jakkoli omezoval služby. Chceme dát spotřebitelům možnost rozhodovat, a právě to otevře služby.
<P>
Svou řeč chci uzavřít následujícím: na tomto návrhu pracovalo obrovské množství lidí a mohli jsme využívat spousty zdrojů. Zvláště chci zmínit Petera Traunga z Výboru pro vnitřní trh a ochranu spotřebitelů, našeho právního poradce Lucu Vusaggia a Lindsay Gilbertovou z naší skupiny, kteří všichni úzce spolupracovali s mou asistentkou Sheenou Gooroochurnovou. Všem se nám dostalo velké podpory ze strany Komise, Petera Rodforda, paní komisařky samotné a jejího týmu i ze strany sekretariátu Rady, který vede Eva Veivová. Zmiňuji se o tom, protože si myslím, že řada lidí venku si neuvědomuje rozsah a úsilí, které pro nás takto složité texty znamenají. Těším se na vaši zítřejší podporu, protože je pro celou naši budoucnost velmi důležitá.
<SPEAKER ID="009" NAME="Catherine Trautmann" LANGUAGE="FR">
Paní předsedající, paní komisařko, dámy a pánové, zítra budeme hlasovat o telekomunikačním balíčku, poslední fázi, která bude znamenat konec měsíců práce a jednání o tomto kompromisu, kterého jsme dosáhli po velkých přích s Radou za stavu, kdy všechny tři orgány vycházely z velice odlišných pozic.
<P>
Nejprve chci velmi upřímně poděkovat paní del Castillo Veraové, panu Harbourovi, paní Pleguezuelos Aguilarové, stínovým zpravodajům, politickým skupinám, předsedům výborů a jejich sekretariátům, předsednictví Rady a Evropské komisi za dlouhé měsíce jejich neúnavné práce a děkuji všem kolegům poslancům, kteří se rozhodli vložit ve mě svou důvěru a podpořit mě.
<P>
Tento balíček přináší řadu zlepšení. Tato zlepšení jsou důležitá pro spotřebitele, protože nabízejí lepší služby za spravedlivější ceny. Pro telekomunikace je vlastně typický jejich dopad na každodenní život a hrají zjevnou sociální úlohu jako prostředek růstu a rozvoje.
<P>
Samotné telekomunikační odvětví zajišťuje více než 3,5 milionu pracovních míst a má stále větší podíl na evropském hospodářství - téměř 3,5 %. Dobře regulovaná hospodářská soutěž umožňuje rovnováhu mezi starými a novými operátory a zajišťuje odvětví významný růst díky právní jistotě, která zase povzbuzuje investice.
<P>
Proto jsme při tomto jednání společně s kolegy zpravodaji a stínovými zpravodaji bojovali za regulační rámec prospěšný pro všechny. Výbor pro průmysl, výzkum a energetiku v dubnu schválil předposlední fázi legislativního procesu tím, že velkou většinou přijal obecný kompromis ve věci mé zprávy a zprávy paní del Castillo Veraové.
<P>
Položili jsme základ dobrému kompromisu, který, jak doufám, získá v zítřejším hlasování společně se zprávami pana Harboura a paní Pleguezuelos Aguilarové vaši plnou podporu.
<P>
Ráda bych se vrátila k pozměňovacímu návrhu 138/46 a vyjasnila význam a oblast působnosti textu, který je základem dohody mezi Parlamentem a Radou, tzv. "kompromisem poslední šance". Od hlasování o tomto pozměňovacím návrhu v prvním čtení jej Rada nadále důrazně odmítala, vylučovala jej ze svého společného postoje a odmítala jej zmiňovat v bodech odůvodnění nebo článcích.
<P>
Evropský parlament prokázal své odhodlání tento pozměňovací návrh prosadit tím, že do kompromisního znění zařadil klíčové prvky pozměňovacího návrhu 46: obhajobu svobod, právo na rozsudek a právo obrátit se na soud - což je vyjádření, které je nejvíce v souladu s vyjádřením soudního orgánu - a zavedl další dvě ustanovení pro uživatele internetu: potvrzení nezastupitelné úlohy internetu při uplatňování lidských práv a svobod se zvláštním odkazem na Evropskou úmluvu o ochraně lidských práv a základních svobod.
<P>
Duch a litera pozměňovacího návrhu 46 tedy byly zachovány a rozšířeny ve prospěch uživatelů, a předešlo se tak zamítnutí tohoto pozměňovacího návrhu ze strany členských států na základě toho, že Evropský parlament nemůže ukládat změnu jejich vnitřní organizace soudnictví, která by byla k provedení tohoto pozměňovacího návrhu nutná.
<P>
Tím, že je uveden v článku 1, který se týká oblasti působnosti a cílů, se tento návrh v podstatě stává zásadou, která platí ve všech směrnicích v balíčku, zvlášť pokud jde o přístup a služby. Je tak napravena právní slabina, která vyplývala z propojení pozměňovacího návrhu 46 s článkem 8, který definuje úkoly vnitrostátních regulačních orgánů.
<P>
Dámy a pánové, stojíme před volbou: podpořit pozměňovací návrh 46 v jeho současném znění, a postoupit tak celý telekomunikační balíček do dohodovacího procesu, který znovu zahájí diskusi o všech bodech dosažených v jednáních a povede k jeho zrušení z důvodu masivního odporu členských států vůči tomuto pozměňovacímu návrhu, nebo podpořit nové znění pozměňovacího návrhu 46, které zajišťuje dodržování základních svobod, a potvrdit tak to, co Parlament přijal v době hlasování o Lambrinidisově zprávě.
<P>
Chtěla bych dodat, že při provádění směrnice bude třeba vzít v úvahu existenci čl. 1 odst. 3 písm. a) a jeho bodu odůvodnění, což Parlamentu umožní další legislativní práci.
<P>
Tváří v tvář této nemožné volbě vás, dámy a pánové, vyzývám, abyste se zamysleli nad budoucností naší práce v příštím funkčním období, která se mimo jiné zaměří na univerzální službu, ale i na obsah a duševní vlastnictví, a proto vás vyzývám k podpoře nového návrhu ve snaze o stanovení rovných práv zaměstnanců, umělců a uživatelů internetu.
<SPEAKER ID="010" NAME="Pilar del Castillo Vera">
zpravodajka. - (ES) Paní předsedající, chci stejně jako ostatní zpravodajové, Catherine Trautmannová a Malcolm Harbour, začít poděkováním za mimořádnou příležitost, kterou jsem dostala při přípravě této reformy evropské úpravy telekomunikačního trhu, protože dle mého názoru a stále omezených zkušeností s prací v tomto Parlamentu se jednalo o model spolupráce různých poslanců z různých skupin. Děkuji vám proto mnohokrát.
<P>
Samozřejmě bych chtěla dále poděkovat každému, kdo přispěl: stínovým zpravodajům a zvláště sekretariátu Výboru pro průmysl, výzkum a energetiku, který dle mého názoru hrál v dosažení tohoto výsledku naprosto zásadní úlohu. Ráda bych také poděkovala paní komisařce a Komisi za usnadnění všech obtížných trojstranných jednání.
<P>
Chtěla bych také znovu zdůraznit úsilí, které vynaložilo české předsednictví, od prvních nejistých fází do dneška, kdy prokázalo skutečné vedoucí postavení v Radě. Chtěla bych za jeho snahu vyjádřit zvláštní poděkování.
<P>
Paní předsedající, paní komisařko, dámy a pánové, jedná se o reformu právního předpisu, který ovlivňuje odvětví klíčové pro budoucnost Evropy: klíčové pro prosperitu občanů a klíčové pro vymanění se z hluboké krize, které naše ekonomiky v Evropě i jinde nyní čelí, nyní však hovoříme o Evropské unii.
<P>
Pokud existuje odvětví, které může skutečně zajistit urychlení a posílení, které potřebujeme k tomu, abychom se z krize vymanili, je to právě odvětví informačních technologií a komunikací, tedy odvětví elektronických komunikací a telekomunikací. Proto je tak mimořádně důležité, abychom dosáhli této dohody, protože nám umožní postoupit kupředu s přístupem, který považuji ze nejzásadnější: zachovat si otevřený výhled, hledět dopředu, odmítat protekcionismus a namísto toho podporovat hospodářskou soutěž a konkurenceschopnost; a pro to má úloha uvedeného odvětví zásadní význam.
<P>
Pokud jde o balíček (různé aspekty jednotlivých zpráv již byly zmíněny), chtěla bych jen jako zpravodajka této zprávy zmínit zřízení nového Úřadu evropských regulačních orgánů v odvětví elektronických komunikací, nezbytný nástroj, který zajistí, aby byla pravidla, která hodláme zítra v rámci nové regulace přijmout, uplatňována důsledně v celé Unii; aby v praxi existovala harmonizace, jež umožní vznik a rozvoj skutečného vnitřního trhu s vnitřní hospodářskou soutěží, protože tak lze nejlépe zajistit prospěch pro spotřebitele a nejlépe zabezpečit, aby měli evropští spotřebitelé možnost využívat nejlepší služby za nejlepší ceny.
<P>
Právě hospodářská soutěž a nic jiného zaručuje tento konečný výsledek a tento přínos pro spotřebitele a naše ekonomiky. Řekněme tedy NE všem formám protekcionismu a ANO otevřenosti a hospodářské soutěži; odvětvím, které to může zajistit nejlépe, je skutečně sektor elektronických komunikací a telekomunikační trhy. Máme proto důvod slavit.
<SPEAKER ID="011" NAME="Francisca Pleguezuelos Aguilar">
zpravodajka. - (ES) Paní předsedající, stejně jako ostatní i já bych chtěla oslovit své kolegy poslance a paní komisařku a poděkovat jim za práci, kterou všichni vykonali a ke které si dnes podle mého přesvědčení můžeme blahopřát.
<P>
Chtěla bych také vyjádřit poděkování za bezpodmínečnou podporu, které se mi jako zpravodajce pro směrnici o GSM dostalo, zejména ze strany našich stínových zpravodajů, kteří se mnou spolupracovali, a paní komisařce Redingové za pružnost, kterou prokazovala během celého procesu, v němž navracela Parlamentu úlohu, kterou jsme požadovali: účastnit se strategického plánování využití rádiového spektra. Musím samozřejmě poděkovat i českému předsednictví, které prokázalo své jasné odhodlání vyřešit otázku této směrnice spolu se zbývající částí balíčku do konce tohoto funkčního období Parlamentu.
<P>
Jako zpravodajka pro tuto směrnici o GSM jsem přesvědčena, že jsme nalezli správné finální řešení, postavili jsme strategické plánování spektra na úroveň Společenství v rámci budoucích víceletých programů politiky rádiového spektra a propojili je s rámcovou směrnicí. Je to správné rozhodnutí, protože tak potvrzujeme, že spektrum jako vzácný veřejný statek potřebuje legislativní kontrolu i strategické plánování při rozvoji nových sítí - bezdrátové sítě a sítě optických vláken, v nichž je budoucnost, jak se všichni shodujeme, budoucnost, v níž musíme nabídnout právní ochranu operátorům, aby mohli investovat, a v níž můžeme znovu získat vedoucí úlohu, kterou Evropská unie již jednou hrála.
<P>
Chci zdůraznit, že je rovněž velice důležité, že jsme v tomto všeobecném rámci stanovili pro síť zásadu technologické neutrality, protože vzhledem k tomu, že se dříve jednalo o výjimku z této zásady, dvakrát legitimizujeme činnost Parlamentu v situaci tohoto rozsahu.
<P>
V této souvislosti si myslím, že tato směrnice je dobrým příkladem zajištění větší flexibility správy spektra, což je záměrem reformy tohoto telekomunikačního balíčku.
<P>
Neměli bychom zapomínat, a to bych chtěla stejně jako někteří mí kolegové poslanci zdůraznit, že v Evropské unii generují služby související s rádiovým spektrem obrat ve výši zhruba 300 miliard EUR, tzn. 1,2 % HDP Společenství.
<P>
Proto optimalizace využívání tohoto vzácného veřejného zdroje nepochybně přinese důležité výhody, zvláště v této době hospodářské krize, a jistě nám pomůže se z krize vymanit. Myslím, že se jedná o investiční příležitost pro podniky, aby vyvinuly nové služby, které budou schopny znovu oživit poptávku a pomohou i zlepšit veřejné služby pro naše občany.
<P>
Účinná politika spektra v Evropské unii nám rozhodně umožňuje získat z tohoto zdroje maximální společenské a hospodářské výhody, což chceme činit s co nejnižšími náklady; rovněž nám tato politika nabízí nejlepší podnikatelskou příležitost pro poskytovatele služeb.
<P>
Není pochyb o tom, že je v zájmu nás všech mít více služeb pro spotřebitele a v lepší kvalitě, což je nakonec hlavní cíl naší legislativní činnosti, a dosáhnout i lepšího poskytování veřejných služeb pro občany. Jinými slovy, chceme být schopni spolupracovat, abychom dosáhli většího společenského a územního začlenění evropských občanů.
<P>
Dámy a pánové, myslím, že si dnes můžeme blahopřát k dokončení této práce, která má mimořádný význam pro odvětví telekomunikací, odvětví, které v roce 2008 nadále rostlo reálným tempem 1,3 %, zatímco celkový HDP dosáhl reálného růstu jen o 1 %. Vyzývám vás všechny, abyste zítra prokázali svou podporu této práci, abychom mohli konečně tento legislativní rámec provést.
<SPEAKER ID="012" NAME="Viviane Reding">
členka Komise. - Paní předsedající, toto byl skutečný vzor spolupráce jednotlivých zde zastoupených stran, stínových zpravodajů, zpravodajů, českého předsednictví a všech našich spolupracovníků a já jim všem blahopřeji ke skvělé práci.
<P>
Tato skvělá práce je výsledkem dohody, kterou máme před sebou poté, co Komise v roce 2007 balíček předložila. K výsledkům patří nová práva spotřebitelů, například právo měnit telefonního operátora za jeden pracovní den, zřízení evropského telekomunikačního orgánu, větší nezávislost pro vnitrostátní regulační orgány v oblasti telekomunikací, opatření, která zajistí, aby se Evropané mohli připojit k širokopásmovému internetu, otevření rádiového spektra pro využití novými bezdrátovými službami, nový nástroj pro funkční oddělení podporující hospodářskou soutěž a rozšiřující nabídky pro spotřebitele, jasná a hospodářskou soutěž podporující pravidla pro investice do vysokorychlostních širokopásmových sítí, lepší práva a nové záruky pro spotřebitele, mechanismy pro řešení případů narušení bezpečnosti údajů atd. atd. Jedná se o velice důležitá nová opatření pro odvětví, které generuje výnosy v hodnotě více než 300 miliard EUR a které zajišťuje vedoucí postavení Evropy v oblasti mobilních telefonů a vysokorychlostního internetu.
<P>
Chtěla bych zdůraznit, že pokud bude Parlament hlasovat pro tento balíček, bude nutné jej provést ve vnitrostátních právních předpisech do roku 2010 a nový orgán pro telekomunikace vznikne do letošního léta. Hlasování Evropského parlamentu je pro spotřebitele v celé Evropě velmi dobrou zprávou. U roamingu jsme zajistili nápravu symptomu vyplývajícího z neexistence jednotného evropského trhu telekomunikací. Nyní se reforma zaměřuje na jádro problému; dláždí cestu skutečně jednotnému trhu pro telekomunikační operátory i spotřebitele. Pro náš průmysl je to velmi důležité.
<P>
Legislativní text zajistí stabilní právní rámec podporující investice a inovace a zajišťující regulatorní soulad, který toto odvětví potřebuje pro plánování podnikatelských strategií pro budoucnost. Je to velice důležité v době ekonomického neklidu, protože na tomto místě a nyní musíme maximalizovat přínos tohoto odvětví k produktivitě a růstu hospodářství jako celku. Musím velice jasně říci, že tváří v tvář této výzvě se Parlament své odpovědnosti nevyhýbal.
<P>
Hospodářství je velmi důležité i pro spotřebitele. Proto chci jen říci, že přístup k tísňovým službám, méně překážek pro změnu operátora za jeden den, soukromí v oblasti osobních údajů - to vše nalezlo své řešení.
<P>
Vítám, že Parlament posílil pravidla ohledně využívání cookies a podobných pomůcek. Uživatelé internetu budou nejen lépe informováni o tom, co se děje s jejich osobními údaji, ale bude pro ně i snazší kontrolovat své osobní údaje v praxi. Vítám schválení povinného oznamování případů narušení bezpečnosti osobních údajů. Je to poprvé, kdy byla povinnost tohoto druhu na evropské úrovni zavedena.
<P>
Rovněž vítám (a Parlament to vždy podporoval), že silnější postavení budou mít osoby se zdravotním postižením. A především vítám to, že spotřebitelé budou mít nyní záruky v oblasti soukromí, svobody projevu a přístupu k informacím. To vše společně - ať prostřednictvím přijetí harmonizačních opatření nebo prostřednictvím většího dohledu nad nápravnými opatřeními, která zvolí vnitrostátní regulační orgány - zajistí větší soulad na vnitřním trhu a pomůže novému orgánu, který bude hrát v tomto procesu klíčovou úlohu, protože bude spojovat odborné znalosti a zkušenosti 27 vnitrostátních regulačních orgánů a odstraní přetrvávající překážky skutečné Evropy bez hranic.
<P>
Jsem velmi ráda, že Parlament sehrál důležitou úlohu při posilování úlohy víceletých programů politiky rádiového spektra, které bude navrhovat Komise a v nichž bude mít Parlament poprvé své slovo. Za tímto účelem před uvedením směrnice pro zlepšení právní úpravy do praxe upravíme rozhodnutí Komise o Skupině pro politiku rádiového spektra, aby tato skupina pro politiku mohla být odpovědná přímo Radě a Parlamentu.
<P>
Rovněž vítám podporu Parlamentu pro zásady technologické neutrality a neutrality vůči službám a za schválení možnosti harmonizace frekvenčních pásem s možností obchodování právy na užívání. To vše bude nezbytné pro investice do sítí příští generace a pro návratnost investic se řádným zohledněním souvisejících rizik. Bude to velice důležité i jako vodítko pro Komisi, až předloží podrobnější regulační pokyny pro přístup příští generace.
<P>
Musím učinit dvě prohlášení jako reakci na problémy, na něž upozornili poslanci. První prohlášení vyjasňuje, že Komise podpoří širokou debatu o oblasti působnosti univerzální služby a dle potřeby včas předloží návrhy. Druhé prohlášení uvádí, že Komise začne neprodleně pracovat na širokých konzultacích a předložení návrhů týkajících se rozšíření povinnosti oznamování případů porušení ochrany údajů i do jiných odvětví.
<P>
Dalším dokumentem, která máme před sebou, je směrnice o GSM. Zde může Komise plně podpořit změny, jejichž cílem je vyjasnit, která frekvenční pásma má pozměňující směrnice zahrnout. Chci jen zdůraznit, že sama tato směrnice vede k úsporám ve výši 1,6 miliardy EUR pro mobilní sektor, což jasně prokazuje, že Parlamentu se daří předkládat vyvážený soubor rozhodnutí - rozhodnutí ve prospěch hospodářství, ve prospěch průmyslu i ve prospěch spotřebitelů. To vše společně představuje velice dobrý balíček v zájmu Evropy.
<P>
členka Komise. - Prohlášení Komise
<P>
o univerzální službě (bod odůvodnění 3a)
<P>
Komise bere na vědomí znění bodu odůvodnění (3a) schválené Evropským parlamentem a Radou.
<P>
Komise chce v této souvislosti znovu potvrdit, že jak uvedla ve svém sdělení KOM (2008) 572 ze dne 25. září 2008 o rozsahu univerzální služby v sítích a službách elektronických komunikací, zahájí v průběhu roku 2009 rozsáhlou evropskou debatu zkoumající širokou škálu alternativních přístupů a umožňující všem zúčastněným stranám vyjádřit svůj názor.
<P>
Debatu Komise shrne ve sdělení určeném Evropskému parlamentu a Radě a dle potřeby do 1. května 2010 předloží návrhy týkající se směrnice o univerzální službě.
<P>
o oznamování při porušení bezpečnosti (čl. 2 písm. h) a čl. 4 odst. 3 - směrnice o soukromí a elektronických komunikacích)
<P>
Reforma předpisového rámce pro elektronické komunikace zavádí do ochrany údajů v EU a pravidel ochrany soukromí nový koncept: povinné oznamování případů porušení ochrany osobních údajů ze strany poskytovatelů elektronických sítí a služeb. Jedná se o důležitý krok ke zvýšení bezpečnosti a ochraně soukromí, ačkoli v této fázi je nadále omezen na odvětví elektronických komunikací.
<P>
Komise bere na vědomí, že Evropský parlament chce, aby se povinnost oznamovat případy narušení bezpečnosti osobních údajů neomezovala na odvětví elektronických komunikací, ale aby platila i pro subjekty, jako jsou poskytovatelé služeb informační společnosti. Tento přístup by byl plně v souladu s obecným cílem v oblasti veřejné politiky, kterým je zvýšit ochranu osobních údajů občanů Evropské unie a jejich možnost zakročit v případě ohrožení takových údajů.
<P>
V této souvislosti hodlá Komise znovu potvrdit svůj názor, který uvedla během jednání o reformě předpisového rámce a podle něhož si povinnost poskytovatelů veřejně dostupných služeb elektronických komunikací oznamovat případy narušení ochrany osobních údajů vyžaduje rozšíření této debaty i na obecně platné požadavky oznamování případů narušení ochrany údajů.
<P>
Komise proto bez prodlení do roku 2011 zahájí vhodné přípravné práce včetně konzultace se zúčastněnými subjekty, aby mohla předložit příslušné návrhy v této oblasti. Kromě toho bude Komise s pracovní skupinou podle článku 29 a s evropským inspektorem ochrany údajů konzultovat možnost uplatnění zásad obsažených v pravidlech pro oznamování případů narušení ochrany údajů podle směrnice 2002/58/ES i na jiná odvětví, bez ohledu na odvětví nebo druh dotčených údajů.
<SPEAKER ID="014" NAME="Angelika Niebler" LANGUAGE="DE">
Paní předsedající, paní komisařko, dámy a pánové, i já bych chtěla začít poděkováním všem, kdo nakonec pomohli dosáhnout uspokojivého kompromisu ve věci telekomunikačního balíčku. Moje poděkování nejprve směřuje k našemu Parlamentu: především ke všem zpravodajům, mým kolegům poslancům panu Harbourovi, paní del Castillo Veraové a paní Trautmannové a samozřejmě i paní Pleguezuelos Aguilarové. Také mnohokrát děkuji i vám, paní komisařko, za vynikající spolupráci s Komisí. Sama jste byla často přítomna během trojstranných jednání. To je dobré znamení. Skutečně konstruktivně jste spolu s českým předsednictvím přispěla k tomu, abychom mohli nakonec dojít k tomuto kompromisu.
<P>
Tento kompromis je dobrý a já velice doufám, že se během zítřejšího hlasování setká se širokým souhlasem. Jak již bylo zmíněno, celé odvětví telekomunikací je jedním z nejefektivnějších odvětví naší evropské ekonomiky, a právě uprostřed finanční a hospodářské krize je zvláště důležité vytvořit obecné podmínky k tomu, aby tento motor tvorby pracovních míst mohl v Evropě znovu naskočit a běžet. S odvětvím telekomunikací je spojeno mnoho pracovních míst a my jsme právním rámcem, který právě přijímáme, vytvořili podmínky, které tomuto odvětví umožní další řádný rozvoj.
<P>
Proč je telekomunikační balíček tak důležitý? Chci vyzdvihnout to, co je podle mého nejdůležitější. Potřebujeme rychlý přístup na internet v celé Evropě, a to nejen ve městech, ale i na venkově. Tím "my" mám na mysli mladé lidi, kteří spolu komunikují po celém světě. Tím "my" mám na mysli naše podniky, které působí a jsou usazeny po celém světě, a samozřejmě naše úřady a správní orgány. Čeho v tomto ohledu telekomunikační balíček dosahuje? Vytváří nezbytný právní rámec, aby podniky mohly investovat do rozšiřování širokopásmových sítí v celostátním měřítku. S tímto balíčkem a v něm obsaženou ochranou investic jsme vytvořili smysluplné pobídky, současně jsme však prostřednictvím požadavků tohoto nařízení zajistili, aby nebyly upevněny jen nové trhy. Rizika budování nových sítí byla rozložena uspokojivým a spravedlivým způsobem.
<P>
Co ještě bude telekomunikační balíček upravovat? Především efektivní využívání frekvenčních pásem - to je důležité i pro celostátní rozvoj širokopásmového připojení. V balíčku se zasazujeme o pružnější politiku v oblasti frekvencí v Evropě. Frekvenční pásma, která budou uvolněna přechodem na digitální televizní vysílání (tzv. digitální dividenda), by měla být k dispozici i pro mobilní širokopásmové služby, které mohou především zacelit mezery ve venkovských oblastech. Současně jsme však také uznali zvláštní úlohu, kterou vysílání hraje pro zaručení svobodné tvorby názorů v naší demokratické společnosti. Celkově se jedná o dobrý kompromis a já doufám, že zítra nalezne vaši širokou podporu!
<SPEAKER ID="015" NAME="Erika Mann">
jménem skupiny PSE. - Paní předsedající, sledovat tuto rozpravu je fascinující - kolegové již nastínili hlavní témata a paní komisařka přednesla své prohlášení, ale naprostá absence Rady nám vypovídá mnoho o způsobu, jakým v Evropské unii někdy pracujeme. To je zcela nepřijatelné. Zažíváme jednu z dosud nejhlubších krizí v Evropské unii a na celém světě a hovoříme o tématu, jež je tak významné a tak důležité pro tvorbu pracovních míst, jednu z oblastí, v nichž dosud máme velkou míru stability, a to, že na to Rada dnes nereaguje a nejedná s námi, je pro mě velmi výmluvné. Doufám, že zde příští předsednictví Rady uvidíme častěji, protože takto nelze dále pracovat.
<P>
Dovolte mi dvě poznámky. Chci poděkovat stínové zpravodajce, Pilar del Castillo Veraové, která odvedla skvělou práci. Bylo to složité a na samém počátku nebylo jasné, jestli se nám to povede a jestli v této oblasti dosáhneme větší europeizace. Zřejmě jsme nalezli cestu, která je přijatelná a která vnitrostátním regulačním orgánům pomůže pracovat společně a navzájem se od sebe učit. To bude užitečný průlom, zejména pro nové členské státy.
<P>
Dovolte mi dotknout se dvou otázek - jsem ráda, že je paní komisařka zmínila: investice do nové infrastruktury, které budou mít nový rámec a budou působit v rámci pravidel hospodářské soutěže, která, ačkoli budou odlišná, umožní tok investic do této oblasti; a pokyny, které budou brzy zveřejněny pro přístupové sítě nové generace. Doufám, že tyto pokyny se budou řídit filosofií, kterou stanovil tento Parlament a od níž se paní komisařka snad neodchýlí.
<P>
Pokud jde o otázku univerzální služby, doufám, že paní komisařka nalezne způsob, jak zajistit, aby telekomunikační operátoři, kteří nyní těží z nových investičních příležitostí, investovali tak, aby bylo zajištěno, že v budoucnosti budou mít přístup k širokopásmovému připojení všichni občané. Doufám, že tyto otázky bude zahrnovat směrnice o univerzální službě, která má přijít ve druhé polovině roku.
<P>
A nakonec bych chtěla apelovat na tento Parlament, své kolegy, Komisi a doufám, že i Radu, aby se zaměřili na oblasti, v nichž jsme nalezli kompromisy, ale s nimiž nejsme plně spokojeni. Týká se to otázek spojených s internetem, například způsobu, jakým mohou státy zasahovat, pokud se domnívají, že jejich občané využívají nezákonný přístup k internetovému obsahu, čemuž v němčině říkáme Internet sparen, a správy sítí. Doufám, že nalezneme způsob, jak se těmito otázkami ve druhé polovině roku zabývat a jak nalézt správný rámec, abychom mohli dosáhnout většího konsenzu mezi námi a občany, kteří na nás do velké míry závisí.
<SPEAKER ID="016" NAME="Cristian Silviu Buşoi">
jménem skupiny ALDE. - Paní předsedající, jako stínový zpravodaj za skupinu liberálů bych chtěl poděkovat Malcolmu Harbourovi a ostatním kolegům za jejich vynikající spolupráci. Tato agenda má velký význam pro všechny uživatele elektronických komunikací v Evropské unii a kompromis, na kterém jsme se nakonec s Radou dohodli - a nebyly to jednoduché diskuse - je kompromis vyvážený.
<P>
Výsledkem jednání s Radou bylo několik velkých úspěchů. Jedno z největších zlepšení v porovnání s prvním čtením se týká přístupu k evropskému tísňovému číslu 112 a povinnosti operátorů zpřístupnit informace o tom, kde se volající nachází, bez jakýchkoli výjimek z důvodu technické proveditelnosti, alespoň pro operátory pevných a mobilních telefonních linek. Jedná se o zásadní úspěch, protože to pomůže záchranným službám reagovat účinněji a zvýší se tím ochrana životů všech občanů na kterémkoli místě v Evropské unii.
<P>
Ustanovení o politikách správy provozu byla v této zprávě kontroverzním bodem, jsem však přesvědčen, že kompromis chrání práva uživatelů na přístup k obsahu a využívání služeb dle jejich vlastního výběru. Nikdo v tomto Parlamentu nikdy nechtěl omezovat svobodu na internetu. Naším cílem je umožnit postupy správy provozu, pokud budou nutné, aby byla uživatelům zajištěno co nejlepší používání internetu, za předpokladu, že postupy neomezí hospodářskou soutěž poskytovatelů služeb. Domnívám se, že kompromis je zcela v souladu s uvedeným cílem, a proto jej plně podporuji.
<P>
Rovněž jsem přesvědčen, že všechna opatření týkající se přístupu ke službám a jejich používání by měla respektovat základní práva a svobody všech občanů, což bylo ve zprávě rovněž zaručeno. Někteří z nás nemusí mít z tohoto kompromisu radost, ale chtěl bych zdůraznit, že i přes jeho nedostatky je to to nejlepší, čeho jsme s Radou mohli dosáhnout, a velmi vám doporučuji pro kompromis zítra hlasovat.
<SPEAKER ID="017" NAME="Rebecca Harms" LANGUAGE="DE">
Paní předsedající, chtěla bych zpravodaje pochválit zejména za jednu věc. Myslím, že je velice dobré, že se v některých bodech paní komisařka Redingová od svého návrhu distancovala. Přístup k frekvenčním pásmům je při právním rámci, který má být nyní stanoven, daleko vyváženější, než původně zajišťoval návrh Komise.
<P>
Podle mého názoru, jak jsme se nyní shodli, bude u frekvenčních pásem věnována daleko větší pozornost veřejným zájmům ve prospěch vysílání. S ohledem na současnou debatu o finančních trzích věřím, že naší rozpravou jsme skutečně předešli problémům. Tento návrh ve své nyní sjednané podobě daleko vyváženějším způsobem zohlední vztah mezi trhem a tím, co trh může vytvořit, a úkoly státu. Jsem přesvědčena, že návrh představuje pokrok v oblasti bezpečnosti naší demokracie a že může být i cenným přínosem pro kulturu.
<P>
Jakkoli před sebou stále máme diskuse ve skupině, ráda bych zde a teď uvedla, že nejsem s kompromisem vůbec spokojena, pokud jde o omezení práv uživatelů internetu v případech, kdy údajně došlo k narušení ochrany údajů.
<P>
Vím, že původní pozměňovací návrh 138 neměl z hlediska soudnictví řádnou podobu. Podle mě však nyní nalezený kompromis nezaručuje, že před omezením základních práv občana v Evropské unii se bude na rozhodování o omezení základních práv podílet soudce. Paní komisařko, velmi ráda bych slyšela, jak tento kompromis vykládáte, a zejména co tento kompromis, kterým se nyní zabýváme, znamená pro francouzský model Hadopi.
<P>
Jsem přesvědčena, že vytvoříme dvě různé situace posuzování základních práv. Stav bude možná v jednom členském státě lepší než v jiném. Myslím, že je to velmi špatně formulovaný kompromis. Jako Parlament bychom měli dosáhnout něčeho lepšího. Pokud jde o práva umělců, paní předsedající, souhlasím s paní poslankyní Mannovou, že autorská práva je třeba upravit jiným předpisem, a nikoli v rámci regulace trhu.
<SPEAKER ID="018" NAME="Eva-Britt Svensson">
jménem skupiny GUE/NGL. - (SV) Děkuji vám, paní předsedající. Jsme dnes svědky růstu nové společnosti. Jsme svědky technologické obnovy ve společnosti, kde je starý typ komunikace, kterým byla jednosměrná komunikace, při níž "jeden mluví a všichni ostatní poslouchají", nahrazen komunikací o více rozměrech, jistým druhem participativní komunikace, a mnoho z nás tuto novou kulturu svobody přivítalo. Jedná se o interakci, svobodu vyjadřování, kreativitu a tvůrčí nadšení. Jde o výměnu informací, která je často nezávislá na komerčních zájmech, ale staré mocenské struktury se bohužel cítí ohroženy, a proto chtějí do dění na internetu zasahovat a regulovat a kontrolovat je.
<P>
Pod záminkou řešení organizované trestné činnosti a terorismu se pokoušejí omezit naše občanská práva, ale to nesmíme dopustit. Společně se svými kolegy poslanci ve Skupině konfederace Evropské sjednocené levice a Severské zelené levice jsem proto vypracovala řadu pozměňovacích návrhů ve prospěch občanských práv, na ochranu práv občanů na internetu. Znovu předkládám svůj pozměňovací návrh 166, který byl v předešlém čtení přijat. Cílem pozměňovacího návrhu je zajistit, aby koncoví uživatelé elektronické komunikace, tedy my - občané, měli možnost přístupu ke službám a aplikacím bez neodůvodněných omezení. Musíme dosáhnout rovnováhy mezi právem lidí na svobodu projevu a soukromí a ochranu osobních údajů a svobodami a právy ostatních, včetně práva na ochranu duševního vlastnictví a ochranu veřejného pořádku a bezpečnosti.
<P>
V některých zemích chtějí vlády zavádět nové a přísnější právní předpisy, které poskytovatelům internetu umožní blokovat přístup lidí na internet. Jsme přesvědčeni, že by nemělo být možné, aby byl přístup kterýchkoli občanů na internet zablokován bez předchozího slyšení u soudu. Jako občan musím mít i svobodnou možnost procházet různé stránky na internetu a mít pocit bezpečí v tom smyslu, že soukromé podniky nemohou tyto informace získat. Ti z nás, kteří již milují internet a příležitosti, které nám přináší, říkají, že práva uživatelů by měla být definována účelem, k němuž naše připojení používáme. Nechceme být redukováni na spotřebitele a mít práva vyplývající jen z toho, co uvádí smlouva o předplatném. Společný postoj Rady i kompromis k takové situaci bohužel otevírají cestu, my však chceme být na internetu občany a ne pouze zákazníky a spotřebiteli. Internet je prostor pro setkávání, fórum pro svobodné informace, jistý druh společného území. Máme nyní toto fórum regulovat a přizpůsobit je zájmům obchodních zástupců? Ne, myslím, že ne. Otázkou je, v jakém druhu společnosti chceme žít. Chceme žít ve společnosti dohledu nebo chceme společnost, v níž si lidé mohou být jisti dodržováním právního státu? Společnost, v níž lidé vědí, že jejich soukromí je respektováno, a společnost, v níž je svoboda projevu hodnocena výše než kontrola nad životy lidí. V takovém druhu společnosti chci žít a chci se snažit o to, abychom jej mohli mít. Proto vás naléhavě vyzývám k podpoře pozměňovacích návrhů ve prospěch občanských práv, které jsem předložila se skupinou GUE/NGL.
<SPEAKER ID="019" NAME="Kathy Sinnott">
jménem skupiny IND/DEM. - Paní předsedající, internet změnil svět, jak víme. Informace, které by bylo obtížné nebo nemožné nalézt, jsou nyní vzdáleny jen pár vteřin, ale určujícím znakem internetu není rychlost či technologie, je to svoboda: svoboda vyjadřování názorů, svoboda výměny informací a svoboda sdílení informací.
<P>
Někdo hájí omezenou budoucnost, v níž bude omezen volný pohyb dat, v níž budou velké podniky moci bránit inovacím a kde se poskytovatelé internetu stanou strážci u brány. Tento přístup jsme již viděli - v Číně.
<P>
Doufám, že se rozhodneme zachovat svobodu, která přinesla takový úspěch a změnila náš svět k lepšímu. V době, kdy ekonomiky potřebují veškerou možnou pomoc, musíme zvolit otevřenost v zájmu pokroku - nikoli krátkodobý protekcionismus pro zisk. Jménem svých voličů budu hlasovat pro naši svobodu informací a náš budoucí neomezený přístup na internet pro veškeré zákonné využití. Přitom budu hlasovat pro demokracii a pro hospodářství s příležitostmi pro všechny.
<SPEAKER ID="020" NAME="Bruno Gollnisch" AFFILIATION="NI">
(FR) Paní předsedající, ačkoli je představován z legitimních důvodů ochrany umělecké tvorby, je tzv. zákon Hadopi, který je nyní připravován v Paříži, ve skutečnosti zákonem, který ničí svobodu.
<P>
Tento text skutečně nepodporuje tvorbu. Pouze stanoví široký policejní dohled nad činností uživatelů internetu. Neobsahuje žádné konkrétní návrhy pro zdokonalení zákonné nabídky kulturních statků. je obrovsky pozadu za technickými možnostmi skrývání nebo fingování IP adres. Jedná se o krok zpět z hlediska práva na soukromé kopírování, za něž stejně každý platí daň z digitálních médií. Dává čistě správnímu orgánu nepřiměřenou pravomoc trestního stíhání a ukládání sankcí. Znovu zavádí dvojí sankci pro uživatele internetu, kterým je odepřen přístup k síti, ale musí nadále platit své předplatné. A konečně tento text pohrdá presumpcí neviny a právem na obhajobu.
<P>
Zablokováním tohoto zákona, který je hoden komunistické Číny nebo jiných totalitních režimů, zákona, který chce pan Sarkozy prosadit, by tento Parlament potvrdil právo každého z nás na soukromí, na přístup k informacím, na svobodu projevu a řádné právní postupy. To je naprosto nezbytně nutné.
<SPEAKER ID="021" NAME="Bernadette Vergnaud" AFFILIATION="PSE">
(FR) Paní předsedající, paní komisařko, dámy a pánové, musím nejprve poděkovat zpravodajům a stínovým zpravodajům. Všichni jsme v několika posledních měsících usilovně pracovali, abychom dospěli k balíčku, který je podle mě důsledný a velice kvalitní.
<P>
Jednání nepochybně nebyla snadná v Parlamentu ani v Radě a Komisi, ale stanoviska se značně změnila od prvního hlasování v parlamentních výborech, kdy otázky spojené s obsahem zcela zastiňovaly ostatní prvky tohoto balíčku.
<P>
Proto zpráva pana Harboura vlastně nijak nezmiňuje řadu zlepšení, která spotřebitelé získali. Doufám, že tentokrát to bude jiné, nejen proto, že kompromisy dosažené v oblasti základních svobod a dodržování soukromí jsou dobré, ale také proto, že tyto dokumenty mají obrovský potenciál jak pro spotřebitele, tak pro odvětví telekomunikací a jeho zaměstnance. Kompromisy dosažené ve věci rámcové směrnice a směrnice o univerzální službě jasně odkazují na povinnost členských států respektovat zásady práva na spravedlivý proces, což musí být jistě povzbudivé pro odpůrce francouzského projektu sankcí ukládaných správním orgánem. Tyto texty rozhodně nejsou trojským koněm sloužícím ve prospěch odstupňované reakce, dokonce jsou v rozporu s jejím principem.
<P>
Dalším problémem je neutralita internetu a otázka omezování přístupu. Konečný text v této věci hovoří jasně. Jakákoli politika správy sítě je odůvodněná pouze pro účely zachování minimální úrovně kvality služeb a neměla by vést k rozlišování mezi službami a aplikacemi, přičemž vše musí být pod kontrolou vnitrostátních regulačních orgánů.
<P>
Chci také zdůraznit, co jsme spotřebitelům dokázali zajistit v rámci směrnice o univerzální službě. Nebude již možné, aby se operátor schovával za problémy technické proveditelnosti jakožto důvod neposkytnutí spolehlivého přístupu k tísňovým službám a ke stanovení polohy kohokoli, kdo použije tísňové číslo 112. To je naprosto zásadní, protože tím bude konečně řešena bezpečnost evropských občanů; tato technická možnost existovala celá léta, ale úřady a operátoři dříve raději obětovali bezpečnost na oltář úspor investic.
<P>
To samé platí i pro zlepšení transparentnosti a kvality informací o smlouvách, které mají být poskytovány povinně a pravidelně. Spotřebitelé budou moci využívat informací o cenách vyhovujících jejich spotřebitelskému profilu a varovných zpráv v případech, kdy překročí svůj obvyklý cenový balíček, což je zvláště užitečné u speciálních tarifů pro využití v zahraničí nebo pro mladé lidi, kteří jsou největšími uživateli SMS zpráv za zvýhodněné ceny. Doba platnosti smluv bude omezena na 24 měsíců, přičemž operátoři budou mít povinnost nabídnout dvanáctiměsíční smlouvy, a v případě změny operátora bude změna muset proběhnout v jednom dni. Dosáhli jsme maximálního přístupu pro zdravotně postižené uživatele i přezkumu rozsahu univerzální služby, aby byla do příštího roku rozšířena zejména na mobilní telefony.
<P>
Dámy a pánové, doufám, že budete hlasovat pro toto konečné znění, které je vyvrcholením měsíců jednání, aniž bychom si příliš komplikovali situaci obavami, byť pochopitelnými, s ohledem na zásadní význam...
<P>
(Předsedající řečnici přerušila.)
<SPEAKER ID="022" NAME="Alexander Alvaro" AFFILIATION="ALDE">
(DE) Paní předsedající, jako zpravodaj pro směrnici o ochraně údajů v oblasti elektronických komunikací bych nejprve rád poděkoval panu Harbourovi, který dal zcela nový význam pojmu posílená spolupráce. Nebyl to první postup tohoto druhu, v této podobě se však jednalo pravděpodobně o postup nejplodnější. Rád bych poděkoval paní komisařce Redingové, která se účastnila každého z trialogů a osobně se zapojovala, což v dnešní době nelze říci o všech komisařích.
<P>
Jsem přesvědčen, že se nám podařilo ukázat, že nejlepší ochranou spotřebitelů je především efektivní ochrana údajů; že v době, kdy lidé surfují na internetu a přesně nevědí, co se za jejich obrazovkou děje, je mimořádně důležité, aby byli informováni. Převzali jsme návrh Komise ve věci povinného oznamování případů narušení bezpečnosti a zdokonalili jsme jej. Jedná se o postup, který se bude provádět na etapy a který byl připraven ve spolupráci s vnitrostátními regulačními orgány, poskytovateli telekomunikačních služeb a tvůrci politik. Jsem potěšen oznámením Komise, podle něhož bude do konce roku 2011 předložena v této věci horizontální směrnice, protože nemá smysl se touto otázkou zabývat jen v oblasti elektronických komunikací.
<P>
Současně jsme zajistili, aby bylo povinností získat souhlas uživatele s uchováním programů či aplikací na pevném disku, včetně osobních údajů. V tomto ohledu bych chtěl také stručně zmínit, že jsme původní návrhy připravovali v těsné spolupráci s dotčeným odvětvím. Pro některé části odvětví návrhy nešly dostatečně daleko nebo naopak sahaly až příliš daleko. Pak tyto skupiny působily problémy a zmatek v Radě a Komisi, aby nakonec požadovaly návrat k původně předloženým návrhům, protože se jim nelíbily kompromisní návrhy. Z toho plyne poučení, že bychom měli věřit, že jsme schopni dobře spolupracovat, a neměli bychom nechat subjekty s jinými zájmy, aby nás rozdělovaly.
<P>
Závěrem bych chtěl ještě jednou zmínit zprávu své kolegyně, paní poslankyně Trautmannové. Někteří členové mé skupiny i další poslanci nebudou souhlasit s právním předpisem ve smyslu "třikrát a dost". Před zablokováním přístupu potřebujeme soudní kontrolu.
<SPEAKER ID="023" NAME="David Hammerstein" AFFILIATION="Verts/ALE">
(ES) Paní předsedající, paní komisařko, děkuji vám, bylo mi potěšením účastnit se tohoto velice zajímavého procesu. Chci také poděkovat zpravodajům.
<P>
Právě v této chvíli pan Sarkozy konfrontuje evropské orgány ohledně budoucnosti internetu. Jaká bude naše reakce? Zůstaneme potichu a neodpovíme? Jaký je postoj Evropské unie a Komise ve věci nového zákona HADOPI (High Authority of Diffusion on the Art Works and Protection of Rights on the Internet, Vysoký úřad pro šíření uměleckých děl a ochranu práv na internetu) o odstupňované reakci?
<P>
Měli bychom naslouchat velké většině Evropanů, zejména mladých lidí, kteří vyrostli v digitálním věku, a lidí, kteří zde nechtějí žádné strážce bran, nechtějí pověsit těžký zámek na výměnu znalostí, kultury a informací na internetu.
<P>
Naprostá většina chce svobodu; chtějí si zachovat soukromí, mít přístup ke kultuře beze strachu či napětí, chtějí udržet neutralitu internetu, nechtějí kontroly či diskriminaci při přenosu dat.
<P>
Velká většina nechce, aby se z operátorů stala digitální policie, špióni nebo soudci i žalobci v jednom, kteří opovrhují obvyklými právními postupy demokracie. To musí být řečeno zcela jasně.
<P>
Proto žádáme paní zpravodajku Trautmannovou, aby změnila hlasovací seznam tak, abychom před hlasováním o kompromisu, postoji, který již přijalo více než 80 % Parlamentu, mohli hlasovat alespoň ve prospěch internetových práv a zásahů až po vydání předchozího soudního rozhodnutí.
<P>
Neutralita internetu je v ohrožení, nejen z tohoto důvodu, ale také kvůli tzv. "správě provozu", a obávám se, že některé aspekty zprávy pana Harboura o univerzálních službách tuto neutralitu jasně nechrání.
<P>
Informace podávané spotřebitelům ve smlouvách nejsou dostatečné.
<SPEAKER ID="024" NAME="Mary Lou McDonald" AFFILIATION="GUE/NGL">
Paní předsedající, tento telekomunikační balíček je předmětem velkého zájmu lidí v mé zemi, Irsku, i v celé Evropské unii, a to zcela oprávněně. Doufám, že jako poslanci Evropského parlamentu můžeme jménem těchto občanů vyslat důrazné sdělení, že jsme pro svobodný internet, kde je plně respektováno soukromí uživatelů a jejich práva. Dnes se musíme postavit za blok předložených občanských pozměňovacích návrhů, protože to je nejlepší způsob, jak hájit tato práva našich občanů.
<P>
Tyto pozměňovací návrhy, budou-li přijaty, obnoví určitou rovnováhu mezi právy a svobodami uživatelů a právy a svobodami ostatních, včetně práva na ochranu duševního vlastnictví a skutečného práva na soukromí. Cílem tohoto návrhu by měla být ochrana práv těch, kdo ochranu potřebují, ale i posílení práv občanů na zákonný přístup k informacím, kdykoli a kdekoli to budou považovat za vhodné. Poskytovatelé služeb by měli být nuceni jednat vždy transparentně, a pokud budou ve velmi výjimečných případech nutná omezení přístupu, měli by za ně poskytovatelé služeb nést plnou odpovědnost. Vnitrostátní orgány by měly hrát svou úlohu ve vyšetřování jakéhokoli případného omezení ze strany poskytovatelů služeb.
<P>
A konečně, doufám, že tento Parlament bude při našich občanech v tomto týdnu stát i ve věci balíčku občanských pozměňovacích návrhů, a tím bude stát za svobodou uživatelů internetu a občanskými svobodami v celé Unii.
<SPEAKER ID="025" NAME="Hanne Dahl" AFFILIATION="IND/DEM">
(DA) Paní předsedající, paní komisařko, nemyslím si, že kompromis je dost dobrý, pokud jde o práva občanů. Mám obavy, že francouzský ministr kultury je stále přesvědčen, že by mělo být možné administrativně přerušit přístup k internetu po "třech pokusech". V důsledku toho jsem s řadou dalších kolegů znovu předložila pozměňovací návrh, o němž již tento Parlament jednou hlasoval. Není však možné o něm nyní podle pořadí hlasování hlasovat, protože musíme nejprve hlasovat o kompromisu. Proto žádám kolegy poslance o změnu pořadí hlasování, abychom mohli o občanských pozměňovacích návrzích hlasovat před celým kompromisním textem.
<SPEAKER ID="026" NAME="Luca Romagnoli" AFFILIATION="NI">
(IT) Paní předsedající, dámy a pánové, podle mě by měl internet zůstat otevřený. Protože odvětví komunikací spravuje přenosy dat, má de facto kontrolu nad demokratickou diskusí a přístupem ke znalostem. Vlastně ovládá náš přístup k obchodu a v obecnější rovině kontroluje oběh informací.
<P>
Podle podmínek telekomunikačního balíčku v současné dohodnuté podobě budou moci operátoři sítí zablokovat přístup na webové stránky, k obsahu, aplikacím a čemukoli jinému. Z tohoto důvodu jsem ve své poslední položené otázce varoval, že nám bezprostředně hrozí riziko omezování svobody tisku, myšlení, projevu a sdružování, kterou zaručuje Listina základních práv EU, pokud vnitrostátní vláda (jak se to mělo stát v Itálii) nebo odvětví komunikací může rozhodovat o blokování webových stránek dle svého vlastního uvážení bez ohledu na to, zda je daný obsah nezákonný či nikoli. To je to hlavní: možnost zablokovat webovou stránku, i když nedochází k trestné činnosti, taková činnost nehrozí ani k ní nikdo nepodněcuje.
<P>
Jistě je dobrý nápad chránit úlohu státu při správě rádiového spektra, protože musíme zaručovat a řádně zohledňovat zvláštní rysy vnitrostátních systémů, avšak kompromisní text, který jsme schválili v dubnu, obsahuje určité prvky, které jsou z hlediska ochrany spotřebitelů a obecněji boje proti nevyžádané poště a všeho dalšího nepochybně povzbudivé - již budu končit. Jsem však nadále přesvědčen, že obsah pozměňovacího návrhu je naprosto chvályhodný a proto by měl ...
<P>
(Předsedající řečníka přerušila.)
<SPEAKER ID="027" NAME="Gunnar Hökmark" AFFILIATION="PPE-DE">
(SV) Děkuji vám, paní předsedající. Telekomunikační odvětví je jedním z předních dynamických odvětví Evropy. Potřebuje investice, hospodářskou soutěž a neustálé inovace, aby dávalo občanům co největší příležitosti, a to jak s ohledem na hospodářský život, tak s ohledem na informace, demokracii a rozmanitost. V tomto balíčku nacházíme jasnější pravidla pro hospodářskou soutěž a výraznější úlohu pro evropský úřad, který zajistí otevřenost trhu vůči subjektům hospodářské soutěže. Zabýváme se otázkami, jako je plánování frekvencí a digitální dividenda: nový prostor, který byl vytvořen, aby umožňoval více služeb a činnost více operátorů. To vše, paní předsedající, povede k větší svobodě spotřebitelů a k větším příležitostem. Vezmu-li jako příklad svou domovskou zemi, Švédsko, bude to znamenat, že dominance, které se vůči konkurenci v oblasti poskytování služeb domácnostem mohl těšit starý monopol Telia, bude nyní rozbita, protože v domácnostech lidí nastane otevřená soutěž. To je pokrok: otevře to cestu většímu výběru, vytvoření lepší hospodářské soutěže, a posílí se tak pravomoc jednotlivého spotřebitele, a tedy i svoboda jednotlivce ve vztahu k internetu a širokopásmovému připojení.
<P>
Paní předsedající, celý problém svobody internetu byl v tomto Parlamentu předmětem diskuse. Někdy jsem překvapen, když ti, kdo se staví proti Evropské unii a Lisabonské smlouvě, požadují vytvoření orgánu na vyšší úrovni než členské státy, proti čemuž při všech jiných příležitostech protestují. Slyšel jsem, jak paní kolegyně Svenssonová z řad levice dnes žádá o pozměňovací návrh, který by Evropské unii dovolil přímo ovlivňovat přístup členských států k soudnímu procesu. To je odchylka od smluv, které dnes existují, a od Lisabonské smlouvy, o níž mluvíme, a je to forma supranacionalismu, o němž nikdy nikdo nejednal. V úvodu k předpisu jsme však zajistili jasné odlišení toho, co musí dělat právní a soudní orgány a co musí dělat provozovatelé internetu. Zajistili jsme, aby nikdo nemohl porušovat svobodu jednotlivého uživatele na internetu bez konání právního a soudního procesu splňujícího základní požadavky. Požadavky pozměňovacího návrhu 138 jsou proto splněny a různá nebezpečí, která hrozila, byla odstraněna. Myslím, že to je pokrok, který by nás měl těšit, protože současně zajišťujeme, aby se evropský telekomunikační trh otevřel a zajistil větší svobodu, větší rozmanitost a více hospodářské soutěže, a pokládáme základ tomu, aby tento trh byl v budoucnu dynamický a zaujímal ve světě vedoucí pozici.
<SPEAKER ID="028" NAME="Reino Paasilinna" AFFILIATION="PSE">
(FI) Paní předsedající, dámy a pánové, samozřejmě bych chtěl poděkovat zejména paní Trautmannové, ale i ostatním zpravodajům. Zvláštní poděkování je určeno paní komisařce Redingové za vynikající spolupráci, kterou dosud prokazovala. Máme hodně komisařů, ale jak již bylo zmíněno, vy jste bezesporu číslo jedna, pokud jde o spolupráci s námi.
<P>
Chtěli bychom zlepšit postavení skupin, kterým nová technologie přináší příležitosti, ale jimž nezajistí přístup k informační společnosti, nebudou-li jejich práva sledována. K těmto skupinám patří zdravotně postižené a starší osoby. Měla by být rovněž zaručena práva zákazníků, aby jim hospodářská soutěž nebránila využívat nové služby. Rada nakonec přijala téměř všechny naše návrhy týkající se ochrany spotřebitelů, což je uspokojivý výsledek.
<P>
Téměř deset let již reformujeme právní předpisy upravující informační společnost a v poslední době i společnost civilizovanou. Dnes rozhodujeme o koncepci, podle níž je využívání internetu občanským právem. Je třeba je chránit a rozpracovávat. Již dříve jsme rozhodli, že informační společnost je občanským právem.
<P>
Existují obavy, že elektronická komunikace, která oslovuje široké vrstvy, bude svou povahou stále povrchnější a nebude to nic víc než odpad beze smyslu. Úkol vytvořit civilizovanou společnost je bezpochyby tak náročný, že jej prostě nemůžeme splnit s takovým druhem obsahu, jaký existuje nyní. Využíváme naše skvělé technické nástroje k tomu, abychom v informační společnosti vedli lidstvo k nevědomosti a v civilizované společnosti k přízemnosti. Špatná kniha je špatná bez ohledu na to, na jak dobrém papíře a jak kvalitně je vytištěna. Trestný čin je na internetu trestný čin a stejně tak je odpad na internetu pořád odpad.
<P>
Vedou tedy inteligentní sítě k hlouposti? Dámy a pánové, s tímto druhem obsahu se skutečně nemůžeme stát přední světovou znalostní ekonomikou či společností. Naše znalosti k tomu prostě nestačí. Chtěl bych se otázat paní komisařky na to, co bychom měli nyní, když máme velice účinné nástroje, dělat pro zvýšení kvality obsahu na úroveň civilizované společnosti.
<SPEAKER ID="029" NAME="Fiona Hall" AFFILIATION="ALDE">
Paní předsedající, vítám dohodu o telekomunikačním balíčku, protože tato dohoda s sebou přináší další dohodu o méně diskutované otázce: zrušení směrnice o GSM.
<P>
Průmysl mobilních telefonických služeb se pochopitelně velice snažil získat pásmo rádiového spektra nyní vyhrazené pro GSM, aby si zachoval svou globální konkurenceschopnost. Poslanci Evropského parlamentu však chtěli zajistit, aby byla zachována demokratická individuální odpovědnost v oblasti využívání spektra.
<P>
Předchozí právní předpisy týkající se spektra, jako je rozhodnutí o mobilních satelitních službách, ukázaly, že mnoho problémů, o nichž Komise tvrdí, že jsou technické povahy, má ve skutečnosti i politickou stránku. Technický problém může ve skutečnosti ovlivňovat zásady soudržnosti a přístupu pro všechny. Proto vítám, že prostřednictvím telekomunikačního balíčku nyní poslanci Evropského parlamentu získají dohled nad přidělováním spektra.
<P>
Budu pro telekomunikační balíček hlasovat, avšak činím tak s jistým váháním, protože jsem přesvědčena, že na nejvyšší úrovni byla zásadním způsobem zrazena hlavní zásada liberalizace telekomunikací, které měla tato směrnice dosáhnout. Mám na mysli text v článku 8 o zajištění přístupu k dominantním operátorům a jejich přístupu na trh. Zdá se mi, že při soukromém rozhovoru mezi předsedou vlády Gordonem Brownem a kancléřkou Merkelovou byla uzavřena dohoda o této formulaci, která má dominantním operátorům, jako je Deutsche Telekom, zajistit obrovskou výhodu. Nevíme, co za to předseda vlády Brown získal. Obávám se, že soukromé dohody vůdců za zavřenými dveřmi nejsou ten správný způsob, jak dělat právní předpisy Evropské unie. Musím bohužel říci, že k tomu došlo.
<SPEAKER ID="030" NAME="Godfrey Bloom" AFFILIATION="IND/DEM">
Paní předsedající, mám několik poznámek. Nevěřím Komisi, nevěřím nevoleným byrokratům v zákulisí, kteří se scházejí na schůzích, o nichž nemám žádný zápis. Nevěřím tomuto místu, které budí dojem demokracie, ale většinou je tvoří do funkcí dosazení lidé.
<P>
Dělá to na mě dojem politické redakční kontroly věcí na internetu - novém sdělovacím prostředku. Je to ten druh věcí, které odsuzujeme, pokud k nim dochází v Číně. Nelíbí se mi to. Trochu mi to zavání. Nevím, co se děje v zákulisí, jak právě řekla předcházející řečnice, a jaké jsou uzavírány dohody, o nichž nevíme.
<P>
Máme dokonalé právní předpisy o autorském právu. Máme velmi dobré právní předpisy o ochraně údajů. To by mělo stačit. Nechci, aby tento hrozivý a zkorumpovaný orgán získal další kontrolu.
<SPEAKER ID="031" NAME="Paul Rübig" AFFILIATION="PPE-DE">
(DE) Paní předsedající, dámy a pánové, mohu jen doporučit, aby můj kolega poslanec do tohoto Parlamentu již nekandidoval, pak svou práci odvede dobře.
<P>
Chtěl bych paní komisařce Redingové i českému předsednictví vyjádřit upřímné poděkování, protože spolu s našimi zpravodaji opět učinili velký krok pro občany Evropy. Koncept vnitřního trhu nabízí občanům velký pokrok zvláště v oblasti telekomunikací i ve všech oblastech, kde jsme se předtím střetávali s monopoly. Kromě toho jsme již u nařízení o roamingu viděli, že lze dosáhnout velkých úspor pro domácnosti a ochrany občanů.
<P>
Zejména přístup malých a středních podniků na trh je dost důležitým předpokladem zajištění nabídky dobrých služeb, zavedení neutrality sítě a samozřejmě i toho, že povolíme nezávislým regulačním orgánům v členských státech zastupovat jejich odvětví a podniky, ale i spotřebitele v jiných evropských zemích.
<P>
Prosazování práv občanů jednoho státu v jiném členském státě má pro malé a střední podniky zvláštní význam a my bychom měli zajistit, aby bylo v budoucnosti širokopásmové připojení nadále používáno ve prospěch obyvatel a poklesu cen, protože s velmi dynamickým rozvojem širokopásmových služeb a internetu, k němuž nyní dochází, zejména v oblasti telefonních služeb, máme pro širokopásmové připojení zcela nové možnosti využití. Z tohoto důvodu jsem také rád, že frekvenční pásmo GSM 900 je také k dispozici UMTS a že poprvé bylo uvažováno i o síti čtvrté generace, které se snad dostane trvalé podpory ze strany Komise, abychom měli komplexní podporu pro poskytování širokopásmových služeb, zejména ve venkovských oblastech.
<P>
Ochranu spotřebitelů tento právní předpis také upravuje vynikajícím způsobem: to, že se soudy vlastně snaží zajistit uplatňování Evropské úmluvy o ochraně lidských práv, je velký pokrok, máme tedy v této oblasti při přidělování frekvenčních pásem velkou šanci využít výhody neomezeného a nenarušovaného využívání internetu a současně máme jistotu, že v případě zákazů budou rozhodovat soudy.
<SPEAKER ID="032" NAME="Evelyne Gebhardt" AFFILIATION="PSE">
- (DE) Paní předsedající, dámy a pánové, ráda bych začala poděkováním všem svým kolegům poslancům za jejich skutečně vynikající práci. Také chci poděkovat Radě, ale ta zde není zastoupena; je tu však paní komisařka. Jsem přesvědčena, že se nám podařila dobrá věc.
<P>
Pane Harboure, byl jste zpravodaj za Výbor pro vnitřní trh a ochranu spotřebitelů a já musím říci, že naše spolupráce a společná činnost byly velice pozitivní. Dosáhli jsme velkého úspěchu pro občany, což je pro sociální demokraty v oblasti univerzální služby zvlášť důležité. Tento telekomunikační balíček se stal pro spotřebitele daleko příznivějším a hodně se toho udělalo i pro ochranu spotřebitelů. V budoucnosti budou poskytovatelé telekomunikačních služeb muset nabízet smlouvy i na 12 měsíců, což je velice důležité. Dosud existovalo mnoho poskytovatelů, kteří nabízeli jen smlouvy na 24 měsíců, což je velmi dlouhá doba a brání se tím lidem v brzkém ukončení smlouvy. Je to celkem důležitý přínos. Při změně poskytovatele musí mít spotřebitelé možnost ponechat si své vlastní číslo a změna musí proběhnout za jeden den. Dosud dlouhé čekací lhůty odrazovaly lidi od přechodu k levnějšímu poskytovateli a narušovaly hospodářskou soutěž v této oblasti. I zde jsme zaznamenali velký úspěch.
<P>
Mezitím se skupina sociálních demokratů snažila zajistit, aby při tísňovém volání z mobilu byla automaticky předávána poloha, aby tak bylo možné danou osobu rychle najít. I prosazení tohoto požadavku vyžadovalo dlouhý boj, protože na začátku mnozí tvrdili, že to technicky vůbec není možné. Bylo prokázáno, že to možné je a že je to třeba udělat. To představuje pro naše občany velkou pomoc.
<P>
Brzy bude situace snadnější i pro zdravotně postižené osoby. Musí jim být zajištěn nerušený přístup k telekomunikačním prostředkům. I zde musíme, zejména pokud hovoříme o univerzálních službách, zajistit pokračování tohoto vývoje, a i to je velice příznivé.
<P>
Jeden bod byl po celou dobu kontroverzní: jak budeme řešit trestní stíhání v případech, kdy vzniknou otázky ohledně trestných činů, resp. občanskoprávních deliktů? Učinili jsme významný krok v podobě kompromisu, kterého jsme dnes dosáhli s Radou, protože jsme zařadili soudní výhradu. Soudní výhrada znamená, že neponecháváme jen na podnicích, aby určovaly, které sankce mají být uloženy; namísto toho jsme pomocí práv stanovených v Evropské úmluvě o lidských právech zajistili, aby se spotřebitelé mohli hájit a aby poskytovatelé služeb neměli přílišnou moc. To je skutečně významná věc.
<SPEAKER ID="033" NAME="Anne Laperrouze" AFFILIATION="ALDE">
(FR) Paní komisařko, dámy a pánové, nejprve bych chtěla pochválit práci našich zpravodajů na tomto telekomunikačním balíčku, o kterém se má zítra hlasovat, protože je to dobrý text. Zohledňuje všechny aspekty této revoluce v komunikacích, v níž nyní žijeme: telekomunikační sítě, regulaci, ekonomické aspekty, spotřebitelská práva a přístup na internet.
<P>
V této poslední věci však musím říci, že delegace Demokratického hnutí byla zklamána. Kompromis dosažený minulý týden ohledně zprávy paní Trautmannové o tomto problému je neuspokojivý. Slabina tohoto návrhu spočívá v tom, že nepřihlíží k judikatuře týkající se článku 6 Evropské úmluvy o ochraně lidských práv. Tento návrh v podstatě legitimizuje pokusy francouzské vlády o prosazení její koncepce vysokého správního orgánu, nechvalně známého zákona Hadopi.
<P>
Existují lidé, kteří se internetu bojí, lidé, kteří nerozumí jeho vývoji nebo jeho účelu. Tito lidé často říkají, že internet je oblast bez právních předpisů.
<P>
Právě proto, aby se internet nestal prostorem bez právních předpisů, se delegace Demokratického hnutí domnívá, že ukončení přístupu na internet by nemělo být předmětem správního, ale soudního rozhodnutí. Internet je nádherný nástroj pro uplatňování základních práv člověka.
<P>
Někteří lidé věří, že řešením je správní regulace. Tím nám říkají, jak velký význam pro ně mají základní práva. Pravidla, která zajišťují svobodu komunikace mezi lidmi, jsou nadčasová a nezávisí na jednom či druhém médiu. Právo na soudní proces nesmí být za žádných okolností zpochybňováno.
<SPEAKER ID="034" NAME="Bernard Wojciechowski" AFFILIATION="IND/DEM">
(PL) Paní předsedající, lidé se obávají, že opatření, jako je telekomunikační balíček, jsou omezením jejich svobody. Dostal jsem v této věci stovky dopisů, a ne pouze z Polska. Budu citovat z jednoho z nich: "Evropský parlament navrhuje zavést změny právních předpisů, které ovlivní můj přístup k internetu a které mohou omezit nebo vytvořit podmínky užívání určitých internetových stránek. Legislativní změny, které Evropský parlament navrhuje, umožní mému poskytovateli internetu nabízet mi omezené nebo podmíněné služby. Obávám se, že takové změny internet zabijí a mohou mít nežádoucí důsledky pro hospodářství Evropské unie."
<P>
To je hlas Evropy, hlas voličů. Podporuji je. Radím lidem, aby byli ve volbách opatrní, zvláště pokud jde o kandidáty z Polska, kde ani Občanská platforma ani Právo a spravedlnost neví, o co vlastně jde.
<P>
A ještě pro pana Harboura, zdá se, že někteří klauni z kruhů Občanské platformy a Práva a spravedlnosti se starají více o tuleně a opice než o lidi.
<SPEAKER ID="036" NAME="Giles Chichester" AFFILIATION="PPE-DE">
Paní předsedající, je spravedlivé říci, že odvětví telekomunikací je v Evropské unii úspěchem, který je ještě významnější tím, že jsme stanovili řádný předpisový rámec. Chtěl bych poblahopřát zpravodajům k jejich práci, a zvláště své kolegyni Pilar del Castillo Veraové, k velkým zlepšením návrhu Komise ohledně regulačních orgánů, která jej mění na Úřad evropských regulačních orgánů v oblasti elektronických komunikací (BEREC).
<P>
Je škoda, že rozprava o internetu a cenzuře na internetu a právních pravomocích členských států odvedla pozornost od podstaty tohoto balíčku. Chtěl bych ocenit svého kolegu Malcolma Harboura za to, že s Radou vypracoval kompromisní text týkající se onoho zatrápeného problému známého jako pozměňovací návrh 138.
<P>
Když nic jiného, tato část balíčku vyvolala smršť e-mailového lobbování a musím říci lidem, kteří věří, že spousta e-mailů a slov zvítězí, že tyto prostředky rychle začaly být kontraproduktivní. To, co se snadno pošle, se snadno i okamžitě smaže, ale bohužel je třeba v poště strávit hodně času hledáním něčeho jiného než spamu.
<P>
Velmi doufám, že regulační orgány se budou cítit plně vybaveny na to, aby zajistily více hospodářské soutěže, rovné podmínky a mnohem lepší práva spotřebitelů a dosáhly správné rovnováhy pro povzbuzení investic a inovací, aby udržely Evropu na čele.
<P>
Dalším důležitým aspektem tohoto balíčku jsou větší práva spotřebitelů, zejména přenositelnost čísla v jednom pracovním dni a větší transparentnost smluv a vyúčtování. To jsou praktické otázky, které jsou pro jednotlivého spotřebitele důležité.
<SPEAKER ID="037" NAME="Hannes Swoboda" AFFILIATION="PSE">
- (DE) Paní předsedající, dámy a pánové, rád bych samozřejmě nejprve všech zúčastněným upřímně poděkoval za významnou práci, kterou vykonali.
<P>
Vím, že členové výboru, a zejména paní Trautmannová, prokázali velké úsilí o dosažení dvou cílů: na jedné straně vytvořit základ pro modernizaci, pro pokračování technické revoluce v Evropě z hlediska tvorby nových pracovních míst a z hlediska konkurenceschopnosti našeho kontinentu, což je rovněž velký přínos k Lisabonu, a na straně druhé ochránit práva spotřebitelů, která již byla několikrát zmíněna.
<P>
Myslím, že obou cílů bylo uspokojivě dosaženo. Uvolněním některých frekvenčních pásem v budoucnosti, až přejdeme na digitální systém, vznikne více možností a inovací. Bude se jednat i o důležitý přínos inovační společnosti, za což jsme vděčni.
<P>
Samozřejmě, je tu i pár citlivých záležitostí. Jako někdo, kdo internet často používá, píše blogy a je aktivní na Facebooku a Twitteru, vím, že zde existuje pár problémů. Nicméně jsem naprosto přesvědčen, že bychom neměli zasahovat bez soudního rozhodnutí. Nebylo by to jen z principu špatné, vyslalo by to i špatný signál, zvláště mladým lidem, kteří stále surfují na internetu a velmi intenzivně tyto prostředky moderní komunikace využívají.
<P>
Proto jsem velmi potěšen tím, že mimo jiné bylo v bodech odůvodnění jasně řečeno, že na jedné straně samozřejmě nejsme připraveni akceptovat trestnou činnost, ale na druhé straně nejsme ani připraveni dovolit zásahy bez soudce, bez právního základu. Podle mého názoru se jedná o základní zásadu, kterou je třeba dodržet. Jsem velice vděčný své kolegyni paní Trautmannové a všem ostatním za to, že v této věci vytrvali a zajistili jasné meze.
<SPEAKER ID="038" NAME="Sophia in 't Veld" AFFILIATION="ALDE">
(NL) Paní předsedající, především chci také složit hold zpravodajům za jejich tvrdou práci a vyjádřit své poděkování. Obávám se však, že mi balíček stále dělá problémy. Obsahuje mnoho dobrých prvků a toto odvětví skutečně vyžaduje regulaci.
<P>
Ke zlepšením, kterých bylo dosaženo, patří mnohem lepší ochrana spotřebitelů a ujištění Komise, že předloží návrhy požadavku obecné oznamovací povinnosti v případě ztráty údajů. Přesto mám s tímto balíčkem problém. Poukázala na něj již řada poslanců Evropského parlamentu, včetně kolegy z Francie: vlády se do kompromisu pokoušejí zadními vrátky zavést prvek "třikrát a dost", který nemá se směrnicí naprosto nic společného. Musím říci, že to považuji za mimořádně nepříjemné.
<P>
Proto si nemyslím, že se jedná o přijatelný kompromis a ráda bych vyzvala své kolegy, aby hlasovali pro pozměňovací návrh mých kolegů pana Alvara a pana Schmidta. To je základní podmínka pro mou podporu tomuto balíčku. Podle mě by byla velká ostuda, kdyby tento pozměňovací návrh nebyl přijat.
<P>
Skutečně chceme kompromis s Radou, samozřejmě, ne však za každou cenu. Rovněž se mi nelíbí, že Rada nás pokaždé staví ke zdi a nám se to buď může líbit, nebo se s tím musíme smířit. Rada nese stejnou odpovědnost za dosažení kompromisu jako Evropský parlament. Evropský parlament má v oblasti lidských práv pověst, kterou musí zachovávat, zvláště v posledních letech. Doufám, že Parlament této pověsti při zítřejším hlasování dostojí.
<P>
A nakonec bych, paní předsedající, chtěla říci několik slov o lobbování. Musím říci, že ačkoli co do podstaty samé s panem Chichesterem nesouhlasím, i já jsem byla znechucena záplavou někdy docela výhružných e-mailů. Myslím, vlastně jsem přesvědčena, ...
<P>
(Předsedající řečnici přerušila.)
<SPEAKER ID="039" NAME="Erna Hennicot-Schoepges" AFFILIATION="PPE-DE">
(FR) Paní předsedající, chtěla bych blahopřát zpravodajům, Komisi, paní Trautmannové a panu Harbourovi, kterým se podařilo dosáhnout v poslední chvíli kompromisu. Po dvou letech usilovné práce jsme došli k tomuto kompromisu v oblasti, která předznamená budoucnost předního průmyslového odvětví.
<P>
Návrh Komise na využití spektra byl pozměněn správným směrem, byly respektovány výsledky v oblasti satelitní technologie a oznámení Komise o budoucí diskusi o univerzální službě a ostatních právních problémech, které stále přetrvávají, naznačuje, že práce bude pokračovat. Proto se jedná jen o první krok k dalším předpisům.
<P>
Tento projekt zajistí občanům mimořádný přístup k informacím a kultuře. Zůstává však mnoho problémů z hlediska infrastruktury a kvality, protože přístup ke stejné kvalitě stále není zaručen každému, pokud uvážíme četné technické problémy, které stále existují v oblasti bezdrátové komunikace.
<P>
Otázky svobody přístupu k internetu, problémy autorských práv a důvěrnosti v kombinaci se snahou o ochranu před trestnou činností, ochranu etických pravidel a ochranu mladých lidí - není toho na zvládnutí příliš mnoho? Pokud jde o ty, kdo jsou ohledně kompromisu skeptičtí, budou schopni předložit hotové a okamžitě použitelné řešení?
<P>
Myslím, že tento projekt představuje značný pokrok. Dejme šanci regulačním orgánům, které jsme zavedli, a pak budou skeptici moci ovlivnit tyto nové instituce, které teprve musí svou efektivitu dokázat.
<SPEAKER ID="040" NAME="Edit Herczog" AFFILIATION="PSE">
Paní předsedající, práce trvala dva roky a já všem k této intenzivní práci blahopřeji. Telekomunikační balíček je významným příspěvkem k Lisabonské strategii, protože toto odvětví představuje 4 % HDP a 25 % růstu HDP. Jedná se o jedno ze základních odvětví pro evropskou hospodářskou sílu.
<P>
Telekomunikační balíček významně přispívá ke znalostní ekonomice, nejen prostřednictvím odvětví samého, ale i tím, že nabízí více příležitostí uživatelům, ať se jedná o podniky, zejména malé a střední podniky, nebo jednotlivce. Každý z něho může mít prospěch.
<P>
Telekomunikační balíček je významným příspěvkem k Evropskému plánu hospodářské obnovy díky rozvoji sítě. Telekomunikační balíček významným způsobem přispívá k posílení práv a možností spotřebitelů, protože jej může využívat stále více spotřebitelů. Telekomunikační balíček však také významně přispívá k rozvoji demokracie. Zajišťuje přístup všem Evropanům a nové prostředky pro uplatňování našich práv a povinností, představuje však i rovnováhu nastolenou regulačním orgánem: rovnováhu mezi nástrojem, který má Evropa k dispozici, aby dosáhla skutečného vnitřního trhu v odvětví telekomunikací, a využíváním odborných zkušeností, které jsou k dispozici na vnitrostátní regulační úrovni.
<P>
Blahopřeji zpravodajům a Komisi. V příštích pěti letech provedeme první krok, po kterém budou muset následovat další.
<SPEAKER ID="042" NAME="Silvia-Adriana Ţicău" AFFILIATION="PSE">
(RO) Ráda bych začala blahopřáním našim zpravodajům, kteří na tomto balíčku pracovali ze všech sil po více než rok. Jedná se o balíček, který je pro občany Evropské unie mimořádně důležitý.
<P>
Tento balíček obsahuje řadu dokumentů. Myslím, že je důležité, abych se nejprve zmínila o zprávě paní Trautmannové, která vytváří předpisový rámec pro odvětví elektronických komunikací a obsáhla řadu mimořádně důležitých aspektů, jako je funkční oddělení, politika spektra i používání a podpora sítí nové generace. Vítám, že funkční oddělení bylo přijato a akceptováno jako naléhavé zvláštní opatření.
<P>
Kromě toho jsem přesvědčena, že je nezbytné, abychom zde zdůraznili nutnost ochrany práv spotřebitelů. Proto se zpráva pana Harboura těchto aspektů dotkla a náš kolega Reino Paasilinna úspěšně podpořil stanovisko Evropských sociálních demokratů, podle něhož musí být klíčovým prvkem spotřebitel. Je důležité, jak jsou sjednávány smluvní doložky, aby bylo možné chránit všechny spotřebitele.
<P>
Ve věci technologické neutrality je užitečné, aby byla tímto způsobem každému zprostředkována široká škála technických možností. Ráda bych však zdůraznila, že internet nabízí obrovské příležitosti. Je důležité, aby byli spotřebitelé a uživatelé chráněni a aby nedocházelo k žádnému narušování osobních údajů, které musí být také chráněny. Především musíme chránit duševní vlastnictví, nikoli však na úkor zájmů spotřebitelů.
<P>
(Předsedající řečnici přerušila.)
<SPEAKER ID="043" NAME="Charlotte Cederschiöld" AFFILIATION="PPE-DE">
(SV) Děkuji vám, paní komisařko; v oblasti elektronických komunikací potřebujeme větší harmonizaci a jasnější a jednodušší právní předpisy a tato harmonizace musí přispět k dobře fungujícímu vnitřnímu trhu. Hlavním cílem je zvýšit hospodářskou soutěž, což povede k větší nabídce, nižším cenám a lepší kvalitě pro konečné spotřebitele. Pro dosažení úspěchu je třeba vyvážit řadu různých zájmů a nalézt řádnou rovnováhu. Telekomunikační balíček nesmí a ani nemá být používán pro účely trestněprávních či jiných sankcí nebo k ovlivnění procesního práva členských států. Ústředním bodem musí být lepší hospodářská soutěž. Všichni občané musí mít možnost přednést svůj případ soudu - nelze to nechat na komerčních silách. Proto doufám, že kolegové poslanci nyní tento kompromis podpoří.
<P>
Problém soukromí se objevuje v oblasti obchodních právních předpisů, uchovávání údajů, trestněprávních předpisů a předpisů o transparentnosti. Evropská unie dosud nenalezla společný přístup se společnými zásadami, které by bylo možné uplatnit na všechny tři oblasti, a bude nutné celkové posouzení, aby se předešlo konfliktům právních předpisů v dlouhodobém výhledu. Zůstává velkou výzvou nalézt rovnováhu mezi zájmy policie, obhájců transparentnosti, těch, kdo chtějí chránit údaje a samozřejmě IT podniků.
<P>
Komise by měla být schopna k tomu přispět zřízením společné pracovní skupiny, která by nalezla společné zásady a rovnováhu mezi jednotlivými zájmy v této důležité oblasti.
<P>
Závěrem bych ráda blahopřála paní komisařce Redingové k její dobré práci.
<SPEAKER ID="044" NAME="Jacques Toubon" AFFILIATION="PPE-DE">
(FR) Paní předsedající, nejprve bych chtěl poděkovat naší paní komisařce Redingové, francouzskému předsednictví, které v prosinci došlo k velmi inteligentnímu společnému postoji, a pak českému předsednictví, které právě dosáhlo svého cíle. Také bych rád poděkoval a poblahopřál především všem třem zpravodajům, panu Harbourovi, paní Trautmannové a paní del Castillo Veraové, kteří odvedli úžasnou práci.
<P>
Balíček o němž dnes hlasujeme, obsahuje ustanovení, jež jdou přesně tím směrem, který bychom si přáli pro vývoj trhu telekomunikací, jsou konzistentní a jsou ku prospěchu všech: svěření evropské regulace Úřadu evropských regulačních orgánů v oblasti elektronických komunikací (BEREC) se smíšeným financováním, bez práva veta; rovnováha mezi hospodářskou soutěží a nutností nových investic - funkční oddělení je omezeno na výjimečné případy; snaha o zaměření pozornosti na veřejné služby ve správě spektra; nové služby; nová svoboda přístupu; a značný nárůst práv spotřebitelů, zejména díky panu Harbourovi. Jen je mi líto, že byla zamítnuta vysílací povinnost ("must carry").
<P>
Z hlediska Francie je text naprosto vyvážený, je to dobrý kompromis - a zde mám na mysli to, že pokud jde o neblaze proslulé pozměňovací návrhy, nakonec navržené znění je dle mého názoru chytré, protože umožňuje prosazování práv duševního vlastnictví na internetu bez omezování svobody přístupu k němu. Internet musí v této oblasti uplatňovat pravidla jako v oblastech ostatních. Virtuální svět není bez pravidel a nesmí se podrobovat jen moci reklamy ze strany operátorů a poskytovatelů přístupu k internetu. Proto sdílím názor paní Trautmannové. Kompromis staví práva zaměstnanců, umělců a uživatelů internetu na stejnou úroveň, a to je dobře.
<SPEAKER ID="045" NAME="Syed Kamall" AFFILIATION="PPE-DE">
Paní předsedající, chci úvodem složit hold za všechnu tvrdou práci, kterou odvedla Komise a její úředníci a také všichni zpravodajové. Hovořím jako jeden ze stínových zpravodajů pro Výbor pro občanské svobody, spravedlnost a vnitřní věci v době projednávání části balíčku týkající se zpracování osobních údajů a ochrany soukromí v odvětví telekomunikací. Také bych chtěl ocenit práci Alexandera Alvara a ostatních stínových zpravodajů včetně pana Lambrinidise ze skupiny sociálních demokratů.
<P>
Všichni jsme tvrdě pracovali, abychom dosáhli rovnováhy mezi ochranou údajů, což je podle nás všech velmi důležitá otázka, a právem podniků připravovat bezpečnostní programy, které zajistí, aby naše sítě byly bezpečné, a zaměřovat se na osoby, které se po síti snaží šířit škodlivý software a viry. To je věc, která někdy znamená sledování datového provozu.
<P>
Nešlo nám ale o zavedení zásady "třikrát a dost". Tu zde podporuje velice málo lidí a je velmi nešťastné, že někteří lidé mimo tento Parlament se to snažili vykládat jako podporu této zásady.
<P>
Hovoříme-li o oblasti datových paketů, dovolte mi přejít k otázce neutrality sítě. Myslím, že všichni musíme souhlasit s tím, že je nutná určitá míra správy sítě. Podniky budují širší potrubí a jiné podniky přichází a toto potrubí plní, což může vést k problémům překročení kapacity. Kdo by si před několika lety uměl představit, že budeme mít služby, jako je BBC iPlayer nebo YouTube? Proto je důležité, aby operátoři byli schopni své sítě spravovat. Zásada "který paket jde první dovnitř, půjde první ven" by se mohla ukázat jako škodlivá, zvláště v případě, že by v důsledku překročení kapacity byly omezeny tísňové služby.
<P>
Chtěl bych poděkovat všem zpravodajům, kteří se věnovali tomuto tématu, za to, že se pokusili dosáhnout správné rovnováhy, a chtěl bych požádal lobbisty mimo tento Parlament, aby to nevykreslovali jako obhajobu přístupu "třikrát a dost"; prosím, nevykládejte to jako zásadní útok na naše svobody. Jen se pokoušíme dosáhnout správné rovnováhy.
<SPEAKER ID="046" NAME="Christofer Fjellner" AFFILIATION="PPE-DE">
(SV) Mnohokrát děkuji, paní předsedající. Omlouvám se, že jsem se trochu opozdil. Chtěl bych začít konstatováním, že podle mě je důležité upozornit na to, že telekomunikační balíček v současné podobě před hlasováním je v zásadě dobrý. Posiluje hospodářskou soutěž a práva uživatelů, a to je důležité zdůraznit, protože si myslím, že se na to v diskusích často zapomíná. Soustředíme se téměř výhradně na podrobnosti, a pak nám někdy uniká celý obraz, a to je nakonec podstatou celého telekomunikačního balíčku - posílení hospodářské soutěže a práv uživatelů.
<P>
V současné době však našim občanským svobodám a právům na internetu a otevřené a svobodné struktuře internetu hrozí řada nebezpečí. Ta nikdy nebyla tak zjevná jako při diskusi o tom, zda bychom měli uživatelům omezovat přístup k internetu bez soudního jednání. Jsem velmi hrdý na to, že jsme se v Parlamentu shodli, že to nepovažujeme za přijatelné. Lidem nesmí být bráněno v přístupu na internet, aniž by jejich případ projednal soud. To je důležité, protože se jedná o velice závažné omezení občanských práv a svobod. Rovněž se tím právní zásady staví na hlavu způsobem, který bychom v jiném kontextu nikdy nedovolili. Někomu, kdo ukradl kolo, nezakazujeme používat silnice. Proto jsem rád, že zítra tomuto návrhu řekneme jasné NE.
<P>
Zároveň tím však neodstraníme všechna nebezpečí, která internet ohrožují. Existuje mnoho dalších problémů, o nichž bude třeba dále jednat, a já se na tyto debaty těším. Existují určité oblasti, kde bych byl rád, abychom se dostali o něco dále, celkově však jde o krok správným směrem. Jsem hrdý, že zítra vyjasníme, že občanské svobody a práva na internetu, zvláště pokud jde o možnost nebýt vyloučen bez slyšení u soudu, jsou věcí, kterou bude Evropský parlament podporovat.
<SPEAKER ID="047" NAME="Helga Trüpel" AFFILIATION="Verts/ALE">
(DE) Paní předsedající, chtěla bych říci, že dnešní rozpravě dominuje tato otázka: jak můžeme dosáhnout svobody na internetu, svobodného přístupu, ochrany autorských práv a dodržování základních práv? To je skutečně kouzelné zaklínadlo pro nalezení správné rovnováhy v této oblasti.
<P>
Chtěla bych zdůraznit, že nejde o svévolné blokování internetu. Nemůžeme nechat zavřít YouTube, jako se stalo v Turecku, protože se tam údajně objevily urážky Atatürka. Nechceme tu stav, jaký panuje v Číně. Samozřejmě, internetové stránky nelze zavírat náhodně z politických důvodů. Ráda bych však jasně řekla, že občané nemohou mít neomezené právo na neomezené nelegální stahování z internetu! O tom zde nelze vyjednávat. Musíme však zajistit, a to je ta rovnováha, o kterou všichni usilujeme a kterou musíme nalézt, aby autoři tvůrčího obsahu, jejichž práce se objevují na internetu, dostali spravedlivou odměnu. K tomu potřebujeme nový model. Není to model francouzský. Chceme soudní výhradu, soudní rozhodování o základních právech. Tuto novou společenskou smlouvu mezi autorským právem a ochranou základních práv ve znalostní společnosti však musíme teprve nalézt.
<SPEAKER ID="048" NAME="Viviane Reding" LANGUAGE="FR">
Paní předsedající, děkuji vám všem, kdo jste umožnili, aby tento velice důležitý balíček dnes spatřil světlo světa. Samozřejmě mám na mysli zpravodaje a jejich kolegy, ale i české předsednictví, a chtěla bych zde oficiálně říci, že paní velvyslankyně Reinišová úžasným způsobem spolupracovala s Parlamentem i Komisí, aby tento projekt umožnila.
<P>
Nyní máme vyvážený text, který umožňuje otevření trhů, investice, svobodu na internetu a právo na internet. Máme text, který má potenciál pro rozvoj odvětví, a tím i pro zachování a tvorbu pracovních míst, i potenciál pro uživatele. Tento text vyvažuje na jedné straně Lisabonskou strategii pro růst a zaměstnanost a na druhé straně řadu kroků vpřed v oblasti práv spotřebitelů, kteří využívají internet.
<P>
členka Komise.Dovolte mi odpovědět na několik otázek, které byly položeny.
<P>
Jedna z otázek se týkala investic do sítí příští generace prostřednictvím zajištění řádné návratnosti investic pro telekomunikační operátory s řádným zohledněním souvisejících rizik. Podle současných pravidel je již nyní možné, aby několik společností sdílelo investiční riziko. Nová pravidla to potvrzují a současně říkají, že efektivní pravidla týkající se hospodářské soutěže a nediskriminace je třeba zachovat. To je velice důležité. Chci to zdůraznit, protože někdy slýchám jen o části celé věci, ale v praxi je třeba uplatňovat celou problematiku související s investicemi.
<P>
Druhá otázka se týká porušování ochrany údajů. Operátoři musí převzít odpovědnost spojenou se zpracováváním a ukládáním tohoto obrovského množství informací. Nová pravidla proto poprvé v Evropské unii zavádějí povinné oznamování případů narušení bezpečnosti osobních údajů. To znamená, že poskytovatelé komunikačních služeb budou povinni informovat úřady a své zákazníky o případech narušení bezpečnosti, které postihnou jejich osobní údaje. Kromě toho jsou pravidla týkající se ochrany soukromí a údajů posílena v oblastech jako např. používání cookies a podobných prostředků. Uživatelé internetu budou lépe informováni o tom, co se děje s jejich osobními údaji, a bude pro ně i snazší kontrolovat své osobní údaje v praxi.
<P>
Další prvek se týká otevřenějšího a neutrálního internetu pro spotřebitele. Evropští spotřebitelé budou mít ještě větší výběr mezi konkurenčními poskytovateli širokopásmových služeb. Poskytovatelé internetových služeb mají k dispozici mocné nástroje, které jim umožňují rozlišovat mezi různými druhy přenosů dat na internetu, jako je hlasová komunikace nebo komunikace typu peer-to-peer. Přestože správa provozu může umožnit rozvoj vysoce kvalitních služeb a může pomoci zajistit bezpečnou komunikaci, lze stejné techniky využít i pro snížení kvality komunikace nebo jiných služeb na nepřijatelně nízkou úroveň. Proto podle nových pravidel Evropské unie budou mít vnitrostátní telekomunikační úřady pravomoc stanovit minimální úroveň kvality služeb síťového přenosu, aby podporovaly neutralitu sítě a svobodu sítě pro evropské občany.
<P>
V novém znění jsme doplnili nové požadavky na transparentnost, které mají mimořádný význam.
<P>
Čtvrtý prvek, který bych chtěla zdůraznit, je uznání práva na přístup k internetu. Nová pravidla výslovně uznávají, že přístup k internetu je základním právem stejně jako svoboda projevu a svoboda přístupu k informacím. Pravidla proto stanoví, že jakákoli opatření přijatá ve věci přístupu ke službám a aplikacím nebo jejich využívání musí respektovat základní práva a svobody fyzických osob včetně práva na soukromí, svobodu projevu a přístup k informacím a vzdělávání i práva na řádný proces.
<P>
členka Komise.(FR) Paní předsedající, podle mě bylo velice důležité upozornit na tato základní práva, protože tvoří základ našich evropských hodnot, evropských hodnot, které vycházejí i z nových telekomunikačních pravidel.
<P>
Kromě toho bych chtěla říci něco o svobodě na internetu, protože ji řada poslanců zmínila. Dosažený kompromis je vítězstvím pro svobodu občanů a uživatelů internetu.
<P>
Za prvé tento kompromis velice jasně potvrzuje svobody našich občanů stanovené v Listině základních práv, včetně práva na přístup k internetu, které je nedílnou součástí svobody projevu a informací. Za druhé kompromis stanoví, že neúměrná řešení navržená k omezení práv uživatelů internetu nejsou zákonná. Za třetí kompromis potvrzuje, že vždy musí existovat možnost obrátit se na soudce, na nezávislý a nestranný soud, jehož rozhodnutí musí být respektováno.
<P>
To vše kompromis obsahuje a podle mě na základě tohoto kompromisu bude mít práce Komise a Parlamentu v blízké budoucnosti pevný základ, který zdůrazní práva našich občanů a vnitřní hodnoty naší Evropy.
<P>
Dále bych ráda požádala Radu, aby jednala rychle, aby mohlo být konečné znění textu, který bude, jak doufám, zítra v hlasování schválen, k dispozici co možná nejdříve.
<SPEAKER ID="051" NAME="Malcolm Harbour">
zpravodaj. - Paní předsedající, nejprve bych chtěl poděkovat všem, kdo se této rozpravy účastnili. Byla to rozprava velmi konstruktivní. Vítám zejména podporu, kterou Parlament poskytl mně a mým kolegům ve Výboru pro vnitřní trh a ochranu spotřebitelů, pokud jde o významná zlepšení, která jsme provedli v oblasti práv uživatelů a prvků směrnice týkajících se ochrany údajů.
<P>
Byl jsem potěšen tím, že během rozpravy se k těmto aspektům všichni vyjádřili. Jsou důležité pro každého spotřebitele. Doufám, že nyní před nadcházejícími volbami všichni budete hovořit o práci, kterou jste v tomto Parlamentu vykonali pro spotřebitele ve světě internetu, protože je naprosto klíčová.
<P>
Má druhá důležitá poznámka se týká toho, že internetový prostor sám - elektronické komunikace, odvětví samo - je vzkvétající, vyvíjející se a dynamický sektor. Naším úkolem jako regulačních orgánů je umožnit pokračování této dynamiky, těchto inovací. Zavedli jsme předpisový rámec, abychom spotřebitelům zajistili účast na tomto procesu, dali jim právo dozvědět se o těchto službách a možnost tyto služby využívat - to je zásadní. Ale internet není prosperující prostor proto (a na poště, kterou jste dostávali kvůli tomuto návrhu jste viděli, jak je dynamický), že na něm omezujeme činnost, že zavádíme nové modely podnikání. Brzdili jsme věci, které lidé udělali. Chceme, aby sem vstoupily nové subjekty, chceme malé podniky, chceme velké podniky, chceme investice.
<P>
Právě tento smysl pro dynamiku a naléhavost musíme prosazovat. Paní Redingová má pravdu: musíme povzbuzovat členské státy, aby tato zlepšení zavedly co nejdříve. Chceme, aby začal pracovat nový úřad BEREC; chceme, aby nový regulační orgán s námi v Parlamentu spolupracoval, aby bylo zajištěno co nejrychlejší zavedení těchto věcí.
<P>
Pohněme se vpřed a hleďme do budoucnosti. Děkuji vám, paní komisařko, za zásadní prohlášení, která jste učinila v oblasti ochrany údajů a univerzální služby a která nám umožní s vámi pracovat na dosažení pokroku v těchto klíčových oblastech.
<SPEAKER ID="052" NAME="Catherine Trautmann" LANGUAGE="FR">
Paní předsedající, paní komisařko, velice vám děkuji za vaše prohlášení, které vrhá velmi příznivé světlo na rozpravu, jež právě proběhla, a děkuji všem kolegům poslancům, kteří se jí zúčastnili.
<P>
Chtěla bych říci, že náš Parlament hlasováním o tomto kompromisu ve věci telekomunikačního balíčku naznačí jasnou volbu: volbu regulovaného trhu a nikoli neregulované soutěže. Je to také důkaz strategie, rozvojové strategie, která je v kontextu krize užitečná a připravuje evropskou společnost na digitální věk. Toto hlasování také díky ustanovením o zákazu diskriminace umožní zajistit rovnováhu mezi právy států a pravomocemi Komise, mezi starými operátory a novými subjekty na trhu, bude však také znamením pokroku, kterého dosáhl sám Evropský parlament když uplatňoval své pravomoci spolurozhodování, zvláště v oblasti politiky přidělování spektra, které je považováno za veřejný statek, a když opět podpořil subjekty vysílání a služby.
<P>
Mnoho kolegů poslanců hovořilo o problematice internetu jako veřejného prostoru, který jako takový vyžaduje svobodu a bezpečnost, a já s nimi souhlasím. Proto byla díky nové podobě pozměňovacího návrhu 46 u této směrnice, jako u první směrnice vůbec, propojena otázka přístupnosti internetu a základních práv občanů.
<P>
Výraz "přijatá opatření" skutečně funguje jako chybějící propojení mezi veškerými opatřeními, která přijaly sítě elektronické komunikace, ať jde o ukončení přístupu nebo filtrování, a základními právy uživatelů. Pokud jde o pochyby, které vyjádřili kolegové poslanci ohledně toho, zda je zpravodajka ochotna hájit právo na soudní rozhodnutí před odepřením přístupu, musím říci, že výraz "nezávislý a nestranný soud" je výraz zaručující uživatelům internetu právo na takové rozhodnutí.
<P>
Prokázat, že úřad Hadopi by byl nezávislý a nestranný soud, by znamenalo uložit tomuto vysokému úřadu všechny povinnosti, které musí dodržovat soudce: právo na obhajobu, proces, v němž jsou vyslechnuty obě strany, a veřejný charakter řízení. To by samozřejmě vedlo ke zhroucení systému, který je založen, jak francouzský právní systém pravděpodobně je, na počítačovém zpracování a hromadné správě obvinění a trestů. Proto vyzývám Evropskou komisi k nejvyšší opatrnosti při provádění tohoto telekomunikačního balíčku.
<P>
Jestliže je základní zásada zakotvena v textu Společenství, který je předmětem kompromisu mezi Radou a Evropským parlamentem jako spolutvůrci právních předpisů, je třeba ji řádně provést ve vnitrostátních právních předpisech.
<P>
Ráda bych, dámy a pánové, skončila konstatováním, že mě těší vyhlídka na širokou veřejnou konzultaci mnoha partnerů, která nám umožní pokračovat v naší tvrdé práci v rámci kompromisu, který dodržuje právní předpis stanovený v pozměňovacím návrhu 46 a umožňuje jeho použitelnost.
<SPEAKER ID="053" NAME="Pilar del Castillo Vera">
zpravodajka. - (ES) Paní předsedající, ráda bych stručně zopakovala své poděkování všem, kdo sehráli svou úlohu v tomto skutečně zdlouhavém procesu rozpravy o telekomunikačním balíčku: paní komisařce, ostatním zpravodajům, prostě všem, kdo se vedle úřadujícího předsednictví Rady na procesu podíleli.
<P>
Chci upozornit na tři hlavní body, které považuji za klíčové, abych shrnula výhody rozhodnutí, které, jak věřím, bude zítra v tomto Parlamentu velkou většinou přijato. Tato revize legislativního rámce telekomunikací má tři bezprostřední důsledky.
<P>
Prvním je to, že usnadňuje vývoj sítí příští generace, a proto bude přínosem pro spotřebitele, kteří budou mít možnost přístupu, pohybu a provádění transakcí na rychlejším a bezpečnějším internetu, který bude v každém směru přínosnější, nejen pro jednotlivé spotřebitele, ale i pro malé a střední podniky, pro něž je internet nezbytný.
<P>
Za druhé bude na vnitřním trhu existovat větší hospodářská soutěž, která bude rovněž ku prospěchu spotřebitelů, ať jednotlivců nebo podniků. Výhody poplynou z nižších cen, lepších produktů a větších inovací v důsledku širší, větší a reálnější hospodářské soutěže.
<P>
A konečně to vše bude provedeno (a ať o tom nikdo mimo tento Parlament a v celé Evropě v žádném případě nepochybuje) při současném dodržování základních práv; nemůže existovat žádný vnitrostátní právní předpis, který by tato práva nedodržoval, protože Evropa rozhodla, že zásada, jež je základem této reformy, zaručuje základní právo přístupu k internetu.
<SPEAKER ID="054" NAME="Francisca Pleguezuelos Aguilar">
zpravodajka. - (ES) Paní předsedající, ráda bych zopakovala své poděkování všem kolegům poslancům za jejich vystoupení a za tuto rozpravu, která byla skutečně velmi přínosná.
<P>
Myslím, že nemůže být pochyb o tom, že tato reforma významně přispěla k naší inovační společnosti 21. století. Připravili jsme půdu pro to, abychom mohli dále přinášet nové příležitosti pro telekomunikační odvětví, sektor, který je obrovsky dynamický, ve prospěch hospodářského a sociálního rozvoje Evropské unie a především pro ochranu spotřebitelů.
<P>
Jsem si jista, a jsem přesvědčena, že tato rozprava to prokázala, že většinou panuje v této oblasti světlo, ačkoli existují i určité stíny, například zařazení rozpravy o obsahu do tohoto balíčku, jak zmínila sama paní komisařka a řada dalších poslanců.
<P>
Přesto si myslím, že kompromis vyřešil tento aspekt dobře, protože, jak již bylo řečeno, oblast působnosti obou směrnic uvedená v článku 1poprvé zahrnuje uznání základních práv a svobod i přístup k internetu.
<P>
Ať nikdo nepochybuje o tom, že chci podpořit paní Trautmannovou ohledně jejího požadavku, aby členské státy, pokud budou nést odpovědnost za zaručení soukromí, svobody projevu, svobody informací a obecně všech práv obsažených v Evropské úmluvě o ochraně lidských práv a základních svobod, tak činily pod přísným a pečlivým dohledem Evropské komise, což je podle mě nyní nejlepší záruka že zásada svobody na internetu bude v rovnováze se všemi ostatními právy.
<P>
To je vše. Velice vám děkuji, dámy a pánové. Myslím, že jsme odvedli dobrou práci a měli bychom si blahopřát; proto vás žádám, abyste hlasovali pro zprávu.
<SPEAKER ID="055" NAME="Předsedající">
Děkuji vám, společná rozprava je nyní uzavřena.
<P>
Hlasování se bude konat zítra, ve středu.
<P>
°°°
<SPEAKER ID="056" NAME="Carl Schlyter" AFFILIATION="Verts/ALE">
(SV) Konstatuji, že zde není přítomna Rada, aby se k této dohodě vyjádřila. Byl bych rád, kdybyste požádali o přítomnost Rady před zítřejším hlasováním. Jsem přesvědčen, že mnoho evropských občanů by rádo slyšelo od Rady odpověď na to, zda je proti textu, který výslovně uvádí, že by nikomu neměl být odepřen přístup na internet bez předchozího rozhodnutí soudu. Chtěl bych, aby Rada vystoupila a vysvětlila své námitky. Jsem přesvědčen, že tisíce Evropanů chtějí znát důvod.
<SPEAKER ID="057" NAME="Předsedající">
Žádost předáme.
<P>
Písemná prohlášení (článek 142 jednacího řádu)
<SPEAKER ID="058" NAME="Lidia Joanna Geringer de Oedenberg  " LANGUAGE="PL">
Předpisový rámec Evropské unie v oblasti telekomunikací vznikl v 90. letech 20. století a jeho účelem bylo liberalizovat domácí trhy, kterým dominovaly státní monopoly. Od té doby jsme byli svědky revolučních změn ve vývoji mobilních telefonních služeb a internetu. Návrh reforem právních předpisů pro trh telekomunikací v Evropské unii, o němž bude Parlament zítra hlasovat, má přizpůsobit právní předpisy Evropské unie těmto změnám, například zlepšením postavení uživatelů na trhu elektronických služeb.
<P>
Můj osobní názor je, že přístup na internet je významný faktor, který podporuje proces vzdělávání a ukazuje, že lidé jsou schopni využívat své svobody projevu a mít přístup k informacím a na trh práce. Uživatelům internetu nesmí být upírán nebo omezován přístup na internet bez předchozího rozhodnutí příslušného soudního orgánu. Proto jsem důrazně přesvědčena, že bychom měli obnovit dva nejdůležitější pozměňovací návrhy číslo 138 a 166, které Parlament přijal v prvním čtení v září 2008. Tyto pozměňovací návrhy by znovu nastolily záruku uživatelských práv, zavedly povinnost kontroly vnitrostátních regulačních orgánů a postavily by mimo zákon svévolné blokování a bezdůvodné omezování přístupu občanů k aplikacím, službám a obsahu zveřejňovaným na internetu.
<P>
V podobě, v jaké byly předloženy ke druhému čtení dne 6. května, jsou oba pozměňovací návrhy, které byly údajně pouze upraveny, ale ve skutečnosti byly významným způsobem změněny, závažnou hrozbou pro svobodu projevu, svobodu přístupu k internetu a právo na informace - pilíře moderních, demokratických občanských společností.
<SPEAKER ID="999" NAME="Katrin Saks  " AFFILIATION="PSE">
písemně. - (ET) Nová pravidla představená v novém telekomunikačním balíčku pomohou regulovat trh telekomunikací a prosazovat ochranu spotřebitelů. Pro spotřebitele bude výrazně snazší získat od svých poskytovatelů služeb informace a měnit poskytovatele služeb. Součástí informací podávaných před uzavřením smlouvy musí být to, zda je spotřebitel smlouvou vázán na konkrétní dobu. Kromě toho nemohou poskytovatelé služeb vázat spotřebitele na dobu překračující 24 měsíců. Přenesení telefonního čísla od jednoho poskytovatele služby k jinému musí být provedeno v jednom pracovním dni. Zlepšila se transparentnost poskytování služeb a spotřebitelé mohou porovnávat ceny na internetových stránkách a je možné uložit místním operátorům povinnost poskytovat služby lidem se zdravotním postižením. Spotřebitelé mohou požádat o stanovení maximální cenové úrovně, jakmile jejich měsíční spotřeba přesáhne určitou výši. Pokud poskytovatel služeb nechtěně zveřejní osobní údaje jednotlivce na internetu, musí o tom řádně danou osobu informovat.
<P>
Nová pravidla také pomohou regulovat trh telekomunikací a usnadní příchod nových služeb na trh. Koordinace rádiového spektra v Evropské unii vytváří příležitost k poskytování zcela nových služeb a odstraňuje překážky, které dosud existovaly, například pro sledování televizních programů na mobilních telefonech. Státním regulačním orgánům byla dána větší práva a byl zřízen nový regulační úřad EU s cílem posílit nezávislý dohled nad trhem, což bude bezesporu ku prospěchu spotřebitelů. Děkuji vám.
