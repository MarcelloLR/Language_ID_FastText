<CHAPTER ID="011">
Plán práce
<SPEAKER ID="015" NAME="Předsedající">
O slovo požádala paní poslankyně Oomen-Ruijtenová.
<SPEAKER ID="016" NAME="Ria Oomen-Ruijten">
jménem skupiny PPE. - (NL) Pane předsedající, na posledním dílčím zasedání jsme hovořili o Rusku. Při té příležitosti jsme předsedovi Komise a úřadujícímu předsedovi Rady vzkázali, aby ruské volby učinili předmětem jednání. Dnes jsme se dozvěděli, že Rusko zamítlo jedné straně udělit registraci. Naproti tomu OBSE nám sdělila, že jí bylo povoleno vyslat pozorovatele, kteří budou dohlížet na průběh voleb. Chtěli bychom, aby k situaci v Rusku bylo co nejdříve vydáno prohlášení. Přejeme si rovněž, aby se o této otázce konala rozprava. Domnívám se, že by to bylo na místě.
<SPEAKER ID="017" NAME="Hannes Swoboda">
jménem skupiny S&D. - (DE) Pane předsedající, chtěl bych podpořit tento návrh. Nicméně je věcí Konference předsedů, zda na dílčím zasedání v červenci, jehož se zúčastní rovněž místopředsedkyně/vysoká představitelka, dá na znamení politické vůle prostor také stručnému prohlášení a rozpravě o této záležitosti.
<SPEAKER ID="018" NAME="Předsedající">
Teď ještě neprobíhá rozprava. Vaši žádost bereme na vědomí a předáme ji příslušným subjektům.
<P>
Nyní přejdeme k plánu práce.
<P>
Byl rozdán konečný návrh pořadu jednání, který podle článků 137 a 138 jednacího řádu Konference předsedů vypracovala na svém zasedání dne 9. června 2011.
<P>
Na základě konzultace s politickými skupinami bych Parlamentu chtěl předložit tyto návrhy změn v konečném návrhu pořadu jednání:
<P>
Čtvrtek 23. června 2011
<P>
1. Hlasování o zprávě poslance Kastlera o Evropském roku aktivního stárnutí (2012) se odkládá na červencové dílčí zasedání.
<P>
2. Zpráva poslance Tatarella o traktorech uváděných na trh v rámci přechodného režimu bude zařazena přímo do hlasování.
<P>
Lhůta pro předložení pozměňovacích návrhů je dnes do 16:00.
<P>
Chce k tomu někdo něco poznamenat?
<P>
Nikdo nic nenamítá, uvedené změny jsou tedy schváleny.
<P>
Dále ještě byly požadovány tyto změny:
<P>
Skupina Zelených/Evropské svobodné aliance požádala, aby se dnes, ve středu 22. června 2011, konala rozprava o správě ekonomických záležitostí hned po rozpravě o přípravě zasedání Evropské rady, tedy před rozpravou o zprávě poslance Desse o společné zemědělské politice.
<P>
(Změna byla zamítnuta)
<P>
Nyní přejdeme k plánu práce na čtvrtek. Skupina konfederace Evropské sjednocené levice a Severské zelené levice požádala, aby hlasování o zprávách, ke kterým se vztahuje společná rozprava o správě ekonomických záležitostí (zpráva, kterou překládá poslankyně Ferreirová, poslanec Feio, poslankyně Fordová, poslankyně Goulardová, poslankyně Wortmann-Koolová a poslanec Haglund, bylo odloženo na některé z dalších dílčích zasedání.
<P>
Uděluji slovo panu poslanci Klutovi, aby přednesl tuto žádost.
<SPEAKER ID="019" NAME="Jürgen Klute" LANGUAGE="DE">
Pane předsedající, chtěl bych navrhnout, aby rozprava a hlasování o správě ekonomických záležitostí byly odloženy na červencové dílčí zasedání. Důvody pro tento krok jsou zcela prosté. V pondělí zasedala Rada pro hospodářské a finanční věci a opět učinila změny ve vyjednaných kompromisech. Nám, poslancům Evropského parlamentu, nebyl poskytnut dostatek času na to, abychom se s nimi důkladně seznámili. Ani potřebné překlady nebyly k dispozici. Toto jednání ze strany Rady považujeme za nepřijatelný nátlak a vyzýváme kolegy poslance, aby se tomuto nátlaku postavili a hlasovali pro návrh na odložení rozpravy a hlasování.
<SPEAKER ID="020" NAME="Corien Wortmann-Kool">
jménem skupiny PPE. - Pane předsedající, Evropa naléhavě potřebuje, aby euro mělo pevné základy. O příslušném balíčku opatření jsme diskutovali řadu měsíců a v současnosti panuje mezi námi a Radou 98% shoda. Chtěli bychom hlasovat již zítra, aby Parlament mohl vyjádřit svá stanoviska na plenárním hlasování. S Radou je třeba ještě dále jednat, aby do léta bylo dosaženo konečné dohody, která euru přinese pevné základy.
<SPEAKER ID="021" NAME="Ilda Figueiredo" LANGUAGE="PT">
Pane předsedající, bavíme se zde o balíčku, v němž Rada pro hospodářské a finanční věci provedla na poslední chvíli určité změny, které dosud nebyly přeloženy do jednotlivých jazyků. Za prvé, existuje pouze jediná jazyková verze - alespoň já jsem měla přístup pouze k anglickému znění - a ta o těchto změnách neinformuje vyčerpávajícím způsobem. Druhý problém spočívá v tom, že také s ohledem na situaci, v níž se v současnosti země Evropské unie nacházejí, například Řecko, Irsko, a jak se právě dovídáme, Portugalsko, tu jde o otázky zásadní důležitosti, které budou mít velmi závažné důsledky pro naše země a občany. Proto si myslíme, že je k nim zapotřebí zaujmout opatrnější přístup. Z toho důvodu trváme na tom, že je zapotřebí odložit příslušné hlasování až na červenec.
<SPEAKER ID="022" NAME="Předsedající">
Žádost byla zamítnuta.
<P>

<P>
Plán práce je tedy přijat.
