<CHAPTER ID="009-03">
3. Írán: Poprava mladistvých pachatelů
<SPEAKER ID="175" NAME="Předsedající">
Dalším bodem programu je rozprava o šesti návrzích usnesení o situaci v Íránu.
<SPEAKER ID="176" NAME="Mikel Irujo Amezaga">
autor. - (ES) Vážený pane předsedající, situace v oblasti lidských práv se od roku 2005 v Íránu dramaticky zhoršila.
<P>
Íránské soudnictví se vyznačuje smutným rekordem - druhým nejvyšším počtem vynesených rozsudků smrti na světě na počet obyvatel. Víc poprav než v Íránu se vykonává jen v Číně.
<P>
Jak bylo uvedeno v usnesení, dvě důležité dohody, a to Úmluva o právech dítěte a Mezinárodní pakt o občanských a politických právech, zakazují trest smrti za zločiny, když je pachatel mladší 18 let. Nejdůležitějším aspektem je to, že Írán ratifikoval obě dvě dohody. A ačkoli ratifikace proběhla, v zemi se tyto dohody nedodržují.
<P>
Za vraždu, znásilnění, ozbrojenou loupež, únos a obchod s drogami hrozí v Íránu trest smrti. Většina dětí byla odsouzena za vraždu, ale mnohé rozsudky byly pravděpodobně založeny na nespolehlivých přiznáních, které byly získány mučením a během výslechů, na kterých bylo zadrženým odepřeno právo na právního zástupce.
<P>
Soudy často ignorují důkazy, které předloží obhajoba, a které prokazují, že obviněný jednal v sebeobraně.
<P>
Popravy dětí v Íránu budou jedním z bodů zahrnutých ve zprávě pro Valné shromáždění OSN, kterou v září předloží generální tajemník OSN, Pan Ki-mun.
<P>
Proto žádáme Írán, aby jednou a provždy skoncoval s těmito popravami včetně nejméně 85 lidí odsouzených na trest smrti za zločiny spáchané, když byli ještě dětmi.
<P>
Nechtěl bych skončit svůj projev bez toho, abych nepřipomenul, že podle mne Parlament a Evropská unie tento týden ztratily část svého morálního kreditu při ochraně práv dětí, když včera tento Parlament schválil hanebnou směrnici, která umožňuje uvěznění dětí za spáchání takového zločinu, že přišly do Evropy bez dokladů.
<SPEAKER ID="177" NAME="Marios Matsakis">
autor. - Vážený pane předsedající, brutální zásahy teokratického íránského režimu vůči svému vlastnímu národu jsou všeobecně známy a v minulosti už byla o nich schválena usnesení v tomto Parlamentě
<P>
Je známo, že tento režim páchá - ve jménu Boha, jak tvrdí - systematické a odsouzeníhodné zločiny vůči nevinným civilistům. Účast v odbojovém hnutí v Íránu je nesmírně složitá a přináší sebou hrozbu smrti. Íránští občané žijící v zahraničí bojují za demokratické změny ve své zemi.
<P>
K těmto lidem patří i členové naprosto nenásilné organizace Lidoví mudžahedíni Íránu (PMOI). Navzdory tomu je Komise zařadila do seznamu teroristických organizací, a až donedávna odmítala napravit tuto chybu, a to dokonce i po vydání rozsudku soudu EU v této věci. Ptám se komisaře: proč vlastně byla tato íránská organizace odbojového hnutí vůbec zařazena do seznamu teroristických organizací? Je to proto, že se některé členské státy EU nebo státy, které mají lukrativní kontrakty nebo vztahy s Íránem, chtěli zalíbit režimu v Teheránu?
<SPEAKER ID="178" NAME="Marcin Libicki">
autor. - Vážený pane předsedající, když diskutujeme o otázkách porušování lidských práv ve světě, musíme určité věci rozlišovat, zejména mezi situacemi, kdy hovoříme o nestabilních režimech, občanských válkách, zločinech spáchaných ve stavu absolutního chaosu a situacemi, jako je ta v Íránu, kde je stát poměrně stabilní, kde není občanská válka, kde se z času na čas konají volby, ale kde stát používá kriminální metody, jako například popravy dětí. Toto je úplně odlišná situace, než otázky, o kterých jsme diskutovali, jako jsou například problémy v Somálsku nebo Barmě, o kterých jsme dnes měli rozpravu. V těchto situacích nejde o problém týkající se vnitřního konfliktu, je to problém odlišné civilizace. Připomíná nám to Huntigtonovu knihu Střet civilizací, nebo knihy velkého historika a filozofa Felikse Koneczneho, který hovořil o fundamentálních rozdílech mezi civilizacemi. Když chceme vyřešit tyto problémy, musíme uvažovat o tom, jak bychom ovlivnili tyto režimy, aby změnily své smýšlení.
<SPEAKER ID="179" NAME="Laima Liucija Andrikienė" LANGUAGE="LT">
Přestaňte zabíjet děti - to je nejdůležitější, a právě tento postoj Parlament jasně vyjádřil ve svém usnesení. Toto je vzkaz pro nově zvolený íránský parlament Majlis, který by měl pochopit, jaká je jeho povinnost - bezodkladně reformovat íránský trestní zákoník tak, aby splňoval mezinárodní závazky, které Írán má, a normy mezinárodního práva.
<P>
Podle mého názoru, popravy neplnoletých dětí, nebo osob, které spáchaly trestné činy v době jejich neplnoletosti, jsou absolutně neakceptovatelné. Na skutečnost, že politika íránské vlády je v rozporu s mezinárodním právem, nedávno poukázal i Vysoký komisař OSN.
<P>
Evropský parlament už víckrát vyjádřil své pevné přesvědčení a postoj: je proti trestu smrti a za celosvětové moratorium na trest smrti. Hovoříme tu o mužích, ženách, dětech, mladistvích a menšinách, tak bych na závěr ráda vyzvala íránskou vládu, aby zabránila popravě těch mladistvých, kteří už byli odsouzeni na trest smrti, protože je to nehumánní.
<SPEAKER ID="180" NAME="Věra Flasarová">
autorka. - (CS) Dámy a pánové, nesdílím názor Bushovy administrativy, že by Írán představoval hrozbu pro světovou bezpečnost a že je kvůli tomu třeba zbrojit. Jsem rovněž proti tomu vnucovat odlišným kulturám naše hodnoty a náš životní styl jen proto, aby měl nadnárodní kapitál usnadněnou cestu k surovinovým zdrojům planety a tím i k novodobému kolonialismu. Jsem ale proti barbarství, které přetrvává, ačkoliv pro ně už dávno neexistuje důvod. Barbarství, jakého se dopouští íránský režim Mahmúda Ahmadínedžáda popravami mladistvých delikventů a dokonce politických odpůrců, nemá zdůvodnění ani v kultuře Íránu. Tato země v minulosti uplatňovala trest smrti jen ve výjimečných případech a veřejné popravy se konaly pouze, jednalo-li se o trest pro hromadné vrahy či vrahy dětí. V letech současné vlády v Íránu se však konají stovky exekucí ročně, z nichž mnohé postihují mladistvé osoby. Tak tomu bylo i u sedmnáctiletého Muhammada Hasanzádeha, který byl popraven 10. června. Na vlastní oči jsem nedávno viděla fotografie veřejných poprav v Íránu a věřte mi, že to patří k nejhrůznějšímu, co jsem kdy v životě viděla.
<P>
Moje frakce GUE/NGL prostřednictvím Evropského parlamentu žádá islámskou republiku Írán, aby vykonávání poprav okamžitě zastavila, zejména provádění exekucí na osobách, které se dopustily kriminálního činu v mladistvém věku. Írán za Ahmadínedžáda už dávno neposílá na šibenici jen hromadné vrahy, ale také lidi, kteří se dopouštějí činů, jaké vyspělý svět trestá nesrovnatelně mírněji nebo je vůbec nepovažuje za nezákonné jednání. Země musí přehodnotit své pojetí práva a přizpůsobit je respektování lidského života. Jinak Írán zůstane na okraji civilizovaného světa.
<SPEAKER ID="181" NAME="Paulo Casaca">
autor. - (PT) Vážený pane předsedající, dnes tu opět hovoříme o systematickém porušování lidských práv v Íránu. Základním problémem jsou popravy mladistvých pachatelů za údajné zločiny.
<P>
Rád bych objasnil, že jsou to často například vztahy mezi mladistvými stejného pohlaví, které nejsou dokonce ani zločinem, a které vedou k trestu smrti a veřejným popravám, jak jsme to mohli vidět i ve filmech znázorňujících barbarství tohoto režimu.
<P>
Toto barbarství se však neomezuje jen na mladistvé, a ani na popravy ukamenováním, podle záznamu o popravách. Zahrnuje též vnější rozměr terorizmu.
<P>
Proto musíme znovu položit otázku evropským institucím, proč stále souhlasí s tím, aby teroristický režim v Teheránu označil opoziční organizaci Lidoví mudžahedíni Íránu za teroristickou, jak už zdůraznil náš kolega pan Matsakis.
<P>
Proč namísto odsouzení terorizmu a porušování lidských práv, používají hospodářské a obchodní výhody, kterými nabádají Teherán, aby odsuzoval oběti terorizmu? Toto je úplně nemorální a neospravedlnitelné, a je to politika, která nás, pokud ji rychle nezměníme, dovede ke konfrontaci a k válce.
<P>
A z tohoto důvodu bych rád vyzval Komisi a Radu, aby změnily svoji politiku a konaly ve shodě s rozhodnutím soudu, a aby neodměňovaly terorizmus jako dosud.
<SPEAKER ID="182" NAME="Tadeusz Zwiefka">
jménem skupiny PPE-DE. - (PL) Vážený pane předsedající, ačkoli se s tím nemohu ztotožnit, uvědomuji si, že ve světě existují právní systémy, které využívají trest smrti. Nedokážu si však představit, jak se dokonce i ti, kteří souhlasí s trestem smrti, obzvlášť v našich kulturních kruzích, mohou pohrávat s myšlenkou zavedení tohoto trestu, a potom ho uplatňovat na dětech a mladistvých osobách. Ale právě taková je situace v Íránu. Podle poslední zprávy Amnesty International čeká v současnosti na popravu víc jak sto mladistvých osob, a toto číslo ještě nezahrnuje všechny, protože některé rozsudky se nezaznamenávají.
<P>
Je správné, že vyzýváme politické a soudní orgány v Íránu, aby zavedly moratorium na vykonávání trestů smrti. Musíme se však ptát sami sebe, jak máme posuzovat mezinárodní společenství, jak máme posuzovat sami sebe, když nejsme schopni zabezpečit, aby signatáři mezinárodních dohod dodržovali ustanovení obsažená v těchto dohodách, na úkor mladistvých osob, kteří jsou odsouzeni na trest smrti. Je tu jen jeden aspekt, a to je aspekt hospodářský, který bohužel převažuje nad humanitárním aspektem.
<SPEAKER ID="183" NAME="Marianne Mikko">
jménem skupiny PSE. - (ET) Vážené dámy a pánové, svět netoleruje trest smrti, ale Írán se vydal svou vlastní cestou. Situace v této zemi je smutná a pochmurná. Íránské úřady si nevybírají, koho popraví; trest smrti se vynáší dokonce i nad mladými lidmi.
<P>
Jako země, která ratifikovala Úmluvu o právech dítěte, je Írán v ostrém konfliktu se zbývajícím světem. Uplatňování trestu smrti je v plném protikladu s lidskými právy. Tento druh trestu je nehumánní. Popravy nejméně třiceti nezletilých v Íránu, které byly do dnešního dne vykonány, jsou nanejvýš nespravedlivé.
<P>
Chtěla bych doufat, že 85 nezletilých, kteří v současnosti čekají na trest smrti, svět - včetně nás - zachrání od jejich krutého osudu.
<P>
Doufejme, že nově zvolený parlament přinese nový vítr do plachet humánnosti. Středověké způsoby poprav bychom měli zanechat minulosti. V Íránu je potřebné zavést právní předpisy, které by byly v souladu s mezinárodním právem. Je na čase, aby se Írán posunul do 21. století. Plně podporuji předložené usnesení.
<SPEAKER ID="184" NAME="Janusz Onyszkiewicz">
jménem skupiny ALDE. - (PL) Vážený pane předsedající, dnes tu diskutujeme o tomto problému, protože hrozí riziko popravy čtyř mladých lidí, mladších 18 let. Toto není první takový případ v íránském soudním systému. Naštěstí je Írán jen jednou z mála zemí, které vydávají rozsudky smrti pro nezletilé osoby, a co je horší, také je vykonávají. Navíc, za poslední tři roky představují íránské rozsudky víc jak dvě třetiny všech rozsudků tohoto typu na světě.
<P>
Je to hanebné, že Írán tak očividným způsobem porušuje mezinárodní dohody, které podepsal, a které výslovně zakazují taková opatření. Z toho vyplývá mnohem obecnější otázka: má mezinárodní společenství nějaké mechanizmy a nástroje, které by použilo vůči takovým zemím? Jinými slovy, je možné, aby za porušování závazků, které daná země dobrovolně přijala, následovaly opodstatněné a smysluplné sankce?
<P>
Z toho vyplývají dva závěry. Prvním je třeba přehodnotit široce používanou koncepci právního státu. Rozsudky nad nezletilými osobami za homosexuální chování jsou v souladu s právem platným v Íránu, ale nemůžeme přece souhlasit s právním státem v takovém chápání.
<P>
Druhým problémem je, že když požadujeme od jiných, aby dodržovali své závazky, jako i rozumné zákony, které respektují základní svobody, potom bychom tyto zákony měli dodržovat i my sami. V tomto kontextu si musíme připomenout naši vlastní váhavost, pokud nemám použít silnější slova, když šlo o vykonání konečného rozsudku soudu o odstranění íránských mudžahedínů ze seznamu teroristických organizací.
<SPEAKER ID="185" NAME="Zdzisław Zbigniew Podkański">
jménem skupiny UEN. - (PL) Vážený pane předsedající, to nejvzácnější, co má každý člověk, je jeho život. Proto by nikdo neměl nikoho o toto vlastnictví připravit. Obzvlášť hanebné je používání bití a mučení mladých lidí, aby byli donuceni učinit výpovědi, které jsou potřebné na obhajobu rozsudků smrti. Írán je určitě jednou ze zemí, která vykonává mnoho rozsudků smrti včetně poprav mladých lidí. Podle posledních informací čeká v této zemi na vykonání popravy nejméně 85 zločinců.
<P>
Je proto nejvyšší čas, aby Írán přestal vykonávat tyto popravy a aby přijal právní normy akceptované v ostatních zemích. Mladé lidi je třeba vzdělávat, ne je zabíjet.
<SPEAKER ID="186" NAME="Tunne Kelam" AFFILIATION="PPE-DE">
Vážený pane předsedající, jen před devíti dny byl v Íránu popraven Mohammed Hassanzadeh, který ještě nedovršil 18 let. Jsou tu ještě další, kteří čekají na vykonání rozsudku smrti, odsouzení za údajné zločiny, které spáchali, když byli ještě nezletilí.
<P>
Myslím, že při této příležitosti musíme připomenout veřejnosti, že Teherán se stává světovým lídrem v počtu vykonaných poprav mladistvých pachatelů. Proto co nejdůrazněji vyzýváme íránský režim, aby přestal vykonávat tyto popravy.
<P>
Chtěl bych však adresovat několik slov panu Komisaři: je mnoho praktických věcí, které můžeme učinit. Můžeme konečně uvolnit ruce íránské demokratické opozici - Národní radě odporu - a zbavit se této nelidské diktatury jednou a provždy.
<SPEAKER ID="187" NAME="Philip Bushill-Matthews" AFFILIATION="PPE-DE">
Vážený pane předsedající, pan Matsakis otevřel diskusi otázkou, zda je některá země zodpovědná za pobízení celé EU, aby zakázala organizaci PMOI. Na jeho otázku mohu odpovědět: bylo to Spojené království. Důvod, proč to vláda Spojeného království udělala, je ten, že ji o to požádala íránská vláda.
<P>
Je mi líto, že v mé zemi máme vládu, která nedovolí svým občanům hlasovat v referendu o Lisabonské smlouvě, a která trvá na tom, aby hlas íránského lidu nebylo slyšet kdekoli v Evropě.
<P>
Vyzývám vládu Spojeného království, aby při hlasování příští týden ve Westminsterském paláci zabezpečila, že se odstraní tento zákaz, v souladu s rozhodnutím evropského soudu. Vláda Spojeného království byla příliš dlouho součástí tohoto problému. Měla by se nyní zapojit do jeho řešení.
<SPEAKER ID="188" NAME="Peter Skinner" AFFILIATION="PSE">
Vážený pane předsedající, toto je velmi vážný problém. Írán popravuje mladé muže a ženy, aby si udržel kontrolu ve společnosti. Je neuvěřitelné, že ve věku moderní civilizace, jsou mladí chlapci a děvčata popravováni, ukamenováni nebo oběšeni na průmyslových jeřábech.
<P>
Žádáme a vyzýváme mezinárodní společenství, aby činilo víc, ale namísto toho, abychom se sjednotili v rámci mezinárodního společenství, tu posloucháme stížnosti na část mezinárodního společenství. Odsuzujeme například USA; rokujeme v tomto parlamentě o rozdílných názorech na to, jak bychom to měli řešit. Tento problém však nikdy nevyřešíme, pokud nebudeme sjednoceni proti této středověké krizi, která se odehrává v této zemi. Toto si musíme vyřešit my sami.
<SPEAKER ID="189" NAME="Marios Matsakis" AFFILIATION="ALDE">
Vážený pane předsedající, přihlásil jsem se podruhé o slovo jen proto, abych své kolegy upozornil na knihu, v které se hovoří o porušování lidských práv v Íránu v roce 2007. Dostala se mi do rukou jen nedávno a obsahuje množství šokujících informací; jednou z nich je i příběh děvčete čekajícího na smrt oběšením. Jde o Ameneh Salamovou z vesnice v Naqadehu, která se provinila tím, že jako neprovdaná otěhotněla. Mimochodem muž, s kterým čeká dítě, byl odsouzený na 99 ran bičem.
<SPEAKER ID="190" NAME="Ewa Tomaszewska" AFFILIATION="UEN">
(PL) Vážený pane předsedající, v Íránu bylo od roku 1990 vykonaných minimálně 430 rozsudků smrti v případě mladých lidí. Trest smrti pro děti je hanbou dospělých. Každý zločin, který spáchá mladistvá osoba je výsledkem výchovného selhání dospělých. Přenášení zodpovědnosti za vlastní selhání nebo neschopnost na mladistvé, vykonávání nehumánních rozsudků včetně trestu smrti na dětech, to je skutečný zločin. V Íránu se rozsudek smrti vykonává dokonce i na desetiletých dětech, to je skutečný zločin. Tresty smrti pro mladistvé osoby jsou v rozporu s mezinárodními závazky Íránské islámské republiky. Íránské úřady by měly vraždění mladých lidí ve jménu nehumánního zákona okamžitě zastavit.
<SPEAKER ID="191" NAME="Zbigniew Zaleski" AFFILIATION="PPE-DE">
(PL) Vážený pane předsedající, člověk by si byl pomyslel, že to, co bylo popsané v publikaci Roberta Hughese Osudný břeh, v které popsal transporty malých dětí spolu s jejich rodiči do Austrálie, které vykonávala britská koruna, to znamená soudy, se už nikdy víc nestane. Ve skutečnosti uplynulo jedno století, nebo snad století a půl, a to samé se děje v Íránu, islámském státě, kde se jak můžeme vidět, na jedné straně věnuje velká pozornost rodině. To co se tam děje je barbarství mnohem extrémnější, než si člověk dokáže představit.
<P>
Když nebudeme jednat v zájmu ochrany těchto dětí, když nebudeme bojkotovat tento režim, když ho co nejvíc neodsoudíme na celém světě, budeme považováni za spolupachatele, protože jsme se neozvali a nepokusili se chránit lidský život.
<SPEAKER ID="192" NAME="Michael Cashman" AFFILIATION="PSE">
Vážený pane předsedající, odsuzuji porušování lidských práv, ke kterému dennodenně dochází v Íránu. Jsem přesvědčený, že bychom měli zrušit zákaz uvalený na Mudžahedíny íránského lidu, a to co nejdřív.
<P>
Chci se vyslovit proti tomu, aby byl trest smrti uplatňovaný vůči mladistvým. Nikdy nezapomenu na fotografii dvou chlapců, kteří byli veřejně popraveni oběšením. Zločinem, který spáchali, bylo to, že byli homosexuálové a odvážili se milovat jeden druhého. Taková nehumánnost by měla být odsouzena na celém světě. Proto potřebujeme, pane komisaři, radikální změnu naší politiky vůči Íránu. Nemůžeme jen tak sedět a čekat; už na to není čas!
<SPEAKER ID="193" NAME="Avril Doyle" AFFILIATION="PPE-DE">
Vážený pane předsedající, chtěla bych odsoudit pokračující porušování lidských práv v dnešním Íránu, a také bych chtěla, po tom co příští týden bude hlasovat britský parlament, aby Rada - myslím, že to bude během francouzského předsednictví - odstranila jednou a provždy organizaci PMOI ze seznamu teroristických organizací.
<P>
Ráda bych řekla, že navzdory tomu, že Spojené království bylo v prvé řadě zodpovědné za zařazení organizace PMOI na seznam, máme chválabohu ve Spojeném království soudní systém založený na zvykovém právu, který aspoň zaručuje nezávislé, svobodné a objektivní soudnictví, a proto děkuji za upozornění na to, že došlo v prvé řadě k nespravedlivému zařazení organizace PMOI na seznam teroristických organizací a za doporučení na její stáhnutí ze seznamu.
<P>
Vyzývám francouzské předsednictví - protože předpokládám, že se to bude projednávat na jejich soudech -, aby se připojilo a okamžitě ji odstranilo ze seznamu. V žádném případě nemůžeme akceptovat pokračující porušování lidských práv a uplatňování trestu smrti, obzvlášť když jde o mladé muže a ženy a mladistvé.
<SPEAKER ID="194" NAME="Charlie McCreevy">
člen Komise. - Vážený pane předsedající, moje kolegyně Benita Ferrerová-Waldnerová tu dnes, bohužel, není, proto bych vám chtěl jejím jménem poděkovat za možnost vystoupit k otázce poprav mladistvých v Íránu.
<P>
Komise je též velmi znepokojena v souvislosti s tímto palčivým problémem. Ačkoli, jak víte, Komise nemá zastoupení v Teheránu, velmi pozorně sleduje situaci a koná na základě úzké spolupráce s velvyslanectvími členských států EU, které tu působí. Musím poznamenat, že Evropský parlament, Rada EU a Komise, se přidržují koherentní a ucelené politiky. Vážnost našich obav se zřetelně projevila ve třech vyhlášeních, které za poslední dva týdny vydalo předsednictví EU: vyhlášení ze 4. a 10. června o případech pana Fadaeie, pana Shojaeeho a pana Jazeea, kteří čelí hrozící popravě za zločiny spáchané v době jejich nezletilosti; a z 13. června o popravě Mohammada Hassanzadeho.
<P>
Komise plně podporuje zásadu a obsah těchto vyhlášení: neexistuje omluva pro íránské úřady za používání trestu smrti v případech mladistvých pachatelů. Toto je jasně v protikladu s právně závaznými ustanoveními mezinárodního práva, které Írán ratifikoval, a to zejména Mezinárodním paktem o občanských a politických právech a Úmluvou o právech dítěte.
<P>
Skutečnost, že jsme museli vydat tak velký počet vyhlášení za tak krátké období jasně odráží rostoucí počet poprav v Íránu včetně poprav mladistvých. Moratorium, které nařídil íránský nejvyšší soudce, Ajatolláh Šahrúdí, na vykonávání poprav mladistvých, jeho vlastní soudci bezohledně porušují.
<P>
Bohužel však tón a frekvence našich vyhlášení o Íránu také odráží skutečnost, že náš dialog a politická vyhlášení o lidských právech obecně a obzvlášť v otázkách poprav mladistvých, nebyla účinná. Íránské úřady stále více ignorují naše výzvy na uplatňování mezinárodních právních norem o lidských právech, a proto jsme nuceni uchýlit se k takzvané "diplomacii hlásné trouby" prostřednictvím veřejných vyhlášení, která Teherán údajně nesnáší a odmítá.
<P>
Írán musí čelit zodpovědnosti, kterou má. Pokud jde o Komisi, ta po popravě pana Hassanzadeho výslovně upozornila íránské úřady, že takové jednání jen vrhne stín na mezinárodní reputaci Íránu a na naše vztahy. Pokud se nezlepší situace v oblasti lidských práv, náš společný cíl podstatně rozvíjet vztahy mezi Evropskou unií a Íránskou islámskou republikou se nemůže uskutečnit.
<P>
Věřím, že Evropský parlament a všichni partneři EU budou souhlasit s touto politikou a podle toho jednat. Proto s plnou vážnosti opakuji naši výzvu orgánům Íránské islámské republiky, aby dodržovaly mezinárodní dohody, které podepsaly, a ušetřily životy všech mladistvých pachatelů, kteří čekají na trest smrti.
<SPEAKER ID="195" NAME="Předsedající">
Rozprava je ukončena.
<P>
Hlasování se uskuteční na konci rozpravy.
