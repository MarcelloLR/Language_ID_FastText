<CHAPTER ID="021">
Vládnutí a partnerství na národním, regionálním a projektovém základě v oblasti regionální politiky (krátké přednesení)
<SPEAKER ID="240" NAME="Předsedající">
Dalším bodem je krátké přednesení zprávy pana Beaupuyho jménem Výboru pro regionální rozvoj o vládnutí a partnerství na národní a regionální úrovni a základně pro projekty v oblasti regionální politiky.
<SPEAKER ID="241" NAME="Jean Marie Beaupuy" LANGUAGE="FR">
Pane předsedající, pane komisaři, dámy a pánové, musím vám říci, že jsem měl nesmírnou radost, když jsem osobně uplatňoval zásady vládnutí v průběhu přípravy této zprávy s různými zúčastněnými stranami.
<P>
Mimo to se ukázalo, jak cenná je tato metoda práce při vypracovávání zprávy protože mi umožnila zohlednit téměř všechny návrhy předložené mými kolegy a 9. září se to projevilo v jednomyslném hlasování ve Výboru pro regionální rozvoj.
<P>
Tato shoda by nicméně byla bezcenná, pokud by nenašla konkrétní vyjádření v textu, který je konkrétní i soudržný, jak vám za chvíli předvedu. Chci proto velice upřímně poděkovat všem svým kolegům, kteří se na této zprávě podíleli, a zejména stínovým zpravodajům, kteří by zde dnes večer velice rádi byli přítomni, aby předvedli, co dokázali.
<P>
Pane komisaři, moje velké poděkování patří samozřejmě jednotlivým útvarům Komise a byl bych vám vděčný, kdybyste jim je mohl laskavě vyřídit, neboť tato spolupráce byla konstruktivní i příjemná.
<P>
Chci poděkovat také Evropskému hospodářskému a sociálnímu výboru a jeho zpravodaji panu van Ierselovi, Výboru regionů, panu Kisyovovi a mnoha orgánům, které se nějakým způsobem zapojily.
<P>
Co tedy znamená vládnutí a partnerství? Na toto téma musíme vypracovat zprávu z vlastního podnětu, protože "vládnutí" a "partnerství" jsou slova, která se používají každý den. Stačí si vzít noviny nebo nějaké zprávy a vždy na tato slova narazíte.
<P>
Pane komisaři, je čas slov a je čas činů. Je čas stanovit cíle a je čas opatřit si nástroje na jejich dosažení. Už pár let pořád dokola slýcháváme, že vládnutí je třeba zlepšit. Je to zakotveno v našich právních předpisech, zaznívá to v našich rozpravách, ale k žádnému pokroku nedochází. Co se opravdu děje, když vidíme, že integrovaný přístup se objevuje v mnoha zprávách vydaných Komisí a Parlamentem?
<P>
Skutečně se naše evropské politiky dopravy, životního prostředí a regionálního rozvoje vzájemně zohledňují? Kde je ten integrovaný přístup, kterého se, doufejme, dočkáme? Každá politika má svůj vlastní rozpočet, svého vlastního ministra, svého vlastního komisaře a svůj vlastní harmonogram. Můžeme rovněž pozorovat, právě na strukturálních fondech, že Evropský fond pro regionální rozvoj, Evropský sociální fond a Evropský zemědělský fond pro rozvoj venkova jsou uplatňovány v daném místě odděleně.
<P>
Pane komisaři, když spolu s kolegy plníte své úkoly, víte, že všichni považujeme za velice důležité dosažení lisabonských cílů. Budeme-li však v jednotlivých místech postupovat tímto způsobem, takto izolovaně, domníváte se, že se nám to podaří? Myslíte si, že nějaká organizace, bez ohledu na to, jak je silná a odhodlaná, může uspět, když připustí uplatňování tohoto přístupu "každý sám za sebe"?
<P>
Nastal čas, teď když se angažujeme ve stejné věci ve stejné zeměpisné oblasti, aby různé soukromé a veřejné zúčastněné subjekty spojily naše dovednosti a spojily naše rozpočty a harmonogramy. Za tím účelem moje zpráva předkládá 37 konkrétních opatření, ale nebudu je vyjmenovávat, uvedu jen tři nejdůležitější věci.
<P>
Prvním důležitou věcí je poskytnout různým zúčastněným stranám, ať soukromým, veřejným, jednotlivcům či organizacím, nástroje k tomuto vládnutí. Nejprve, a to jsem zdůraznil vaší kolegyni, paní Danutě Hübnerové, je třeba vypracovat praktické pokyny k vládnutí. Již nemluvíme o abstraktních sděleních - musí to být praktické vodítko.
<P>
Druhým bodem je odborná příprava volených zástupců v rámci programu Erasmus. Naši regionální volení zástupci by měli být skutečným motorem změny v tomto novém způsobu územního vládnutí. Kromě toho - a to je ten druhý klíčový bod - naše evropské a národní orgány musí jít příkladem. Proto ve své zprávě vyzývám k tomu, aby se každý rok scházeli ministři odpovědní za politiky soudržnosti v rámci Rady. Pane komisaři, jak sám víte, existují také rozdíly mezi komisaři a mezi různými generálními ředitelstvími. Potřebujeme účinnější spolupráci jednotlivých útvarů. Výbor regionů, předejmul moji prosbu, protože před dvěma týdny zareagoval na naše návrhy.
<P>
Za třetí bude pochopitelně nutné, pane komisaři, stanovit závazné postupy. Jelikož můj čas již vypršel, nebudu se jim moci věnovat podrobněji, ale vezměte prosím v úvahu, že od Komise očekáváme, že bude nyní průkopníkem této revoluce v současné praxi. Musíme přejít od slov k činům. Já a moji kolegové, kteří jsme na těchto textech pracovali, předpokládáme, že Komise přijme rychlá i účinná rozhodnutí.
<SPEAKER ID="242" NAME="Joe Borg">
člen Komise. - Pane předsedající, jménem Komise bych chtěl poděkovat panu Beaupuymu za jeho zprávu o vládnutí a partnerství v oblasti regionální politiky vzhledem k tomu, že partnerství a vládnutí jsou skutečně klíčovými principy politiky soudržnosti.
<P>
Zpráva pana Beaupuyho nabízí řadu doporučení a obhajuje především nutnost posílit integrovaný přístup, nutnost větší decentralizace politiky soudržnosti a nutnost plného uznávání a sdružování různých partnerů v programech regionální politiky, zejména místních a městských orgánů.
<P>
Zpráva rovněž navrhuje vytvoření nástrojů na posílení partnerství a nového vládnutí. Mohu pana Beaupuyho ujistit, že hlavní poselství jeho zprávy jsou v souladu s tím, co obhajuje a podporuje Komise. Praxe ukázala, že schopnost navázat opravdové partnerství je často podmínkou pro to, aby program podporovaný ze strukturálních fondů a fondů soudržnosti byl úspěšný a účinný.
<P>
Tento princip zůstal proto zachován a v každém programovém období byl posilován rozšiřováním tohoto partnerství a zvětšováním rozsahu jeho působnosti.
<P>
Díky spojenému úsilí Komise a Parlamentu a tlaku občanské společnosti postoupila nařízení z roku 2006 pro současné období o krok dále a poprvé výslovně zahrnula nové partnery z občanské společnosti.
<P>
O prováděcích mechanismech se hovořilo v průběhu jednání o jednotlivých národních strategických referenčních rámcích a operačních programech na období 2007 až 2013 a Komise se snažila o jejich zdokonalení, aby měly méně institucionální charakter. Mezi členskými státy a mezi jednotlivými regiony stále přetrvávají významné rozdíly, ale celkově se uplatňování zásady partnerství skutečně zlepšilo. Například v Polsku díky požadavkům politiky soudržnosti pokročil kupředu dialog s občanskou společností, a zejména s nevládními organizacemi.
<P>
V průběhu doby politika soudržnosti vytvořila výkonný systém mnohoúrovňového vládnutí, v němž působí velký počet partnerů na vertikální i horizontální úrovni. Vzhledem k tomu, že neexistuje žádný univerzální recept, je nezbytné větší zapojení regionálních a místních orgánů - stejně jako všech příslušných zúčastněných stran - při navrhování, provádění a hodnocení zásahů podle programu přizpůsobeného danému týmu a samozřejmě regionu, aby tato politika byla úspěšná. Nicméně je nutno přiznat, že zbývá ještě hodně práce, než bude dosaženo skutečného a aktivního partnerství a vládnutí, a nejen při přípravě a v procesu vyjednávání, ale také v ostatních fázích životnosti operačních programů, tj. provádění, sledování a hodnocení. Panu Beaupuymu mohu sdělit, že v zájmu jasnějšího pohledu na současnou situaci a praxi tým paní komisařky Hübnerové v současné době pracuje na studii regionální správy v souvislosti s globalizací. Studie by nám měla poskytnout zásadní informaci, zda by zde mohla pomoci příručka na toto téma, jak ve své zprávě požadoval pan Beaupuy.
<P>
Komise je rovněž přesvědčena, že politika soudržnosti se musí zjednodušit, že musí přinášet přidanou hodnotu regionálnímu rozvoji a zároveň se musí přiblížit evropským občanům. Komise souhlasí s tím, že je nutné nabídnout integrovaný přístup mezi různými odvětvovými politikami na daném území za účelem dosažení lepších výsledků. Měli bychom se hlouběji zamyslet nad tím, jak jsou na jedné straně v současné době používány a koordinovány fondy soudržnosti, a na druhé straně jak by bylo možné rozložit je pro příští programové období po roce 2013, abychom na regionální úrovni udrželi opravdu soudržný strategický rozvoj. Tato starost skutečně zaznívá z mnoha příspěvků, které jsme obdrželi v rámci svých veřejných konzultací o budoucnosti politiky.
<P>
Mezi nástroji uvedenými ve zprávě, které mají zlepšit nové vládnutí, je návrh na vytvoření Erasmu místních zástupců. Pro uskutečnění této zajímavé myšlenky udělá Komise vše, co bude v jejích silách, ačkoliv to může být obtížné, pokud to rozpočtový orgán schválí jako pilotní projekt.
<P>
Nad rámec důvodů politiky soudržnosti, která je a měla by zůstat ústředním pilířem pro dosažení nových cílů udržitelného rozvoje, a za účelem pomoci regionům čelit budoucím celosvětovým výzvám, které budou stále více ovlivňovat jejich rozvoj, Komise má za to, že bychom všichni měli i nadále posilovat prováděcí mechanismy politiky soudržnosti vybudované na zásadách integrovaného přístupu, partnerství a mnohostranného vládnutí.
<P>
Komise je přesvědčena, že zpráva pana Beaupuyho a podpora Parlamentu značně přispěje ke zlepšení situace.
<SPEAKER ID="243" NAME="Předsedající">
Tímto je rozprava ukončena.
<P>
Hlasování se bude konat v úterý.
<P>
Písemná prohlášení (článek 142)
<SPEAKER ID="244" NAME="Bairbre de Brún  " AFFILIATION="GUE/NGL">
písemně. - (GA) Upřímně vítám tuto skvělou zprávu pana Beaupuyho o vládnutí a partnerství.
<P>
Je politováníhodné, že zásada partnerství není při využívání strukturálních fondů vždy dodržována. Nicméně jsem v Severním Irsku byla svědkem velice dobrých příkladů toho, jak by partnerství mohlo fungovat, a viděla jsem, jaké výhody toto partnerství přináší, je-li správně prováděno.
<P>
Vítám také výzvy obsažené v této zprávě k navázání užší spolupráce a kontaktů mezi místními a regionálními orgány a dalšími úrovněmi vládnutí, zejména s Evropskou komisí. Národní shromáždění Severního Irska musí vycházet z vazeb, které již ustanovila Evropská komise. To platí především o práci pracovní skupiny zřízené předsedou Evropské komise panem Barrosem.
<P>
Národní shromáždění Severního Irska a naše místní společenství jsou ochotny hrát větší úlohu při provádění programů EU na místní úrovni. Tato zpráva stanoví, jak lze za tím účelem posílit jejich pravomoci.
<SPEAKER ID="993" NAME="Rumiana Jeleva" AFFILIATION="PPE-DE">
písemně. - (BG) Nejprve mi dovolte, abych poblahopřála panu Beaupuymu k jeho skvělé zprávě. Jako stínová zpravodajka za skupinu PPE-DE jsem hlasovala pro tuto zprávu, na podporu dobrého vládnutí a partnerství v regionální politice.
<P>
Chtěla bych využít této příležitosti a připomenout vám, že v červenci, po kritické zprávě Komise o Bulharsku, bylo pozastaveno financování ze tří předvstupních programů, PHARE, ISPA a SAPARD. Zároveň byly zavedeny postupy umožňující začít využívat operační programy k poskytování dotací ze strukturálních fondů a fondů soudržnosti. Tím se moje země dostala do velice složité situace. Chtěla bych využít přijetí této zprávy k tomu, abych vyjádřila naději, že zmrazené finanční prostředky pro Bulharsko budou uvolněny a občané Bulharska budou moci plně využít výhod evropského členství své země.
<P>
V souladu s výzvou, s níž se zpráva obrací na členské státy, bych chtěla vyzvat k posílení procesu decentralizace pro provádění regionální politiky v Bulharsku, aby systém mnohoúrovňového vládnutí fungoval co nejúčinněji na základě zásad partnerství a subsidiarity.
<P>
Děkuji vám za pozornost.
<SPEAKER ID="245" NAME="Grażyna Staniszewska  " LANGUAGE="PL">
Je nezbytné, abychom se při provádění regionální politiky řídili zásadou partnerství na všech úrovních řízení. To je obzvlášť důležité, pokud jde o účinnost. Chtějí-li vnitrostátní a regionální orgány plně mobilizovat společnost, musí usilovat o zapojení a účast místních obyvatel jak při plánování změn, tak následně při kontrole využívání strukturálních fondů. Pokud se neztotožníme s regionálními cíli, vede to vždy k rozporům a brzdí to činnost, takže dochází k mnoha průtahům.
<P>
Pravé, nikoli jen vnějškové partnerství je nezbytné také v souvislosti s Evropským společenstvím, protože je to jediný způsob jak občanům poskytnout informace o povaze činností Evropské unie. Partnerství je důležité, ale také stojí peníze. Je proto nutné vyčlenit na tento účel 2-3 % prostředků ze strukturálních fondů. Současná zásada dobrovolnosti nefunguje. Jestliže regiony nejsou povinny vynaložit peníze na pořádání setkání, seminářů či na hodnocení realizace, prostě to nedělají. Dosti často se zásada partnerství omezuje na zaslání plánu poštou a na vyjádření se v některých případech poskytuje pouhý týden.
<P>
Myslím, že by bylo rozumné věnovat tomuto problému mnohem větší pozornost, pokud chceme, aby se Evropa stala společenstvím aktivních, informovaných a spolupracujících občanů.
