<CHAPTER ID="014">
Obnova stavů tuňáka obecného ve východním Atlantiku a Středozemním moři (rozprava) 
<SPEAKER ID="404" NAME="Předsedající">
Dalším bodem jednání je zpráva, kterou předkládá Iles Braghetto, jménem Výboru pro rybolov, o návrhu nařízení Rady o stanovení víceletého plánu obnovy tuňáka obecného ve východním Atlantiku a Středozemním moři - C6-0110/2007 -.
<SPEAKER ID="405" NAME="Joe Borg">
člen Komise. - Vážený pane předsedající, nejprve bych rád vyjádřil dík zpravodaji, panu Braghettovi, a Výboru pro rybolov za tuto zprávu, která se zabývá otázkou plánu obnovy stavů tuňáka obecného.
<P>
Tuňák obecný ve východním Atlantiku a Středozemním moři je pro Společenství klíčovým druhem. Jak potvrdily vědecké poznatky, populacím tuňáka obecného nyní hrozí riziko zničení. Všechny státy, které se na tomto rybolovu podílejí, souhlasily s potřebou naléhavých opatření v zájmu zajištění trvalé udržitelnosti stavů tuňáka obecného a rybolovu.
<P>
Jsem přesvědčen, že plán obnovy, který přijala Mezinárodní komise pro ochranu tuňáků v roce 2006, představuje realistickou příležitost na postupnou obnovu populací tuňáka obecného v Atlantiku, pokud se bude plně respektovat. Proto je na úrovni Společenství bezodkladně potřebné přijmout rozhodující a účinná opatření. Rychlost realizace plánu obnovy Mezinárodní Komise pro ochranu tuňáků v Atlantiku je absolutně nezbytná z důvodů jejich ochrany a ochrany důvěryhodnosti politiky společného rybolovu, stejně jako pro důvěryhodnost samotných rybářů EU. Cílem je dosáhnout, aby byl návrh přijat na listopadovém zasedání Rady.
<P>
V průběhu jednání, která se konala v souvislosti s přípravami Rady, byly do původního návrhu vloženy mnohé změny, některé z nich jsou neseny stejným duchem jako vámi předložené pozměňovací návrhy. Jsem si jistý, že se shodneme, že je naléhavě třeba přijmout tato opatření k odstranění nadměrného rybolovu a na zajištění přísného dodržování opatření Mezinárodní konference na ochranu tuňáků v Atlantiku s cílem dostat stavy tuňáka obecného na dlouhodobě udržitelnou úroveň. To zároveň zlepší i výnosy rybolovu z dlouhodobého hlediska. Kromě užitku pro toto odvětví existuje i mezinárodní politický závazek, který jsme povinni splnit.
<P>
Vrátím se nyní zpět ke zprávě. Oceňuji názory Výboru pro rybolov, že je třeba, aby Společenství řešilo nadměrnou činnost svých rybářských lodí, a ztotožňuji se s nimi. Komise rovněž zastává názor, že roční plán rybolovu je účinným nástrojem zabránění nadměrnému rybolovu z důvodu nadměrné kapacity lodí Společenství.
<P>
V této souvislosti Komise může přijmout pozměňovací návrhy 1, 2, 7 a 8, týkající se vytvoření ročních plánů rybolovu, s cílem zajistit rovnováhu mezi rybolovem lodí Společenství a kvótami. Příslušné ustanovení v této otázce bylo představeno v kompromisním textu předsednictví.
<P>
Komise kromě toho žádá dotčené členské státy, aby zahrnuly do svých operačních plánů snížení své rybolovné kapacity, buď formou dočasného zastavení rybolovu, nebo vyřazení některých lodí, s cílem zajistit, že jejich kvóty na rok 2008 a na následující léta budou plně respektovány. Uznávám, že žádáme od průmyslu, aby přinesl velké oběti, jsou však nezbytné, aby se zajistila dlouhodobá udržitelnost tohoto rybolovu, lodí a pobřežních společenství. Buď krátkodobá oběť, nebo zánik stavu.
<P>
Kromě toho s vámi plně souhlasím, že s cílem zmírnit sociálně-hospodářské následky, které vzniknou omezením rybolovné činnosti, je nezbytné zajistit finanční kompenzaci pro průmysl. Do kompromisního textu předsednictví bylo vloženo i ustanovení o souvisejících opatřeních financování v souladu s pozměňovacím návrhem 5. Uvědomuji si, že existují další obavy. Jsem si vědom řady z těchto obav a vím, že je třeba se jimi zabývat.
<P>
So ohledem na pozměňovací návrh 3 mi dovolte nejprve říci, že si velmi dobře uvědomuji, že počet klecí na výkrm tuňáka od roku 1990 výrazně vzrostl a že jejich kapacita přesahuje celkové množství dostupného celkového povoleného výlovu.
<P>
Komise ICCAT nyní přijala přísná nařízení s cílem zajistit trvale udržitelný rozvoj chovných činností týkajících se tuňáka obecného. Dalším krokem bude regulování počtu farem. Komise plně podporuje přijetí doporučení o kapacitě, které v červenci 2007 předložila pracovní skupina komise ICCAT.
<P>
V tomto doporučení se navrhuje zavádění zmrazení kapacity lodního rybolovu tuňáka obecného. Je třeba, abychom počkali na závěrečné výsledky rozpravy komise ICCAT, která se koná tento týden v Antalyi. Proto nemůže Komise v této fázi přijmout pozměňovací návrh týkající se omezení rybolovné kapacity.
<P>
Pokud jde o výjimky týkající se oblastí rybolovu a stanovené minimální velikosti, rád bych vám připomněl souvislosti, v rámci kterých je komise ICCAT přijala. Všechny smluvní strany se dohodly na tom, že tyto výjimky budou součástí balíku plánu obnovy. Tyto výjimky byly uděleny lodím rybařícím v malém rozsahu a pro některé sezónní lodě, neboť jejich vliv na výlov je nepatrný. Kromě toho tyto výjimky zahrnují soubor přísných podmínek, jako je omezený počet plavidel, omezené výlovy a vymezené přístavy. Plán obnovy se tedy může v roce 2008 zrevidovat na základě nových vědeckých poznatků nebo slabých stránek odhalených v jeho realizaci.
<P>
V této fázi má Společenství povinnost zajistit, aby byl plán obnovy zapracovaný do právních předpisů Společenství s cílem zajistit jeho úplnou realizaci. V této souvislosti nemohu přijmout pozměňovací návrhy Parlamentu o zrušení výjimek, což znamená pozměňovací návrhy 4 a 6, nebo pozměňovací návrhy 12 a 13 o změně plánu, úpravě kvót ES a zavedení nového systému plateb. Tyto pozměňovací návrhy nejsou v souladu s plány obnovy schválenými komisí ICCAT a s pravidly komise ICCAT týkajícími se plateb.
<P>
Podobně nemohu přijmout pozměňovací návrh 10 týkající se pastí, neboť návrh neobsahuje opatření na řešení této otázky. Poprvé plán obnovy reguluje činnost pastí a to v budoucnosti umožní vyhodnocování vlivu této rybolovné činnosti na stavy ryb.
<P>
Pokud jde o pozměňovací návrhy 9 a 11 související s harmonizací sankcí a možné uzavření vnitrostátního rybolovu členského státu, pokud nebude dodržovat povinnosti informování, dovolte mi říci, že i když plně chápeme a souhlasíme s myšlenkou tohoto návrhu, nemůžeme přijmout pozměňovací návrh v tomto kontextu, neboť návrh neobsahuje opatření, která by tuto otázku řešila. Otázkou je jedna ze všeobecných politik a Komise ji přezkoumá v nadcházející reformě v roce 2008 týkající se kontrolního rámce společné politiky v oblasti rybolovu.
<P>
Dokumentování a předávání informací Komisi ve stanovených lhůtách považuji za rozhodující prvek úspěchu plánu obnovy stavů tuňáka obecného a je to nezbytné i proto, abychom mohli monitorovat uplatňování kvót EU v reálném čase. Komise proto zahájila postup pro porušení předpisů proti všem sedmi členským státům, které se podílejí na rybolovu tuňáka obecného, za nedostatky v předávání informací.
<P>
Dovolte mi na závěr říci, že máme velké obavy týkající se překračování kvót některými členskými státy, což snižuje důvěryhodnost Společenství na mezinárodní úrovni a ohrožuje úspěch obnovy stavů tuňáka obecného.
<P>
Na zasedání výboru pro dodržování kvót, které se uskutečnilo v Antalyi 8. a 9. listopadu, kritizovaly smluvní strany, zejména Spojené státy a Kanada, nedostatečné dodržování pravidel komise ICCAT. Jak se očekávalo, Evropské společenství bylo ostře kritizováno za překračování celkových povolených odlovů v roce 2007.
<P>
Smluvní strany zároveň uznaly těžkosti, které mají lodě Evropského společenství v přizpůsobování se situaci plánu obnovy stavů, který vstoupil v platnost v roce 2007, a přivítaly návrh Evropského společenství o specifickém režimu plateb. Výbor pro dodržování kvót přijal na základě návrhu ES specifické doporučení týkající se systému plateb za překročení kvóty ES v roce 2007, které dosáhlo 4 440 tun.
<P>
V souladu s tímto doporučením bude následkem nadměrného výlovu nad kvótu Evropského společenství v roce 2007 snížena roční kvóta na období let 2009 až 2011 o 1 480 tun ročně.
<P>
Kromě toho výbor pro dodržování kvót souhlasil, že údaj pro Evropské společenství byl předběžný a může se přezkoumat a případně upravit na základě probíhajících výzkumů. Toto nařízení schválí komise ICCAT na svém plenárním zasedání 18. listopadu.
<P>
Navzdory tomu musíme znovu ujistit smluvní strany ICCAT, že Evropské společenství učiní vše, co je v jeho silách, aby zajistilo, že kvóty přidělené plavidlům našich členských států budou příslušnými členskými státy a Evropskou komisí přísně monitorovány s cílem zajistit dodržování kvóty stanovené na rok 2008 a na následující léta.
<P>
Po přijetí tohoto nařízení je Komise odhodlána úzce spolupracovat s členskými státy, aby zajistila a úzce monitorovala úplnou realizaci plánu obnovy stavů tuňáka obecného. Aktivní úlohu bude rovněž sehrávat Evropská agentura pro dozor nad rybolovem. Agentura začala s přípravnou prací pro koordinaci kontrolních a inspekčních činností členských států s cílem, aby se všechno zrealizovalo pro sezónu tuňáka obecného na rok 2008.
<SPEAKER ID="406" NAME="Iles Braghetto  " AFFILIATION="PPE-DE">
zpravodaj. - (IT) Vážený pane předsedající, vážený pane komisaři, dámy a pánové, účelem opatření obnovy stavů tuňáka obecného Evropské komise navrženým ICCAT je reagovat na obavy vědců týkající se kritické úrovně stavů zapříčiněné nadměrným rybolovem.
<P>
Plán byl mnoha způsoby kritizován, což ilustruje skutečnost, že vědečtí odborníci a rybáři mají rozdílné názory týkající se potřeby ochrany stavů. Představuje však odpovídající reakci na potřeby, které nastaly, a přináší s sebou výrazné snížení kvóty výlovu v letech 2006 až 2010 až o 20 %, minimální velikost se zvyšuje na 30 kg, omezují se období rybolovu a přistupuje se ke kontrolním opatřením v boji proti ilegálnímu rybolovu.
<P>
Během práce výboru se konkrétně posílily některé prvky plánu o tyto návrhy:
<P>
vydat ustanovení a požadovat od členských států předložení rybolovných plánů v souladu s dohodami o rybolovu, a to i v případě stavů ryb, které jsou v dobrém biologickém stavu, neboť jedním z hlavních problémů je kapacita lodí, která přesahuje dostupné kvóty;
<P>
zavést rovnováhu v každém členském státě mezi jeho kvótami a kapacitou výkrmu a chovu;
<P>
odstranit výjimky týkající se oblastí rybolovu a minimálních velikostí: ty jsou v rozporu s názory všech vědeckých odborníků a se stanoviskem většiny členských států. Kromě toho, tyto výjimky nejsou z biologického hlediska opodstatněné, neboť Středozemní moře a Atlantický oceán jsou obývané jednou populací ryb a výrazně deformují hospodářskou soutěž, což vede k intenzivnějšímu rybolovu v příslušných oblastech a to i plavidly, která tam tradičně neloví a snižují účinnost kontrol;
<P>
naléhat na členské státy, aby respektovaly povinnosti sdělování informací Komisi, a ukončovat vnitrostátní rybolov, pokud státy nebudou poskytovat údaje o výlovech;
<P>
navrhnout plán na aktivaci pastí v Atlantiku a na obnovu pastí, které již nejsou v provozu ve Středozemním moři, s cílem zachovat trvale udržitelnou a vysoce selektivní metodu lovu tuňáka;
<P>
vydat ustanovení o finančním vyrovnání z Evropského rybářského fondu, které se bude vyplácet rybářům během období zákazu rybolovu s cílem zajistit sociálně-hospodářskou rovnováhu rybářských podniků a rybářů a chránit je;
<P>
harmonizovat postihy s cílem zabránit rozdílům ve způsobu, kterým členské státy uplatňují toto nařízení.
<P>
Konečně postupy pro porušení nařízení zahájené v minulých měsících proti některým členským státům za nedodržení kvóty na odlov na rok 2007 jsou jistě žádoucí a potřebné, měli bychom však mít na zřeteli i krátké období na vstup stávajících ustanovení v platnost během tohoto roku.
<P>
Rovněž s ohledem na skutečnost, že řízení stavů je mimořádně složité zejména v oblastech, ve kterých je silná hospodářská soutěž s jinými loděmi mimo EU, zejména v oblasti Středozemního moře, je třeba zvýšeného respektování zásady reciprocity s cílem zajistit, aby byly cíle stanovené ICCAT spravedlivě prosazovány. Tato opatření budou účinná, pouze pokud jejich zásady a jejich ustanovení budou uplatňovat členské státy stejně jako země nepatřící do EU.
<P>
Pane předsedající, na závěr bych rád zvláště poděkoval všem kolegům, kteří se zúčastnili této práce.
<SPEAKER ID="407" NAME="Carmen Fraga Estévez">
jménem skupiny PPE-DE. - (ES) Vážený pane předsedající, i když se ztotožňuji s názorem, že tento plán obnovy není tak ambiciózní, jak by měl být, pravdou je, že je výsledkem těžko získaného kompromisu v ICCAT a věřím, že jeho schválením učiníme obrovský krok vpřed, a poprvé vyšel jasný signál těm, kdo jsou zodpovědní za nadměrný rybolov tohoto druhu.
<P>
V každém případě, pokud jde o Evropskou unii, vážná situace u tuňáka obecného se připisuje určitým členským státům, které dovolily a dokonce podporovaly nadměrný růst počtu rybářských lodí ve Středomoří, a Komisi, která, i když si byla plně vědoma tohoto zneužívání a trvajícího neúplného podávání zpráv o úlovcích, dosud neudělala nic, aby tento stav napravila.
<P>
Tato neschopnost převzít odpovědnost vedla k zastavení rybolovu ve všech členských státech z důvodu skandálních zpráv ze srpna, že dvě země vylovily celou kvótu Evropské unie.
<P>
Z toho důvodu věřím, že je důležité, aby plenární zasedání schválilo zprávu pana Braghetta, která obsahuje můj pozměňovací návrh, takže od nynějška se bude od členských států požadovat, aby předložily plán rybolovu v předstihu a uvedly v něm 1) maximální počet plavidel a 2) zajistily, aby byl rybolov země v souladu s její kvótou. Komise naznačila, že je pro zapracování rybolovného plánu, a my doufáme, že Rada rovněž návrh podpoří.
<P>
Je mi nesmírně líto, že zpráva nestanoví žádné výjimky pro plavidla, která od nepaměti rybařila v Atlantiku a na kvótě Společenství se podílela v bezvýznamné míře a to mnohem selektivnější výbavou. Lidé, kteří provozují tento tradiční rybolov, jsou proto nuceni platit za hříchy bezbřehého lakomství na straně plavidel s kruhovými vlečnými sítěmi dvou členských států, o kterých jsme hovořili, i když se na tom nepodíleli. To je nespravedlnost, kterou, doufám, napraví i tento Parlament a Rada.
<P>
Závěrem vás tedy musím požádat a vyzvat Komisi, aby byla podniknuta všechna opatření, která zajistí, že při rozdělovaní kvóty pro Společenství na následující rok budou přiděleny odpovídající náhrady členským státům, které byly nuceny zastavit rybolov, neboť kvóty, na které měly nárok, byly využity jinými, přičemž příslušná tonáž bude vzata z kvót těch, kdo jsou za situaci zodpovědní, aby mohla sloužit jako řádné a účinné odškodnění.
<SPEAKER ID="409" NAME="Rosa Miguélez Ramos">
jménem skupiny PSE. - (ES) Vážený pane předsedající, zastávám velmi kladný názor v souvislosti s návrhem Komise provést obnovu stavu tuňáka obecného v ICCAT do právního řádu a souhlasím s komisařem, že opatření, která obsahuje, umožní, pokud se uplatní správně, postupné obnovení stavů v Atlantiku a Středozemním moři.
<P>
Velmi důležitým činitelem pro mě je, že se v plánu respektují specifické charakteristiky tradičního rybolovu tím, že se na ně rozšířily podmínky, které zabrání tomu, aby byla jejich činnost penalizována, přičemž obsahuje zároveň snahu o spojení ochrany zdrojů se sociálně-hospodářskými hledisky.
<P>
V této věci bych ráda informovala pana komisaře, že od začátku se moje země snažila uplatňovat určitou míru flexibility nad minimální rámec pro tradiční lodě, a proto žádala o to, aby byl určitý podíl přidělený tradičním lodím zahrnutý do kvóty pod 30 kg.
<P>
Komise vyslechla žádost, pochopila, že malí tradiční rybáři nemohou platit za stav, který zapříčinily velké průmyslové lodě, a souhlasila se zavedením opatření, i když ho v plánu snížila na 2 %.
<P>
Pane komisaři, místo, na které ho zařadila, konkrétně bod 6 přílohy I, vzbuzuje pochybnosti o geografickém rozsahu použitelnosti.
<P>
Omezení opatření na rybolov v Atlantiku by znamenalo celkem zánik tradičních středomořských rybářských loďstev, které ani nemají kapacitu na to, aby mohly odplout do lovišť v Atlantickém oceánu. Otázkou je tu historická flotila, která fungovala celá století bez toho, aby způsobovala problémy se stavy; jakýkoli pokles je způsoben nadměrnou kapacitou lodí s kruhovými vlečnými sítěmi ve Středozemním moři.
<P>
Pane komisaři, opatření by se měla uplatňovat na lodě všech zemí, které jsou zapojeny do rybolovu, nejen na ty, které mají lodě v Atlantickém oceánu. Alžírsko, Tunisko nebo Turecko mají také své právo na využití některých svých kvót na ochranu svých tradičních lodí proti konkurenci ze strany průmyslových flotil a nevěřím, že tato výjimka, alespoň v této podobě, bude mít nějaký vliv na snížení účinnosti plánu obnovy stavů.
<P>
Proto žádám Komisi, aby vzala v úvahu pochybnosti, které vznikly zařazením opatření obsaženém v bodě 6 přílohy I, a žádám proto zástupce Komise, aby vyvinuli maximální úsilí na nejbližším zasedání ICCAT, aby se vyjasnilo, že 2 % úlovků může být vyloveno flotilami v Atlantickém oceánu i ve Středozemním moři.
<P>
Pokud jde o zprávu, o které dnes jednáme, ráda bych informovala zpravodaje, že moje skupina je opět proti odstranění výjimek týkajících se minimální velikosti i oblastí bez omezení, výjimek, které, jak řekl pan komisař, byly schváleny na ICCAT. Ze stejného důvodu jsme proti a budeme zítra hlasovat proti novým pozměňovacím návrhům, které předložila skupina Zelených.
<SPEAKER ID="410" NAME="Alfonso Andria">
jménem skupiny ALDE. - (IT) Vážený pane předsedající, vážený pane komisaři, dámy a pánové, nejprve bych rád poblahopřál panu Braghettovi k jeho vynikající práci ve Výboru pro rybolov, díky níž nám umožnil předložit na zítřejším hlasování vyvážený text, kterým se do určité míry na základě předcházejících zkušeností mění nařízení o obnově stavů tuňáka obecného způsobem, který ho nepochybně vylepšuje.
<P>
Odstranění výjimek týkajících se stanovených kvót pro úlovky tuňáka, z nichž některé byly původně zachovány, a pro úlovky ve východní části Atlantického oceánu a v Jaderském moři je podle mého názoru jedním ze zásadních úspěchů tohoto parlamentního postupu. Tyto výjimky nebyly přiměřeně odůvodněné z biologického hlediska, neboť Středozemní moře a Atlantický oceán obývá jedna populace tuňáka a mohly by dokonce výrazně narušit hospodářskou soutěž, neboť by mohly vést k intenzivnějšímu rybolovu v těch oblastech, které nepodléhají omezením. Kontroly by byly také složitější a nepochybně méně účinné.
<P>
Souhlasím se zpravodajem, že je třeba zaplatit finanční kompenzaci rybářům za období zákazu rybolovu a také vítám navrhovaný plán na aktivaci pastí.
<P>
Je třeba, aby se energicky bojovalo proti ilegálnímu rybolovu, který je považován za jeden z hlavních problémů poškozujících ochranu stavů tuňáka obecného. I když návrh nařízení se problémem kontrol zabývá intenzivněji než v minulosti, přetrvávající rozdíly ve způsobu, kterým různé členské státy uplatňují právní ustanovení, by měly být podle mého názoru vyrovnané. Podle mého názoru je třeba zlepšit spolupráci mezi státy, aby se zharmonizovaly vnitrostátní právní předpisy o realizaci opatření, a to je směr, kterým se ubírají moje pozměňovací návrhy.
<P>
Podle mého názoru je třeba vyřešit i další problém: řízení stavů tuňáka obecného ve Středozemním moři vyžaduje globální strategii dohodnutou s ostatními zeměmi, které nejsou členy ICCAT a které provádějí rybolov ve Středozemním moři. Myslím, například, na japonskou flotilu, neboť jinak cíle prosazované nařízením vyjdou nazmar.
<P>
Proto závěrem doufám, že hlasováním se schválí text schválený Výborem pro rybolov.
<SPEAKER ID="411" NAME="Raül Romeva i Rueda">
jménem skupiny Verts/ALE. - (ES) Vážený pane předsedající, i já bych rád začal uznáním práce vykonané naším kolegou, panem Braghettem na této zprávě. Jak jsem však uvedl během diskusí ve Výboru pro rybolov, na základě zpráv vypracovaných velkým počtem vědců, environmentálních organizací a dokonce některých oblastí odvětví, domnívám se, že název zprávy by se měl změnit.
<P>
Namísto údajného nařízení o plánu obnovy tuňáka obecného bychom ho měli nazývat plánem neobnovy nebo ještě lépe plánem na vyhubení tuňáka. Udělejme si v tom jasno: když byl tento nesprávně nazývaný plán obnovy přijat před rokem v ICCAT v Dubrovníku, Vědecký výbor varoval už tehdy a cituji, že "obecně řečeno předběžné výsledky naznačují, že je nepravděpodobné, že by přijaté opatření, i když jde o krok správným směrem, dosáhlo cíle plánu". Dodal, že "pokud bude provedeno dokonale a pokud budou přírůstky v budoucnu přibližně na úrovni z devadesátých let a neovlivní je nedávná úroveň reproduktivní biomasy, při stávajících předpisech existuje 50% pravděpodobnost, že bude dosaženo obnovy v roce 2023".
<P>
Jinými slovy, v případě jiného než dokonalého zavedení nebo v případě nižšího zapojení, které klesne pod nedávné úrovně v souladu s omezením reproduktivní biomasy, nebo v případě obou bude složité dosáhnout cíle plánu obnovy.
<P>
Opakuji, že podkladem mého projevu jsou vědecké zprávy. Jako by toho nebylo dost, plán, který byl dočasně realizován v roce 2007, fungoval v praxi tak špatně, že Evropská unie překročila svou kvótu o 26 %, což si vyžádalo nebývalý krok, soudní stíhání všech států, které porušily soulad s pravidly, konkrétně Francie a Itálie.
<P>
Rád bych samozřejmě věděl, jak další země, Španělsko, dokázala v roce 2006 vyvézt skoro 9 000 tun tuňáka, když deklarovala, že vylovila pouze 4 700 tun, jak uvedly např. organizace Greenpeace nebo Adena.
<P>
Nakonec by bylo také zajímavé slyšet, jaká opatření plánuje podniknout Komise a vlády, aby převzaly kontrolu a snížily velikost rybolovné flotily, když je přinejmenším složité uvěřit, že je možné snížit úlovky, jestliže se počet a kvalita našich plavidel zvyšuje o plavidla, která ve většině případů fungují mimo evropské dceřiné společnosti. Možná nám několik odpovědí poskytne zasedání ICCAT, které se momentálně koná v Antalyi v Turecku, kterého se účastní mí kolegové Marie-Hélène Aubert a Michael Earle.
<P>
Podle mě je však okamžitý závěr jednoduchý a alarmující zároveň: vše naznačuje tomu, že situace stavů je mnohem horší než nejoptimističtější předpovědi. Někteří dokonce říkají, že jsme už překonali hranici, odkud není návratu. Jinými slovy, za těchto okolností považuji za těžko uvěřitelné, že současný plán by se měl nazývat plánem obnovy a ne jinak.
<SPEAKER ID="412" NAME="James Nicholson" AFFILIATION="PPE-DE">
Vážený pane předsedající, rád bych nejprve rovněž poblahopřál zpravodaji k této zprávě. Dosáhnout obnovy v jakémkoli plánu obnovy je vždy složité. Neliší se to od mnoha jiných víceletých plánů obnovy, ale tentokrát se to týká stavu tuňáka obecného. Všichni upřímně doufáme, že program bude úspěšný.
<P>
Mám pouze jednu zkušenost a ta se týkala plánu obnovy stavu tresky v Irském moři. Během těch let nedostávali rybáři v té oblasti žádné odškodnění za to, že jim nebylo dovoleno lovit. Věřím, že není třeba oplácet zlé zlým: pokud stanovíme ochranu, potom věřím, že musíme být připraveni i platit odškodnění - nevěřím, že existuje jiná alternativa. Je v pořádku žádat oběť, ale oběť něco stojí.
<P>
Uznávám, že tato zpráva je mimořádně citlivá pro rybáře, kteří pocházejí ze Středomoří, a rybáře, kteří loví v Atlantickém oceánu. Takže z hospodářského a sociálního pohledu to bude pro ně mimořádně složité. Za těchto okolností to bude i velmi bolestivé nařízení pro rybáře působící v tomto regionu. Zachování a ochrana druhu tuňáka obecného je však prvořadá.
<SPEAKER ID="413" NAME="Paulo Casaca" AFFILIATION="PSE">
(PT) Vážený pane předsedající, vážený pane komisaři, rovněž chci poblahopřát našemu zpravodaji, panu Braghettovi k vynikající práci, kterou předložil, a rád bych začal tím, že řeknu, že nejpozoruhodnějším příkladem neschopnosti současné společné politiky rybolovu zajistit dlouhodobou udržitelnost této činnosti je situace, které v současnosti čelíme a která se týká tuňáka obecného zejména ve východní části Atlantického oceánu a ve Středozemním moři. To uznává nedávná velmi zajímavá studie vypracovaná Generálním ředitelstvím pro rybolov, a pan Borg si dal tu námahu, a uveřejnil ji, což je gesto, za které bych mu rád nyní poděkoval.
<P>
Pravdou je, že přísná opatření, kterých jsme svědky nyní v této oblasti s úplným uzavřením rybolovu před koncem roku, snaha vyřadit z provozu podstatnou část loďstva a vyhlídka úplného zmrazení činnosti, i když patrně nedosáhne svého cíle, jsou přímým důsledkem pohledu společné politiky rybolovu, ve které jsou rozhodnutí řízení odtržena od jejich uplatňování a kontroly a kde jsou rybolovné komunity a zodpovědnosti příslušných orgánů narušeny výhradní pravomocí Evropy, kterou navíc strana, která ji obhajovala, sama nerespektovala.
<P>
Z hlediska životního prostředí dlouhodobě udržitelná, přitom hospodářský méně výnosná tradiční plavidla na lov udicemi musí soutěžit s moderními technologiemi a mimořádně sofistikovanými zdroji, které byly krátkodobě nesrovnatelně výnosnější, ale ekologicky neudržitelné, a několik diskriminačních opatření proti tomuto druhému typu plavidel se objevuje až nyní. Rád bych podpořil a zdůraznil svou plnou podporu tomu, co tu řekla moje kolegyně, paní Miguélezová, v tom smyslu, že je nezbytné upřednostňovat tradiční metody rybolovu.
<P>
Bezprostřední hrozba zániku komerčního rybolovu tuňáka obecného by nás měla přivést k úvahám o tom, co je třeba naléhavě udělat v souvislosti se společnou politikou rybolovu jako celku.
<SPEAKER ID="414" NAME="Ioannis Gklavakis" AFFILIATION="PPE-DE">
- (EL) Vážený pane předsedající, vážený pane komisaři, souhlasím s většinou stanovisek pana Braghetta k obnovení stavu tuňáka. Myslím si, že všichni chceme moře s uspokojivými stavy ryb.
<P>
Dovolte mi však vyjádřit dvě obavy. Za prvé, existují plány na vytvoření systému, ve kterém by rybářské lodě předkládaly podrobný plán lovu tuňáků, aby se zajistila lepší kontrola. Myslím si, že situace vytvořená tímto plánem rybolovu by byla zvládnutelná pouze pro velká plavidla pro lov tuňáka, která loví výhradně tuňáka, ne pro malé stroje určené pro lov tuňáka i jiných ryb.
<P>
Všichni chceme kontrolovat rybolov tuňáka, ale nechceme vyřazovat národy s malými plavidly. Kromě toho tu existuje silná rybolovná tradice.
<P>
Za druhé, odkazuji na pozměňovací návrh 3, který spojuje kapacitu výkrmu a chovu s vnitrostátní kvótou. Chov tuňáka obecného v EU se provádí v jiných zemích než v zemích, které mají vysoké kvóty.
<P>
Například moje země není jednou z těch zvýhodněných zemí, pokud jde o kvóty. Na druhé straně máme konkurenční výhody, pokud jde o chov tuňáka. Proč bychom měli snižovat kapacitu našich jednotek na úroveň naší kvóty?
<P>
Na závěr mi dovolte připomenout nepřijatelnou skutečnost, že lov tuňáka byl v září zakázán proto, že dvě země EU vylovily množství, které bylo určeno všem členským státům dohromady. Tyto země se musí podrobit přiměřeným sankcím. Na druhé straně, země ochuzené o svá práva lovit ryby v tomto roce by měly být příští rok první, které by měly dostat podíl, o který byly ochuzeny. Zatím bychom měli nalézt způsoby rychlé kontroly výlovu ryb.
<SPEAKER ID="415" NAME="Robert Navarro" AFFILIATION="PSE">
(FR) Vážený pane předsedající, dovolte mi začít tím, že poděkuji panu zpravodaji Braghettovi za vynikající práci, kterou odvedl. Neboť jednání ICCAT stále probíhají, nevíme ještě, jaký osud čeká naše rybáře příští rok. Víme však, že letos v létě se stalo něco velmi závažného a že bychom měli podniknout důkladný přezkum opatření na monitorování úlovků. Těší mě, že mohu říct, že Komise má v rukou tento úkol, i když se obávám, že některá opatření navržená minulý měsíc, jejichž cílem je zabránění ilegálnímu rybolovu, v Radě dost dobře neprojdou.
<P>
Doufám, že ať se stane cokoli, Evropská agentura pro dohled nad rybolovem bude úspěšná při realizaci řádné koordinace evropských snah na provedení potřebných kontrol, neboť národní systémy monitorování nefungují. Pro naše španělské, portugalské a řecké přátele je také velmi dobré, že se ostře ohradili proti jednání francouzských a italských lodí a selhání při monitorování v těchto dvou zemích. Každý zná skutečný obraz! Všichni si uvědomujeme, že každá země tajila nelegální činnosti vlastního rybolovného loďstva příliš dlouho. To je důvod, proč - ať se nám to líbí nebo nelíbí - potřebujeme přísnější kontrolu na evropské úrovni, a to je důvod, proč jsem přesvědčen o potřebě evropské pobřežní stráže.
<P>
Rovněž je třeba, abychom jednali o sankcích za tento nadměrný rybolov. Je velmi pravděpodobné, že se ICCAT rozhodne penalizovat Společenství a my potom budeme muset penalizovat členské státy, které jsou vinny. Francouzská vláda halasně odmítla jakýkoli kompromis a varovala, že budou padat hlavy. Osobně doufám, že tyto sankce, které by nebyly potřebné, kdyby byly systémy monitorování účinné, budou přísné, ale spravedlivé a vyvážené. Rovněž doufám, že ti, kteří se podílejí na tradičním rybolovu tuňáka a kteří mají menší vliv na stavy, nebudou potrestáni za chyby jiných.
<P>
Nakonec, neboť odborníci jasně řekli, že kapacity evropského loďstva jsou nepřiměřené vzhledem ke stavům tuňáka obecného, chci využít této příležitosti a zeptat se komisaře, jaké zdroje mají být přiděleny na přeškolení těch rybářů, kteří budou muset opustit odvětví.
<SPEAKER ID="416" NAME="Joe Borg">
člen Komise. - Vážený pane předsedající, nejprve bych rád poděkoval všem váženým poslancům za zajímavé poznámky, které uvedli.
<P>
Z této rozpravy vyplynulo uznání skutečnosti, že máme společný cíl, kterým je účinné řešení nepříjemné situace stavu tuňáka obecného. Nejlepším způsobem řešení špatného stavu je realizace plánu obnovy ICCAT. Proto děkuji Parlamentu za jeho návrh týkající se vnitrostátních plánů rybolovu, který je účinným nástrojem na řešení dodržování souladu týkajícího se nadměrné kapacity.
<P>
Pokud jde o výjimky, Komise nemůže upravovat obsah plánu přijatého ICCAT. Na těch výjimkách se dohodly všechny smluvní strany. Dovolte mi připomenout, že tyto výjimky byly uděleny pro lodě určené k rybolovu v malém rozsahu a pro některé sezónní lodě, neboť jejich vliv na výlov je nepatrný. Kromě toho, tyto výjimky zahrnují soubor přísných podmínek, jako je omezený počet plavidel, omezené úlovky a vymezené přístavy. Plán obnovy se tedy může v roce 2010 přezkoumat na základě nových vědeckých poznatků nebo slabých stránek zjištěných při jeho zavádění.
<P>
Pokud jde o připomínku, kterou uvedla paní Miguélezová Ramosová, která chtěla další rozšíření o dva specifické případy v Atlantickém oceánu a v Jaderském moři, jedná se o specifické, malé a nevýznamné případy. Jejich rozšíření tak, aby pokrývaly jiné oblasti, si vyžaduje změnu dohody o plánu obnovy ICCAT. To se určitě nemůže uskutečnit tento rok. Nechci znovu otvírat plán ICCAT. Revize je naplánovaná na rok 2008, ale s ohledem na kritiku obou existujících výjimek se domnívám, že bude mimořádně složité ještě je rozšířit.
<P>
Nadměrná kapacita se bude řešit prostřednictvím národních plánů, které mají předkládat členské státy, které budou muset vyvážit kapacitu výkrmu úlovky. Kromě toho, v rámci jednání v Radě jsme dokázali zavést zlepšená kontrolní opatření, abychom umožnili lepší dodržování stanovených kvót. Kromě toho, v roce 2008 hodláme soustřeďovat své snahy na prosazení kontrol obecně.
<P>
Rovněž trváme na tom, aby byly v rámci Evropského fondu pro rybolov přiděleny zdroje na odstavení plavidel v těch členských státech, v nichž je nadměrná kapacita, zejména s ohledem na rybolov tuňáka obecného.
<P>
Pokud jde o otázku zajištění toho, aby ostatní rybolovná plavidla dodržovala nařízení ICCAT, což jsou - jinak řečeno - rybolovná plavidla patřící třetím zemím, ustanovení ICCAT platí pro všechny partnery ICCAT, a my ode všech očekáváme, že budou dodržovat smluvní podmínky plánu obnovy stavů tuňáka obecného. Pokud nebudou, budeme o tom s nimi jednat v rámci ICCAT i v rámci dvoustranných jednání. Pokud odmítnou dodržovat své závazky, zvážíme podniknutí jiných opatření.
<P>
Pokud jde o otázku nadměrného rybolovu dvou zemí, už jsem řekl, že podporuji vnitrostátní plány rybolovu předložené v kompromisním návrhu předsednictví, který doufám schválí všechny členské státy na listopadovém zasedání Rady.
<P>
Objemy ulovené nad rámec musí být zaplaceny a o tom se také rozhodlo v Antalyi. Výsledkem bude roční snížení o 1 480 tun během let 2009 až 2011. Kompenzace pro státy, které nedosáhly rybolovné kvóty, se uplatňují s účinností od roku 2008.
<SPEAKER ID="417" NAME="Předsedající">
Rozprava je ukončena.
<P>
Hlasování se bude konat ve čtvrtek ve 12:00 hod.
<P>
Písemná prohlášení (článek 142)
<SPEAKER ID="418" NAME="Francesco Musotto  " AFFILIATION="PPE-DE">
písemně. - (IT) Zpráva pana Braghetta obsahuje řadu věcí na zamyšlení, pokud jde o realizaci plánu obnovy stavů tuňáka obecného. V plánu se ukládají zásadní omezení rybolovu s ohledem na potřebu ochrany stavů ohroženého druhu. Navzdory riziku, že iniciativa nebude účinná, pokud Evropská unie nedokáže přijmout opatření na snížení jeho sociálně-hospodářského vlivu. Všechna čest zprávě, která poukazuje na tyto nedostatky a navrhuje přiměřené nástroje efektivní realizace doporučení Komise a ICCAT.
<P>
Pokud jde o sociálně-hospodářské aspekty, lov tuňáka je tradiční činností a je jediným zdrojem příjmu tisícovek rodin: pokud by se měl plně ukončit, rybáři by museli dostávat finanční kompenzaci z Evropského fondu pro rybolov.
<P>
Členské státy musí uplatnit i pokuty za nezákonný rybolov, který je skutečnou příčinou ochuzení stavů. Nemá smysl stíhat čestné rybáře, pokud nejsou nástroje na zastavení predátorů na moři.
<P>
Nakonec je třeba vyžadovat reciprocitu od zemí mimo EU: nemá smysl obětovat naše rybáře kvůli ochraně druhů, pokud jiné země, a tím myslím Libyi a Turecko, stejně jako Čínu a Japonsko, neuplatňují ve svých mořích stejně přísná omezení. Pokud by měli konkurenční náskok před evropskými rybáři, problém ochuzování stavů tuňáka by se nevyřešil.
