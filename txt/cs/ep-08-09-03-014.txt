<CHAPTER ID="014">
Tisíciletí pro rozvoj - Cíl 5: zlepšit zdraví matek (rozprava) 
<SPEAKER ID="250" NAME="Předsedající">
Dalším bodem je prohlášení Rady a Komise o tisíciletí pro rozvoj - cíl 5: zdraví matek.
<SPEAKER ID="251" NAME="Jean-Pierre Jouyet">
úřadující předseda Rady. - (FR) Vážený pane předsedající, vážená paní komisařko, dámy a pánové, stejně jako Evropský parlament i Rada považuje za velice důležité, aby byly do roku 2015 v celém světě dosaženy rozvojové cíle tisíciletí, zejména cíl, jehož záměrem je snížit úmrtnost matek v průběhu let 1990 až 2015 o tři čtvrtiny.
<P>
V této souvislosti Evropská unie připomíná, že trvalý pokrok v této oblasti si vyžaduje dodržování a podporu práv žen a děvčat, a to tak, že jim zaručíme přístup ke službám zdravotní péče, zejména pokud jde o sexuální zdraví, a že jim poskytneme ochranu před virem HIV. Tři instituce Evropské unie jasně vyjádřily svoji společnou touhu zlepšit zdraví matek v rozvojových zemích, zejména prostřednictvím podepsání Evropského konsensu o rozvoji ze dne 20. prosince 2005, v němž je zdraví matek uvedené jako jedna z priorit rozvojové politiky Evropské unie. Nyní máme k dispozici potřebné finanční nástroje, abychom mohli realizovat tento cíl, především v rámci partnerství mezi Evropskou unií a Afrikou v oblasti cílů tisíciletí. Jak víte, v oblasti zdraví se musíme vypořádat ještě s mnoha závažnými výzvami. Jsou uvedeny i ve výroční zprávě OSN. Pět tisíc žen každoročně umírá v důsledku komplikací během těhotenství nebo při porodu, které není možno léčit. Těmto úmrtím nebudeme moci zabránit, pokud se nám nepodaří dosáhnout v této oblasti pokroku. Pravděpodobnost, že žena umře v důsledku těchto příčin souvisejících s mateřstvím, je 1 k 16 v subsaharské Africe. V rozvinutých zemích je tato pravděpodobnost jen 1 k 3 800. Proto vzhledem k rozsahu těchto výzev a vzhledem k této absolutně nepřijatelné situaci se Rada rozhodla urychlit a posilnit svá opatření. V červnu Rada přijala agendu pro akci. V agendě se uvádí, že Evropská unie urychleně podpoří dosažení cíle stanoveného v roce 2005, který se týká obecného přístupu, k reprodukčnímu zdraví, a také dosažení milníků do roku 2010, podle kterých máme, jak víte, každoročně zachránit o čtyři miliony dětských životů víc, z toho dva miliony v Africe. Kromě toho má být podle milníků do roku 2010 každoročně o třicet pět milionů víc porodů s přítomným kvalifikovaným zdravotnickým personálem, z toho třináct milionů v Africe. Pokud chceme do roku 2015 snížit úmrtnost matek o tři čtvrtiny, znamená to, že každoročně do roku 2010 bude muset být o 21 milionů více porodů s přítomným kvalifikovaným zdravotnickým personálem.
<P>
Evropská unie podpoří dosažení cíle, aby do roku 2010 mělo o 50 milionů víc afrických žen přístup k moderní antikoncepci, v obecném pojetí, aby mohly praktikovat plánované rodičovství. V agendě uplatněné Radou se také uvádí, že Evropská unie pomůže přemostit nedostatek financí určených k dosažení těchto cílů do roku 2010. Mohu vám oznámit, že Světová zdravotnická organizace odhaduje, že zmiňovaný nedostatek financí v současnosti představuje 13 miliard EUR.
<P>
Pokud Evropská komise zastává názor (a paní komisařka nám za chvíli poví, zda to tak je), že na přemostění nedostatku financí je třeba zvýšit podporu Evropské unie do roku 2010 o 8 miliard eur, z kterých 6 miliard eur bude určeno pro Afriku, potom je nezbytné, aby se partnerské země i dárci podíleli na řešení výzev, kterým musíme čelit.
<P>
V tomto kontextu je proto předsednictví přesvědčeno, že je třeba, aby posilnění systémů zdravotní péče bylo i nadále klíčovou prioritou v rámci rozvojových cílů tisíciletí. Plánujeme přijmout vícero konkrétních opatření, například následující: předsednictví a Komise připravují společný dokument o zdravotních rizicích, ministři pro rozvoj budou během neformálního setkání, které se uskuteční 29. a 30. září, jednat o závěrech listopadového zasedání Rady a následujících předsednictví o obecném přístupu k zdravotní péči, a nakonec Rada prozkoumá zprávu Komise o programu Evropské unie na boj proti vážnému nedostatku zdravotnických pracovníků v rozvojových zemích, jak jsem už poznamenal, tato role je mimořádně důležitá.
<P>
Vážený pane předsedající, vážená paní komisařko, dámy a pánové, můžete si být jisti, že Rada bude i nadále jednat a činit vše pro to, aby Evropská unie zůstala hnací silou při dosahování zlepšení v oblasti zdraví matek v rozvojových zemích, zejména v Africe.
<SPEAKER ID="252" NAME="Benita Ferrero-Waldner">
členka Komise. - Vážený pane předsedající, právo na zdraví je základní právo, v němž existuje pravděpodobně nejvíc nerovností. Lidé, kteří zdravotní péči nejvíc potřebují, a jejichž zdraví je nejvíc ohroženo, a kterým hrozí předčasná smrt, mají nejhorší přístup k zdravotní péči, často je jejich přístup k zdravotní péči nulový. Tento stav klade před Evropskou unii a před světové společenství jako celek obrovské výzvy.
<P>
Evropská unie je velmi odhodlaná naplnit rozvojové cíle tisíciletí, včetně rozvojového cíle tisíciletí č. 5, který se týká zdraví matek, a který je dnes předmětem naší diskuse.
<P>
Uvědomujeme si, že zlepšování sexuálního a reprodukčního zdraví a zvyšování objemu finančních prostředků určených pro oblast zdravotnictví si vyžaduje více sektorový a mnohem soudržnější přístup, který musí zahrnovat i další rozvojové cíle tisíciletí. Výsledky v oblasti zdravotnictví není možné dosáhnout bez přiměřených investicí do systémů, které zabezpečí zlepšení zdravotního stavu. Zdravotní politiku je třeba zahrnout do širšího plánování v rámci sociálního a hospodářského rozvoje. Země potřebují dlouhodobě předvídatelnou pomoc od vnějších dárců. Dárci chtějí vidět jasné propojení mezi poskytnutým financováním a výsledky. Je velice třeba vytvořit mechanismy, které učiní jednotlivé partnery zodpovědnými za výkon jejich rolí vyplývajících z mezinárodních dohod.
<P>
Chudí lidé, ženy, muži a děti, žijící v rozvojových zemích zažívají velké množství různých vzájemně propojených problémů se sexuálním a reprodukčním zdravím. Patří mezi ně HIV/AIDS, sexuálně přenosné choroby, neplánované nebo nechtěné těhotenství, komplikace, které ženy postihují během těhotenství a porodu, mrzačení genitálií nebo obřízka, neplodnost, sexuální zneužívání, nebezpečné potraty a rakovina děložního krčku. Společně tyto problémy způsobují mnoho utrpení a mnohé předčasná úmrtí. Špatnou situaci žen ještě zhoršuje chudoba a jejich druhořadé postavení ve společnosti. V důsledku toho ženy nemají dostatečný přístup k přiměřeným službám zdravotní péče, nemají dostatek informací, nemají přiměřený přístup ke kvalifikovaným odborníkům, ani k potřebám pro zvýšení reprodukčního zdraví.
<P>
Proto se práce Evropské komise v oblasti zdraví a rozvoje zaměřuje zejména na zlepšení zdraví matek a snížení úmrtnosti matek. Navzdory našemu úsilí a rozvojovým cílům tisíciletí se však rozvojový cíl tisíciletí č.5 daří z celosvětového hlediska naplňovat pravděpodobně nejméně úspěšně, a to zejména, jak už bylo řečeno, v Africe. Situace je velmi vážná, o to víc, že matky většinou umírají doma, daleko od služeb zdravotní péče, a proto tato úmrtí často ani nejsou zaznamenány. Skutečný údaj o míře úmrtnosti matek teda může být ještě vyšší než půl milionu žen ročně, které jsou zachyceny ve statistikách.
<P>
Z politického hlediska je tu i další problém, který nás znepokojuje. Jde o to, že stále častěji se setkáváme s tendencí nepovažovat v programech politiky v oblasti sexuálního a reprodukčního zdraví a sexuálních a reprodukčních práv za prioritu vzhledem k citlivosti otázky potratu. Takovým přístupem zapomínáme na nevyrovnané postavení žen v mnoha našich partnerských zemích, kde ženy nerozhodují o počtu vlastních dětí, a kde jsou ženy nuceny k tomu, aby měly sexuální poměr, někdy dokonce s partnerem, který je pravděpodobně infikovaný virem HIV. Nezapomínejme na množství obětí znásilnění, mladá děvčata a ženy, které se kromě svých zranění a traumat musí často vypořádat i s odmítnutím ze strany vlastních příbuzných a společenství, ve kterých žijí.
<P>
Proto v rámci 10. Evropského rozvojového fondu a v rámci rozpočtu Komise programujeme přímou podporu pro oblast zdraví v 31 rozvojových zemích. V mnoha těchto zemích je velmi vysoká míra úmrtnosti matek a jsou tam velmi slabé systémy zdravotní péče.
<P>
V tomto směru bude rozpočtová podpora propojena s dosahováním výsledků v oblasti zdraví představovat další důležitý nástroj k řešení úmrtnosti matek. Aby byla tato pomoc předvídatelnější, Komise zavádí v mnoha partnerských zemích nový způsob financování, tzv. "uzavírání smluv v souvislosti s rozvojovými cíly tisíciletí", ve kterém se rozpočtová podpora poskytne na delší období, a bude propojena na dosažení dohodnutých výsledků, což přispěje k naplnění rozvojových cílů tisíciletí. Takový přístup umožní vládám v jednotlivých zemích podpořit opakující se náklady v rámci systému zdravotnictví, například náklady na mzdy pracovníků ve zdravotnictví. To je nezbytné proto, abychom mohli zvýšit dostupnost základní zdravotní péče, včetně bezpečných dodávek a dosažení pokroku v úsilí splnit rozvojový cíl tisíciletí č. 5.
<P>
Víme však, že činnosti, které se na podporu zdraví matek vykonávají v současnosti, nejsou postačující, a že pokud chceme změnit současnou situaci, musíme vynaložit větší úsilí. Proto dne 24. června 2008 Rada Evropské unie přijala agendu EU pro akci v oblasti rozvojových cílů tisíciletí, kterou se Komise a členské státy zavázaly, že do roku 2010 zvýší svoji podporu pro zdravotnictví o dalších 8 miliard eur, které už zmiňoval úřadující předseda, z toho 6 miliard eur je určeno pro Afriku.
<P>
Co se týče rozvojových cílů tisíciletí, v agendě EU pro akci v oblasti rozvojových cílů tisíciletí se zmiňují dva důležité cíle, které je třeba dosáhnout do roku 2010: po prvé, o 21 milionů víc porodů, u kterých jsou přítomni kvalifikovaní zdravotničtí pracovníci, a po druhé, o 50 milionů víc žen v Africe, které mají přístup k moderní antikoncepci.
<P>
My, Komise, ale i členské státy, to budeme muset společně realizovat. Přijali jsme závazek a jsme odhodlaní zlepšit situaci žen v chudých zemích, které čeká porod, což je, podle mého názoru, ta nejpřirozenější věc na světě. Těší mě, že to dnes jako komisařka pro vnější vztahy, která zastupuje pana komisaře Louise Michela, mohu říci, protože jako žena s nimi pociťuji velkou míru solidarity.
<P>
(potlesk)
<SPEAKER ID="253" NAME="Filip Kaczmarek">
jménem skupiny PPE-DE. - (PL) Vážený pane předsedající, vážená paní komisařko, rozvojový cíl tisíciletí č. 5 je velmi důležitý, protože se týká nejen kvality života, ale i života samotného, jeho začátku a přetrvání. Důležitost rozvojového cíle tisíciletí č. 5 je o to větší, že jeho úspěšná realizace není velmi finančně nákladná. Existují programy a projekty, které se už realizují v různých zemích na celém světě. Díky nim se podařilo výrazně snížit perinatální úmrtnost, přičemž náklady na tyto programy a projekty nebyly obzvlášť vysoké. Navzdory tomu je v některých regionech dynamika plnění cíle č. 5 slabá až velmi slabá. Kromě toho, v některých regionech, zejména v subsaharské Africe, se od roku 2000 situace vůbec nezlepšila. Je to velmi znepokojující, protože to znamená, že realizace rozvojového cíle tisíciletí č. 5 je z globálního hlediska vážně ohrožena..
<P>
V některých rozvinutých zemích jsme, bohužel, ještě stále svědky tendence ideologizovat tento problém a zaměřit se na jednu skutečně dost rozporuplnou otázku, konkrétně na otázku reprodukčních práv. Dnes to tu už bylo zmiňováno. Musíme si však uvědomit, že jednou z nejčastějších příčin úmrtí matek je nebezpečně vykonané umělé přerušení těhotenství. Ať se na to podíváte z jakéhokoli hlediska, je logické, že když omezíme počet případů umělého přerušení těhotenství, sníží se tím úmrtnost matek. Rozhodně je jednodušší omezit počet případů umělého přerušení těhotenství, než zvýšit podíl takřečených "bezpečných" umělých přerušení těhotenství.
<P>
Proto jen těžko můžeme souhlasit s tvrzením, že reprodukční zdraví by mělo být v rámci rozvojové politiky prioritou. Reprodukční zdraví je důležité, ale prioritami by rozhodně i nadále měl být boj proti chudobě (v tom souhlasím s paní komisařkou), zlepšení postavení žen a plnění slibů, ke kterým se zavázaly rozvinuté země. Výběr priorit je velmi důležitý, protože nesprávný výběr priorit by mohl vést k nežádoucím opatřením. Například, usnesení standardně obsahují příklad výměny zkušeností a osvědčených postupů, ale pokud daný cíl není přiměřený, výměna zkušeností a osvědčených postupů by mohla být neúčinná, ba dokonce přímo nežádoucí.
<P>
Měli bychom si také zapamatovat, že zavádění našich norem a standardů v jiných zemích je z morálního hlediska rozporuplné. Je třeba, aby v etických otázkách země, kterým poskytujeme naši pomoc, samy rozhodovaly o tom, co je dobré a přijatelné. Neměli bychom například říci, že umělé přerušení těhotenství je dobré řešení. Protiřečilo by si to a šlo by o neodůvodněné zasahování. O protimluv by šlo proto, že ačkoli se sami snažíme o zvýšení porodnosti v Evropě, v jiných zemích bychom podporovali její omezení. O neodůvodněné zasahování by šlo proto, že nám nikdo nedal oprávnění ovlivňovat rozhodnutí jiných států v etických otázkách.
<P>
Podle mého názoru bychom se proto měli zaměřit na nerozporuplné oblasti, hlavně proto, že existuje velice mnoho oblastí, které nejsou rozporuplné, a na kterých se všichni shodneme: vzdělávání, posilnění postavení žen, ochrana mateřství, dobrá výživa, přístup ke kvalifikované zdravotnické péči a porodní péče. Na tyto oblasti se můžeme společně zaměřit, a tak zabezpečit dosažení rozvojového cíle tisíciletí č. 5.
<SPEAKER ID="254" NAME="Alain Hutchinson">
jménem skupiny PSE. - (FR) Vážený pane předsedající, vážený pane úřadující předsedo Rady, vážená paní komisařko (které dnes přeji vše nejlepší k narozeninám), nebudu vycházet z textu, který jsem tu chtěl původně přečíst jménem mé skupiny, protože si myslím, že se nacházíme uprostřed obzvlášť důležité diskuse.
<P>
Vzhledem k tomu, že se nedaří naplňovat tento rozvojový cíl tisíciletí, cíl č. 5, který je velice důležitý, protože se týká žen a jejich utrpení během těhotenství, musíme změnit náš mimořádně pokrytecký postoj a musíme přestat dělat analýzy situace v Evropě, když víme, vidíme a můžeme svědčit o tom, jaká situace je v Africe, přímo v terénu, ve vesnicích, na venkově, v buši. Dost mě pobouřilo, co právě řekl náš kolega poslanec, pan Kaczmarek, a proto jsem se rozhodl změnit své vystoupení a nebudu číst projev, který jsem si připravil. Nemůžeme tvrdit, že umělé přerušení těhotenství představuje zázračný lék na všechny problémy žen, které budou rodit, to v žádném případě! Musíme vyčlenit potřebné prostředky na to, abychom pro tyto ženy mohli zabezpečit všechno, co potřebují: vzdělávání, řádně plánované rodičovství, antikoncepci a v případě potřeby i dobrovolné přerušení těhotenství v přiměřených podmínkách, ale to nemůže být náš hlavní cíl.V tomto Parlamentu je mimořádně těžké říci věci jasně, protože tu sedí lidé, kteří nám jménem morálky někdy i ve jménu konservativismu neustále brání přijmout příslušná opatření, účinná opatření, která by byla ve prospěch ženám žijícím v daných zemích.
<SPEAKER ID="255" NAME="Beniamino Donnici" LANGUAGE="IT">
Vážený pane předsedající, dámy a pánové, pracovali jsme na společném návrhu usnesení o úmrtnosti matek a brali jsme v úvahu skutečnost, že jsme ještě daleko od toho, aby se nám podařilo dosáhnout rozvojového cíle tisíciletí č. 5, "snížit úmrtnost matek v průběhu let 1990 až 2015 o tři čtvrtiny", a proto je třeba důrazná iniciativa, důrazná a konkrétní iniciativa ze strany mezinárodního společenství, kterou může zaručit jen Evropa, jejíž podstatu tvoří práva a hodnoty.
<P>
Vážíme si ubezpečení, které nám poskytli pan Jouyet a paní Ferrerová, ale je třeba, abychom rychle přešli od slov k činům. Nakonec, úmrtnost matek společně s úmrtností kojenců jsou nejdůležitějším ukazovatelem úrovně rozvoje lidství. Jak jsme už řekli, je nepřijatelné, aby v současnosti během porodů každý rok umíralo stále víc jak půl milionu žen.
<P>
Jak všichni víme, většina těchto žen žije v subsaharské Africe, kde každou minutu umírá jedna žena. Jak jsme už řekli, statistiky ukazují, že ženám v rozvinutých zemích hrozí stejné riziko jen v jedno z 3 700 případů. Zmiňované statistiky jsou ještě hrůzostrašnější, když se podíváme na povzbudivý pokrok, kterého se podařilo ve stejném časovém období dosáhnout některým zemím se střední úrovní příjmu ve východní Asii, jihovýchodní Asii, Severní Americe, Latinské Americe a v severní Africe. Tyto země jsou důkazem toho, že tuto hroznou situaci je možné překonat.
<P>
Proto podle našeho názoru, toto usnesení přichází ve správném čase, je zřetelné a komplexní, a pojmenovává strategie, kterými je možné řešit tento celosvětový naléhavý stav v oblasti zdraví, přičemž usnesení uznává, že přístup k přiměřené zdravotní péči je základním lidským právem.
<P>
Na závěr mi dovolte říci, že doufá, že si tento hodnotný kompromis dosažený mezi skupinami ve vztahu k této nesmírně bolestivé otázce získá v Parlamentě širokou podporu, a že přijetí společného usnesení bude vést všechny naše instituce a členské státy k tomu,a by zavedly konkrétní opatření, a aby poskytly přiměřené investice do infrastruktury a dopravy, do zdravotnických zařízení, odborné přípravy pro zaměstnance pracující s novými zařízeními, do vzdělávání, bezpečnosti a do politik pro emancipaci žen, aby se nám tento cíl, který je pro naši civilizaci velmi důležitý, podařilo do roku 2015 splnit.
<SPEAKER ID="256" NAME="Ewa Tomaszewska" LANGUAGE="PL">
Vážený pane předsedající, vysoká úmrtnost během perinatálního období zůstává i nadále velmi znepokojujícím jevem, který není možné zdůvodnit stavem medicínských poznatků. V době demografického kolapsu představuje snaha o zlepšení zdravotního stavu těhotných žen stále důležitější problém.
<P>
Musíme připomenout, jak vážné zmrzačení představuje pro ženu umělé přerušení těhotenství. Nemůžeme mít dilema: když budeš souhlasit se zabitím vlastního dítěte, budeš mít šanci na přežití. Snížení úmrtnosti v perinatálním období o 75 % do roku 2015 v porovnání s rokem 1990 si vyžaduje obecné zlepšení zdravotního stavu žen a zvýšení nákladů na zdravotní péči a vzdělávání zaměřené na prevenci.
<P>
Nejhorší situace je v jižní a subsaharské Africe a také v Asii. Každý rok v těchto oblastech zaplatí půl milionu žen vlastním životem za svou touhu mít dítě. V případě žen, které mají malárii nebo jsou infikované virem HIV, je kromě zdraví matky ohrozené i zdraví dítěte, protože hrozí, že i ono bude infikované. V této souvislosti musíme zdůraznit, že jedním velice důležitým negativním faktorem je chudoba, proto je třeba vyčlenit finanční prostředky pro řešení tohoto problému. Tato situace velice specificky poukazuje na hodnotu solidarity mezi lidmi. Uznání zdraví žen (zdraví budoucích matek) za prioritu a mobilizace mezinárodních sil s cílem zlepšit zdravotní péči o těhotné ženy představují velmi vážnou výzvu.
<SPEAKER ID="257" NAME="Kathalijne Maria Buitenweg">
jménem skupiny Verts/ALE. - (NL) Vážený pane předsedající, poslankyní Evropského parlamentu jsem už devět let a během tohoto období jsem porodila dvě děti. Mladší má dva roky a starší téměř osm let. Samozřejmě těhotenství je vždy plné napětí, stále musíte přemýšlet o tom, jestli se vaše dítě narodí úplně zdravé, ale mohu vám upřímně říci, že ani u jednoho z těchto dvou těhotenství jsem nikdy nepřemýšlela o tom, jak to bude s mým zdravím, a jestli přežiji porod. Je to opravdu ohromný luxus!
<P>
Statistické údaje tu už byly zmiňovány. V Evropě zemře v důsledku příčin souvisejících s těhotenstvím méně než jedna z 3 800 žen. Hodnota stejného údaje je v některých afrických zemích mnohem vyšší, umírá až jedna ze 16 žen. Co se týče Nigeru, statistický údaj, který se zmiňuje pro tuto zemi, uvádí, že umírá až jedna ze sedmi žen. Mezi důvody, které způsobují tuto situaci, patří i nebezpečná umělá přerušení těhotenství. Velice bych si přála, aby skutečnost vypadala jinak, ale a to by bylo třeba, aby nastaly změny, například by bylo třeba poskytovat ženám antikoncepci, nebo dosáhnout, aby byli muži zdrženliví. Mezi další důvody patří nedostatečná zdravotní péče, nebo její opožděné poskytnutí, a příliš velký počet bezprostředně za sebou následujících těhotenství v příliš mladém věku.
<P>
Velké rozdíly mezi situací v Evropě a ve zmiňovaných mnoha jiných zemích poukazují na skutečnost, že se vyplatí investovat do této oblasti. Je to úplně zřejmé, investice do zdravotní péče snižují úmrtnost matek. Navzdory tomu se v této oblasti dělá příliš málo. V roce 1987 zemřelo přibližně půl milionu žen během těhotenství nebo během porodu. Hodnota tohoto údaje se v roce 2008 nezměnila, a z toho jsem nejvíc zklamaná. Svůj cynismus vůbec netajím. Mám pocit, že mnohem víc pozornosti se věnuje boji proti AIDS, protože v důsledku něj umírají i muži. Povzbudila mě však slova paní komisařky Ferrerové-Waldnerové i slova pana úřadujícího předsedy Rady. Chci paní komisařce co nejsrdečněji poděkovat.
<P>
Existuje jasné propojení mezi úmrtností matek a možností svobodného rozhodování. Z výsledků nedávné studie vyplývá, že přibližně 200 milionů žen v rozvojových zemích by raději mělo méně dětí, ale polovina z nich nemá přístup k antikoncepci a k informacím o sexualitě. Výsledkem toho je 52 milionů nechtěných těhotenství ročně, což je skutečně závažný důvod ke znepokojení. Kofi Annan vyhlásil, že boj proti hladu a chudobě je už od svého začátku odsouzený na neúspěch, pokud se mezinárodnímu společenství nepodaří posilnit práva žen. My, Evropská unie, máme jedinečnou možnost posilnit snahu o dosažení stejných práv pro ženy na celém světě. Tento cíl chceme naplnit, ale pravda je, že se vyhýbáme skutečné odpovědnosti.
<P>
Proto se chci vyslovit pro jmenování evropské velvyslankyně pro práva žen. Většina tohoto Parlamentu už tuto myšlenku přivítala, o podporu chci požádat i paní komisařku. Šlo by o vrcholnou diplomatku, která by se mohla vyjadřovat ve jménu Evropské unie, nebo by mohla působit jako zprostředkovatelka v případech násilí páchaného na ženách. Předkládala by návrhy Radě ministrů a Evropské komisi a zodpovídala by se Evropskému parlamentu. Právě takovou hnací sílu potřebujeme, potřebujeme, aby někdo dohlédl na to, aby všechny naše návrhy zohledňovaly práva žen, považuji to za klíčové.
<P>
Vážený pane předsedající, tento návrh jsem už představila zástupci francouzského předsednictví. Sdělil mi, že ho považuje za zajímavý. Chci se zeptat pana úřadujícího předsedy, co v tomto směru míní učinit. Zmiňovaný návrh tu mám s sebou, i jeho francouzský a německý překlad. Odevzdám mu ho a upřímně doufám, že se tento post vyslankyně pro práva žen zřídí, protože tuto hnací sílu opravdu potřebujeme, aby vyvolala skutečné změny.
<SPEAKER ID="258" NAME="Feleknas Uca" LANGUAGE="DE">
Vážený pane předsedající, vážená paní komisařko, vážený pane úřadující předsedo Rady, aktuální statistiky poukazují na to, že rozvojový cíl tisíciletí č. 5 se z celkového hlediska vůbec nedaří naplňovat, a že úmrtnost žen se v Africe a jižní Asii dokonce zvyšuje.
<P>
Každý rok zemře v důsledku těhotenství nebo porodu 536 tisíc žen. Až 99 % z těchto úmrtí připadá na rozvojové země. V Africe umírá během těhotenství nebo porodu každá šestnáctá žena. V průmyslových zemích je pravděpodobnost, že žena zemře v důsledku těhotenství nebo porodu, mnohem nižší. Nejčastějšími příčinami úmrtí je vykrvácení, infekce a nezákonné potraty. Přibližně 68 tisíc žen umírá každý rok v důsledku nebezpečného umělého přerušení těhotenství a milionům žen se u tohoto zákroku způsobí zranění na celý život, nebo se jinak poškodí jejich zdraví. Ve skutečnosti se 97 % ze všech nebezpečných potratů vykonává v rozvojových zemích.
<P>
Každou minutu někde na světě zemře žena v důsledku těhotenství nebo porodu. Máme morální povinnost, ale i příležitost, abychom tomu zabránili.V rozvojových zemích, zejména ve venkovských oblastech, ženy naléhavě potřebují univerzální přístup k obecné zdravotní péči, zdravotní pomoci a poradenství o těhotenství a porodu.
<P>
Vyzývám i k plánování rodičovství, včetně přístupu k účinným antikoncepčním prostředkům a k bezpečným potratům. Zlepšení reprodukčního zdraví a odstranění všech projevů diskriminace vůči ženám představují klíčové a mimořádně důležité předpoklady k dosažení rozvojových cílů tisíciletí do roku 2015.
<SPEAKER ID="259" NAME="Nils Lundgren" LANGUAGE="SV">
Vážený pane předsedající, prohlášení OSN o rozvojových cílech tisíciletí si skutečně zaslouží, abychom mu my, bohatí Evropané, poskytli naši plnou podporu. Je to nejen tragédie, ale i skandál, že tak mnoho lidí žije na tomto světě v extrémní chudobě, že tak mnoho žen umírá během těhotenství a během porodu, že tak mnoho novorozenců umírá při porodu, že tak mnoho lidí nemá přístup k bezpečné antikoncepci, a že tak mnoho lidí je infikovaných virem HIV, přičemž nemají přístup k antiretrovirovým lékům.
<P>
Příčinou této hrůzostrašné situace není nedostatek zdrojů, technologie, ani medicínských poznatků. Víme, jak by se tyto věci daly řešit. Jasně to dokazuje skutečnost, že mnohé země si tyto problémy vyřešily už dávno. Jde o to, aby chudé země změnily své sociální instituce tak, aby se tyto oblasti mohly skutečně rozvíjet. V mnoha chudých zemích se už podařilo dosáhnout pokroku, například v Egyptě nebo Bangladéši.
<P>
Členské státy OSN se rozhodly pracovat na dosažení těchto cílů po důkladné analýze a po podrobných politických diskusích. Ale jde o globální problémy, které je třeba řešit na úrovni OSN.
<P>
Proč se tedy s nimi setkáváme tady, na úrovni Evropské unie? Globální otázky by se měly řešit na globální úrovni, v OSN, jejímiž členy jsou i všechny členské státy Evropské unie. Evropská unie musí řešit ty otázky, které jsou společné pro její členské státy, tj. přeshraniční otázky v rámci Evropy. Pokud chce Evropská unie snížit chudobu a tím i úmrtnost matek, měla by co nejdříve zrušit svoji zemědělskou politiku.
<SPEAKER ID="260" NAME="Irena Belohorská" AFFILIATION="NI">
(SK) Tři roky jsem jako lékař - porodník působila v Africe, takže se mě tento problém dost dotýká. I během mého působení v Radě Evropy jsem byla zpravodajkou právě pro zprávu týkající se mateřství, kde se konstatovalo, že v rozvojových zemích, ale i v Evropě se mockrát ženám nedostává základní ochrany během těhotenství.
<P>
Existuje mnoho konvencí a deklarací, ať už OSN nebo ILO v souvislosti s právní ochranou žen a jejich zdraví, které nejsou dodržovány, mnohokrát neratifikovány. Co se týče základní péče v třetích zemích, celý zdravotní systém je velmi slabý. Jen 10 % afrického obyvatelstva má přístup ke zdravotním službám. I proto je úmrtnost matek velice vysoká. V Africe chybějí erudovaní profesionálové, lékaři, AIDS je stále příčinou úmrtí matek. Přes protesty světové veřejnosti se ještě stále praktikuje obřízka žen.
<P>
V Asii problém mateřství zase naráží na náboženské a kastové překážky. Je tedy potřebná podpora smíšených investicí, která by podporovala zdravotnictví, ale která by speciálně podporovala péči o matku a dítě, protože víme, že i úmrtnost dětí je velmi vysoká. Namísto velkých cílů navrhuji obezřetnost, ale i kontrolu těchto prostředků, které poskytujeme.
<P>
Pokud mají evropské finance sloužit jako pomoc, cíle musí být jasné, srozumitelné, soustředěné na malý počet cílů, a jen tak, pokud je budeme i kontrolovat, se dá dělat dobrá muzika.
<SPEAKER ID="261" NAME="Colm Burke" AFFILIATION="PPE-DE">
Vážený pane předsedající, od roku 2000 se nepodařilo dosáhnout žádného posunu v dosahování rozvojového cíle tisíciletí č. 5, který se týká zlepšování zdraví matek, nejhorší situace je v subsaharské Africe a v jižní Asii. Ani před rokem 2000 neexistoval v této oblasti prakticky žádný pokrok.
<P>
V září 2000 přijali světoví lídři Deklaraci tisíciletí OSN, kterou se zavázali, že jejich země se budou podílet na snižování extrémní chudoby do roku 2015 prostřednictvím naplňování rozvojových cílů tisíciletí. Statistické údaje týkající se zdraví matek, které představuje jeden z osmi rozvojových cílů tisíciletí, jsou v současností stejné, jaké byly před 20 lety. Během těhotenství nebo porodu umírá každý rok víc jak půl milionu žen, což znamená, že každou minutu zemře jedna žena. Až 99 % z těchto úmrtí připadá na rozvojové země. V určitých oblastech Afriky je úmrtnost až tak vysoká, že umírá každý šestnáctá žena. V nejméně rozvinutých zemích je ze sta porodů jen u 28 přítomen kvalifikovaný personál. Záměrem rozvojového cíle tisíciletí č. 5 je v průběhu let 1990 až 2015 snížit procento žena umírajících u porodu o tři čtvrtiny.
<P>
Vyzývám Radu a Komisi, aby se před setkáním na vysoké úrovni v rámci OSN o rozvojových cílech tisíciletí, které se bude konat v září v New Yorku, zaměřily především na realizaci opatření, která budou směřovat k naplnění rozvojových cílů tisíciletí, zejména rozvojového cíle tisíciletí č. 5. Do sídla OSN v New Yorku pojedu koncem tohoto měsíce jako člen delegace Výboru pro zahraniční věci Evropského parlamentu. Mám tam v úmyslu poukázat na to, jak důležité je, aby členské státy Evropské unie obnovily své závazky týkající se dosažení rozvojových cílů tisíciletí do roku 2015.
<P>
Poněvadž se momentálně z hlediska rozvojových cílů tisíciletí nacházíme v polovině cesty, je klíčové, aby členské státy Evropské unie i nadále pokračovaly směrem k stanovené hodnotě oficiální rozvojové pomoci ve výšce 0,7 % HND do roku 2015. Vzhledem k tomu, že se výška pomoci poskytované Evropskou unií snížila z 0,41 % HND v roce 2006 na 0,38 % v roce 2007 (pokles o 1,5 milionu eur), naléhavě žádám členské státy Evropské unie, aby neporušovaly závazky, které přijaly, pokud jde o poskytování finanční pomoci. Členské státy, které neplní své závazky, musí zvýšit svoji snahu v této oblasti. Vyzývám předsednictví Rady, aby šlo v tomto směru příkladem. Je třeba, aby bylo zabezpečeno přiměřené předvídatelné financování, a aby se zintenzívnila snaha v této oblasti, což nám umožní zachránit mnoho lidských životů.
<SPEAKER ID="262" NAME="Glenys Kinnock" AFFILIATION="PSE">
Vážený pane předsedající, v prvé řadě mi dovolte poděkovat paní komisařce za její velmi silné a odvážné prohlášení, kterého si velice ceníme.
<P>
Panu Kaczmarekovi chci říci, že by si měl uvědomit, že 19 % úmrtí matek je způsobeno nebezpečně vykonanými potraty. Této otázce musíme rozhodně věnovat velkou pozornost, neměli bychom se tvářit, že tento problém je možné vyřešit nějakým jiným způsobem.
<P>
Když hovoříme o právech v oblasti sexuálního a reprodukčního zdraví, z druhé strany posloucháme, že mají problém s terminologií použitou v tomto usnesení. Prý se jim nelíbí, že jsou v textu použita slova "práva" a "služby". Obávám se, že tyto problémy se sémantikou by nenašly velmi dobrou odezvu u milionů truchlících dětí, jejichž matky zemřely v obrovských mukách, protože neměly žádné anestetikum, nebo u dětí, jejichž matky vykrvácely až k smrti, protože nebyla k dispozici nit, kterou by se daly udělat stehy, nebo u dětí, jejichž matky zemřely, protože neměly tři centy na to, aby si mohly koupit síran horečnatý, který by zabránil jejich smrti vykrvácením. Přesvědčte je, že záleží na tom, jaká terminologie je použita v tomto usnesení! Zkuste jim říci, že je to všechno příliš nákladné. Tyto životy jsou velmi cenné, ani jedna žena by neměla zemřít při darování nového života.
<P>
Musíme si také uvědomit, že někteří lidé mluví o tom, že skutečnost je taková, že ženy mají nízké postavení a nízkou hodnotu, a proto tuto situaci není možné změnit. To je absolutní nesmysl.Tuto situaci musíme změnit. Musíme se vypořádat s tímto misogynstvím vedoucím k utrpení a zármutku.
<P>
Žádáme, aby i předsednictví změnilo svůj přístup. Žádáme, aby přijalo opatření s cílem splnit své závazky týkající se rozvojových cílů tisíciletí. Pěkná slova, která předneslo předsednictví Evropské unie, se nám líbila, ale chceme vidět víc činů.
<P>
Když chceme splnit rozvojový cíl tisíciletí č. 5, je třeba, abychom se zaměřili na vybudování systémů zdravotnictví, a abychom poskytli finanční prostředky na řešení skutečnosti, že 40 % žen na celém světě rodí své děti bez přítomné kvalifikované pomoci. Očekáváme, že předsednictví se postaví do čela tohoto procesu. Například pomoc, kterou poskytla Francie Africe v roce 2007, byla nižší než v roce 2006. Francie si neplní své závazky. Musíme si být jisti, že předsednictví bude reflektovat na výzvu, aby konalo, a že přijme potřebné závazky do roku 2010.
<P>
Může se předsednictví vyjádřit, jestli přijme tyto rozpočtové závazky? Může tento slib i splnit? Víme, že je třeba bojovat proti úmrtnosti matek. Víme, jaké jsou s tím spojeny náklady. Bohužel víme i to, jakou cenu musíme zaplatit za to, když s tímto jevem nebojujeme.
<SPEAKER ID="263" NAME="Toomas Savi" AFFILIATION="ALDE">
Vážený pane předsedající, odsouzení používání antikoncepce a zabránění zákonnému umělému přerušení těhotenství patří mezi nejhorší zločiny proti lidskosti, hlavně vzhledem k tomu, že některé druhy antikoncepce také poskytují ochranu proti sexuálně přenosným chorobám, například proti AIDS. Ve spojení s dostatečnou sexuální výchovou zlepšují některé druhy antikoncepce i zdraví matek. Zákonné umělé přerušení těhotenství brání tomu, aby byly nechtěné děti odsouzeny k chudobě, hladu a chorobám. Když ženám odepřeme možnost svobodného rozhodnutí, vzdalujeme se od naplnění rozvojových cílů tisíciletí. Když chceme dosáhnout toho, aby se zlepšilo zdraví matek v rozvojových zemích, Evropská unie musí odsoudit pravidlo, na základě kterého nesmí být finanční pomoc poskytnutá Spojenými státy americkými využita k poskytování informací, péče a služeb souvisejících s umělým přerušením těhotenství (tzv. "gag rule"). Musíme také odsoudit zákaz používání antikoncepce, který obhajují některé církve.
<SPEAKER ID="264" NAME="Carlo Casini" AFFILIATION="PPE-DE">
(IT) Vážený pane předsedající, vážená paní komisařko, vážený pane úřadující předsedo Rady, dámy a pánové, jsme rozhodně povinni snažit se o to, aby ženy mohly plnit svoji funkci matek za optimálních zdravotních podmínek. To je úplně jasné. Proto si naděje vyjádřená v tomto smyslu v předloženém návrhu usnesení, o kterém tu dnes diskutujeme, zaslouží naši podporu.
<P>
Když však slyším, že se na mezinárodní scéně nepřiměřeně používá výraz "služby reprodukčního zdraví", mám z toho špatný pocit. Jsme pro služby reprodukčního zdraví, ale nemůžeme připustit, aby mezi ně patřila i možnost rozhodnout se pro umělé přerušení těhotenství, v důsledku čeho by se z tragického potlačení lidských bytostí na úplném začátku jejich existence stala sociální služba.
<P>
Bez ohledu na to, jaký má každý z nás názor na právní předpisy o umělém přerušení těhotenství, myslím si, že v dokumentu o zdraví matek nesmíme zapomínat na to, že mateřství se týká dvou lidí, ne jen jedné osoby. Proto vítám skutečnost, že v kompromisním usnesení se zmiňuje deklarace i Úmluva OSN o právech dítěte, v nichž se pojem "dítěte" vztahuje i na zatím nenarozené děti, a které vyzývají k poskytování zvláštních služeb pro matku i pro dítě.
<P>
Myslím si, že je velice správné, že se v dokumentech, které mají zaručit bezpečnost mateřství, zmiňují tyto nástroje. Měli by se v nich zmiňovat i další nástroje bojující za život zatím nenarozených dětí. Měli bychom se zaměřit na podporu a vzdělávání v oblasti úcty k životu z hlediska hospodářského, sociálního a psychologického, i z hlediska sociálního zabezpečení. Na druhé straně, pokud bychom tuto oblast zanedbali a zaměřili se jen na používání antikoncepce včetně umělého přerušení těhotenství, nikdy se nám nepodaří dosáhnout požadovaných výsledků.
<P>
Je nezpochybnitelné, že v některých zemích Evropy, například ve Francii a ve Spojeném království, je používání antikoncepce rozšířenější než v jiných, ale přesto v nich podle oficiálních statistik počet umělých přerušení těhotenství neustále roste. Chci váš, dámy a pánové, poprosit, abyste o těchto věcech chvíli pouvažovali.
<SPEAKER ID="265" NAME="Anne Van Lancker" AFFILIATION="PSE">
(NL) Vážený pane předsedající, vážená paní komisařko, vážený pane úřadující předsedo, chci paní komisařce co nejsrdečněji poděkovat za její velice energické vystoupení. Je pravda, že úmrtnost matek poukazuje na nejbolestnější nerovnost mezi ženami žijícími na severní polokouli a ženami žijícími na jižní polokouli. Je zřejmé, že mnoho našich kolegů poslanců, kteří žijí na této polokouli, to ještě stále nechápe. Pan Casini, každý rok 50 milionů žen nechtěně otěhotní, protože nemají přístup k antikoncepci, 42 milionů z nich podstupuje nebezpečné umělé přerušení těhotenství, přičemž 80 tisíc z nich v důsledku toho umírá. Taková je tvrdá skutečnost. Drtivá většina těchto žen žije v subsaharské Africe, proto neexistuje důvod, aby jim západ něco vyčítal.
<P>
Je to hanba, protože úmrtnosti matek se dá úplně zabránit, když mají ženy přístup ke zdravotní péči a k sexuálnímu a reprodukčnímu zdraví. Podle Světové zdravotnické organizace představují roční náklady na poskytování základní zdravotní péče 34 EUR na jednu osobu. Tato meta by byla dosažitelná, kdyby vedle příslibů samotných rozvojových zemí vyčlenila Evropská unie 15 % rozvojové pomoci na zdravotní péči včetně na sexuální a reprodukční zdraví. Právě v tom však ve skutečnosti spočívá celý problém. V posledních letech se investice členských států do zdravotní péče neustále snižují. Rozpočty na podporu plánovaného rodičovství se od roku 1994 snížily téměř na polovinu. Dokonce i v Evropském rozvojovém fondu jsou na zdravotní péči vyčleněny sotva 4 % na rozdíl od 30 %, které jsou vyčleněny na infrastrukturu a rozpočtovou podporu. Proto je zřejmé, že nastal čas, aby se slova vyřčená Radou a přísliby vyslovenými Komisí proměnily na konkrétní projekty, například bychom mohli podmínit rozpočtovou podporu dosažením jasných výsledků, pokud jde o rozvojový cíl tisíciletí č. 5 a o záchranu životů žen v Africe.
<SPEAKER ID="266" NAME="Sophia in 't Veld" AFFILIATION="ALDE">
(NL) Vážený pane předsedající, budu upřímná. Je pro mne těžké přednést souvislý projev po tom, co jsem si vyslechla od pánů, kteří sedí na tamté straně Parlamentu. Jde o problematiku, která ve mně vyvolává ty nejhlubší city, i proto, že jsem žena, poněvadž se to týká i mne a dalších žen v tomto zasedacím sále. Nakonec problém, o kterém diskutujeme, není jen medicínský, ani jen finanční (ačkoli jsem vděčná za poskytnuté záruky týkající se zvýšeného financování), jde tu o sociální problém. Jde o problém, který se týká postoje společnosti k ženám, té společnosti, která ještě stále na celém světě vnímá ženy jako druhořadé občany.
<P>
Pokud mám být upřímná, nechce se mi ani věřit, že tito dva poslanci řekli to, co řekli, když vědí, že to každý rok bude stát životy půl milionu žen. Tomu se nedá uvěřit. Na světě není ani jedna žena, která by si přála potrat, ani jedna! Když však žena nemá na výběr, musí mít aspoň možnost, aby se potrat vykonal bezpečně a zákonně. Ženy na to mají právo. Mimochodem, velmi mě těší, že tento přístup podporuje i Rada Evropy. Pokud toto právo ženám nepřiznáme, budeme tu jen ronit krokodýlí slzy. Proto všechny poslance tohoto Parlamentu vyzývám, aby hlasovali pro pozměňující a doplňující návrh, který odsuzuje pravidlo, na základě kterého nesmí být finanční pomoc poskytnutá Spojenými státy americkými využita na poskytování informací, péče a služeb souvisejících s umělým přerušením těhotenství (tzv. "gag rule"), a aby hlasovali i pro pozměňující a doplňující návrh odsuzující zákaz používání kondomů, který prosazuje Vatikán, protože (a nyní to řeknu jednoduše tak, jak to je) tyto dvě věci jsou přímo zodpovědné za miliony úmrtí, a proto je tento Parlament musí odsoudit.
<SPEAKER ID="267" NAME="Mairead McGuinness" AFFILIATION="PPE-DE">
Vážený pane předsedající, naše politiky zaměřené na zdraví matek v rozvojových zemích nejsou úspěšné. Vidíme to i podle dnešní rozpravy, protože pokud jde o snížení hrůz žen, které umírají během těhotenství a během porodu, nepodařilo se nám dosáhnout žádného pokroku. Když zemře žena během porodu v Irsku, vyvolá to pobouření a následuje úplné medicínské vyšetřování, vzhledem k tomu, že tato situace je velmi zřídkavá. Jsem velmi vděčná, že je to tak, ale i tak je to šokující. V rozvojových zemích zemře při porodu každá šestnáctá žena, to je skutečně hrozivá statistika. Zatímco si tu my v pohodlí diskutujeme, v afrických vesnicích žijí těhotné ženy, které vědí, že jejich život je ohrožen, že se nemusí dožít narození jejich dítěte a že se možná nebudou moci postarat o své ostatní děti.
<P>
Zdraví matek je součástí celkového zdraví, které zahrnuje i přístup k výživě, otázka potravinové bezpečnosti je tedy důležitá. Ale dovolte, abychom se vyjádřila i o další otázce, která tu dnes ještě nebyla zmíněna. Děkuji paní komisařce za její vyjádření o tom, že je třeba poskytovat odbornou přípravu zdravotnickým pracovníkům. Je třeba vyškolit velké množství pracovníků, ale buďme upřímní, rozvinutý svět bere vyškolené pracovníky z Afriky, aby se o nás starali tady, ve Spojených státech amerických a Evropské unii, to si musíme upřímně přiznat. My si můžeme těmto pracovníkům dovolit zaplatit a oni chtějí přijít a pracovat, ale pravda je taková, že tyto rozvojové země okrádáme o jejich vlastní vyškolené lidi. Byla bych ráda, kdyby jste se k tomu vyjádřili ve svých závěrečných vystoupeních.
<P>
Problematika, o které tu diskutujeme, s sebou přináší bolest, utrpení a úmrtí. Už jsem zmiňovala děti, které po smrti matky zůstávají osamocené. V Indii jsme těsně před Vánocemi v rámci delegace pro vztahy s Indií byly svědky velice užitečného projektu financovaného Evropskou unií. V rámci tohoto projektu lektoři školili ženy žijící na vesnicích (poněvadž tu nepůsobí žádní kvalifikovaní lékaři ani zdravotní sestry) o tom, jak bojovat proti úmrtnosti kojenců. Tento velmi malý projekt je mimořádně úspěšný, protože je založen na přístupu zdola nahoru. Možná bychom mohli vytvořit podobný program, založený na stejných zásadách, který by se zaměřoval na řešení úmrtnosti matek, přičemž si samozřejmě uvědomujeme, že zmiňované, dobře vzdělané a kvalifikované pracovníky všichni potřebujeme.
<SPEAKER ID="268" NAME="Neena Gill" AFFILIATION="PSE">
Vážený pane předsedající, těší mě, že se v tomto Parlamentě koná rozprava o rozvojovém cíli tisíciletí č. 5, protože i právě v tuto chvíli někde na světě umírá žena při snaze porodit nový život. Navzdory tomu, jak je to šokující, jak jsme už měli možnost slyšet, dosavadní pokrok v otázce tohoto rozvojového cíle tisíciletí je zanedbatelný. Jde o jediný rozvojový cíl tisíciletí, kde se nám nepodařilo dosáhnout zlepšení situace, v některých regionech se situace v této oblasti dokonce zhoršila.
<P>
Někdo by mohl tvrdit, že této otázce se věnuje tak malá pozornost proto, že se týká žena, a také proto, že k 99 % úmrtí dochází v rozvojových zemích. Tento problém představuje jednu z oblastí, kde je sociální nerovnost ve světě nejviditelnější. Přestože uznávám osobní zanícení paní komisařky, myslím si, že Evropská unie postupuje v této oblasti jen velmi pomalu.
<P>
Proto se chci Komise a Rady zeptat, co chtějí udělat pro to, aby bylo k dispozici víc finančních prostředků, a aby se tato rozpočtová položka nesnižovala. Při pohledu na kapitolu 4, kde se obvykle upřednostňují krátkodobé krize a přírodní pohromy, musíme zabezpečit, aby byla tato otázka považovaná za prioritu nejen v rámci Evropské unie, ale i na mezinárodní scéně. Chci Komisi a členské státy požádat, aby opakovaně podrobně prošetřily způsob, jakým jsou tyto programy realizovány, s cílem zabezpečit, aby kvalitu těchto osmi programů nezhoršovaly nekvalitní služby, korupce a nedostatek zodpovědnosti, což jsou důvody, které v některých zemích způsobily, že se nám v této oblasti nepodařilo dosáhnout pokroku. Potřebujeme především dobře promyšlené programy.
<P>
Jak už řekla i paní McGuinnessová, v Indii jsme viděli projekt, který měl k dispozici jen velmi málo finančních prostředků na zabezpečení dvou mobilních telefonů a jen dvoudenního školení pro kontaktní osobu, jejíž úlohou bylo rozpoznat znaky nebezpečí během těhotenství a v poporodním období. Tyto věci společně s osvětou, velmi základní osobní hygienou a skutečností, že si ženy převařily vodu před jejím použitím, znamenaly rozdíl mezi životem a smrtí. Proto už v tomto roce, který OSN nazvala Rokem opatření k dosažení rozvojových cílů tisíciletí, nesmíme nečinně přešlapovat na místě. Musíme zabezpečit, aby zanikly tyto tragické rozdíly, které existují mezi bohatým a chudým světem.
<SPEAKER ID="269" NAME="Edite Estrela" AFFILIATION="PSE">
(PT) Vážený pane předsedající, vážená paní komisařko, líbilo se mi vaše vystoupení. Vaše diagnóza byla správná a přednesla jste i konkrétní opatření. Potřebujeme akční plány, finanční pomoc a posouzení výsledků. Potřebujeme tedy méně slov a víc činů! Musíme také doběhnout, co jsme zmeškali, protože v rozvojových zemích každoročně umírá obrovské množství žen v důsledku nedostatku informací a nedostatečného přístupu k sexuálnímu a reprodukčnímu zdraví. Statistické údaje, které máme k dispozici, nejsou jen čísla, jde o rodinné tragédie, jde o děti, z kterých se stávají sirotci, jde o lidi, kteří umírají, ačkoli jsme je mohli zachránit. Není pravda, že když víme, že se ve světě dějí takové tragédie, musíme o tom přemýšlet a nemůžeme v noci spát?
<P>
Sexuální a reprodukční zdraví musí být prioritou. Je politováníhodné, že někteří lidé se snaží zúžit sexuální a reprodukční zdraví jen na potraty. Je však důležité, aby bylo umělé přerušení těhotenství nejen výjimečné, ale aby také bylo vykonávané zákonně a bezpečně, protože jen tak můžeme bojovat proti nezákonným potratům. Všechny ženy na všech světadílech mají právo na přístup k sexuálnímu a reprodukčnímu zdraví. Bez práva na sexuální a reprodukční zdraví nemůže existovat rodová rovnost. Je nezbytné, aby Rada a Komise přijaly přiměřená opatření.
<SPEAKER ID="270" NAME="Françoise Castex" AFFILIATION="PSE">
(FR) Vážený pane předsedající, vážená paní komisařko, vážený pane úřadující předsedo Rady, dámy a pánové, neúspěšná realizace pátého rozvojového cíle tisíciletí se týká nás všech, protože ztělesňuje skutečnost, že se nám nedaří pokročit s emancipací žen ve světě. Shodujeme se v tom, že tato otázka by se měla stát hlavním politickým cílem, protože tíží naše svědomí. Měli bychom však mít odvahu říci, že tisíce žen jsou oběťmi nevšímavosti, zanedbávání a nesprávné informovanosti.k O zanedbávání mluvím proto, že většině z 500 tisíc případů úmrtí matek by se dalo zabránit prostřednictvím prevence a základní zdravotní péče. Například distribucí impregnovaných sítek na moskyty bychom mohli zabránit smrtelným případům malárie tisíců žen. O nevšímavosti jsem hovořila proto, že velmi často se stává, že děvčata a ženy nemají přístup k základnímu vzdělání, které by jim umožnilo přečíst si jednoduchá zdravotní a hygienická doporučení a porozumět jim. Ostatně jsem také zmiňovala nesprávnou informovanost. Jde o určitou konzervativní představu o náboženství a tradici, která ještě stále udržuje ženy ve stavu nepřijatelné závislosti. Vdávají se velice mladé, jejich těhotenství následují za sebou v krátkých časových intervalech, a co se týče ženské antikoncepce, existuje ještě mnoho věcí, které jsou tabu. Proto jednáme, sítě parlamentních zástupců z Evropy a Afriky pro obyvatelstvo v rozvojových zemích spolupracují v rámci Populačního fondu OSN (UNFPA). Zasazujeme se o zdraví, reprodukci a o to, aby žena sama rozhodovala o svém těhotenství. Kromě toho, vedle nezbytné finanční podpory určené k dosažení těchto cílů, se musíme zaměřit i na změnu postojů a postavení žen. Takový je klíčový politický cíl z hlediska rozvoje všech těchto zemí.
<SPEAKER ID="271" NAME="Marusya Ivanova Lyubcheva" AFFILIATION="PSE">
(BG) Vážená paní komisařko, blahopřeji vám k vašemu stanovisku. Problematika zdraví matek souvisí s mnoha jinými oblastmi. Na jedné straně jde o systém sociálního zabezpečení, který se vztahuje na péči o mateřství obecně. Zdraví, psychický a fyzický stav nejen matek, ale i jejich dětí, závisí na způsobu, jakým jsou tyto dva systémy sladěny. Po třetí, mateřství je velice úzce propojené s demografickými problémy v jednotlivých zemích. Obecně se ví, že jde o vážný problém.
<P>
Část problémů souvisejících se zdravím matek se týká financování. Měli bychom jednotlivé země vyzvat, aby vyčlenily dostatek finančních zdrojů pro ty, kterým se nemůže poskytnout pomoc, aby bylo možné snížit úmrtnost prvorodiček a novorozenců, a abychom mohli uplatnit potřebnou prevenci, protože každý život je dar. Měli bychom přijmout opatření, která ženám umožní využívat co nejvíc zdravotních a sociálních služeb.
<P>
Ochrana mateřství závisí i na finančním ohodnocení zdravotnického personálu na porodních odděleních. Jde o problém, který se vyskytuje v mnoha zemích, včetně zemí Evropské unie. Musíme tento problém vyřešit.
<SPEAKER ID="272" NAME="DanutBudreikait" AFFILIATION="ALDE">
(LT) Evropský parlament začal diskusi o motivačním opatření, tzv. modré kartě, kterou chce Komise přilákat vysoce kvalifikované odborníky z třetích zemí na trh práce Evropské unie. Nyní členské státy žádáme, aby se nesnažily získat kvalifikované pracovníky z citlivých odvětví rozvojových zemí (vzdělávání a zdravotnictví), ačkoli některé členské státy, včetně Spojeného království, na to nejsou připraveny. Jednou rukou tedy dáváme a druhou bereme! Když nalákáme odborníky ze sektoru zdravotnictví, který už nyní trpí nedostatkem pracovních sil, ohrozíme tím zdravotní stav žen i všech členů společnosti obecně, a způsobíme tím jen jeho další zhoršení. Měli bychom zabezpečit, aby si právní normy, které přijímáme, neprotiřečily, a aby byly naše politiky v souladu s našimi zásadami.
<SPEAKER ID="273" NAME="Proinsias De Rossa" AFFILIATION="PSE">
Vážený pane předsedající, chci se zapojit do této diskuse, abych v prvé řadě poděkoval Radě za akční plán, který přijala v červnu, ale především chci přivítat velice otevřené vystoupení paní komisařky Ferrerové-Waldnerové.
<P>
Je šokující a skandální, že se nám nedaří úspěšně realizovat tento rozvojový cíl tisíciletí, a že jsme od roku 2000 nedosáhli žádného pokroku, a dokonce jsme žádného pokroku nedosáhli ani za posledních dvacet let. Zbytečně zemřely miliony žen a desítky milionů dětí se staly sirotky.
<P>
Víme, co způsobuje tato úmrtí, a víme také, jak jim zabránit. Máme zdroje i vědomosti k tomu, abychom jim zabránili, ale přesto tak nečiníme. Proč? Proč se nám nedaří? Zdá se mi, že připouštíme, aby odpůrci, kteří mají k této problematice morální výhrady, blokovali pokrok. Musíme se prosadit navzdory těmto odpůrcům, kteří neustále zužují tuto problematiku jen na otázku potratu a poskytování kondomů. Proč by měl někdo považovat kondom za nástroj zla? Odporuje to mysli i zdravému rozumu!
<P>
Naléhavě žádám osoby zodpovědné za přijímání rozhodnutí, aby svá rozhodnutí prosadili, aby nebrali ohled na odpůrce, kteří mají k této problematice morální výhrady, a aby dále pokračovali.
<SPEAKER ID="274" NAME="Zbigniew Zaleski" AFFILIATION="PPE-DE">
Vážený pane předsedající, dovolte mi, abych se stručně zamyslel nad touto problematikou, ve které je třeba zohlednit politické, psychologické, fyzické i morální aspekty, a proto je tato problematika velmi složitá. Když paní Kinnocková hovoří o tom, že této straně se nelíbí ani samotné slovo "služba", dovolím si odporovat. Existuje velice mnoho "služeb", ale jedna z nich je velmi rozporuplná - umělé přerušení těhotenství. Myslím si, že poslanci sedící po mé pravé straně by to chtěli zakrýt velmi libozvučným pojmenováním, používají například pojem "reprodukční zdraví". Myslím si, že znáte stanovisko většina poslanců z oné strany Parlamentu, ale existuje velmi velké množství jiných "služeb", které chcete schválit, používat a podporovat, nakolik je to jen finančně možné. Doufám, že to sníží poměr úmrtí v těch ostatních případech, o kterých jsme dnes diskutovali. Takže toto obvinění není velmi správné, když víme, že určité morální problémy se vztahují jen na jednu "službu".
<SPEAKER ID="275" NAME="Catherine Stihler" AFFILIATION="PSE">
Vážený pane předsedající, myslím si, že skutečnost, že každou minutu umře u porodu jedna žena, je šokující a skandální. Porod, jak už řekla i paní komisařka, je přece jedna z nejpřirozenějších věcí. Stejně tak i skutečnost, že se nám nedaří úspěšně realizovat tento rozvojový cíl tisíciletí, a že nedokážeme pomoci nejzranitelnějším ženám a dětem na světě, je zahanbující.
<P>
Chci požádat francouzské předsednictví i Komisi, aby Parlamentu předložily zprávu o tom, jaká rozhodnutí byla přijata na zasedání v New Yorku, které se bude konat na konci tohoto měsíce, a aby se osobně zasadily o to, aby prioritou v nejbližších týdnech bylo zabezpečení změny, nejen na úrovni členských států, ale i na mezinárodní úrovni, a aby se tato otázka dostala na čelní místo v rámci politického programu.
<SPEAKER ID="276" NAME="Jean-Pierre Jouyet">
úřadující předseda Rady. - (FR) Vážený pane předsedající, dámy a pánové, nebudu znovu opakovat, co tak procítěně řekla paní komisařka, navzdory tomu, že se plně ztotožňuji s jejími názory na tento skandál, kterému musíme čelit. Proto Rada vypracovala akční program. Je pravda, že nyní nemáme dost času na to, abychom o něm začal podrobně hovořit, ale je třeba říci, že je ambiciózní. Nebudu se k tomu opět vracet.
<P>
Chci jasně prohlásit, že předsednictví bude v příslušných oblastech považovat podporu a ochranu práv žen za prioritu. Náš program se týká především přípravy usměrnění pro boj proti násilí vůči ženám, které budou využity jako opatření Evropské unie na mezinárodní scéně a koncem tohoto měsíce i v OSN na setkáních na vysoké úrovni o rozvojových potřebách Afriky v rámci rozvojových cílů tisíciletí. Máme i iniciativu o postavení žen v ozbrojených konfliktech, jejíchž cílem je lépe zohledňovat zvláštní situaci žen na místech, kde Evropská unie uplatňuje vnější bezpečnostní a obranné politiky. Předsednictví a Holandsko se ujaly iniciativy s cílem prosadit na valném shromáždění OSN novou iniciativu o násilí páchaném na ženách. Když jsem zmínil naše vnitrostátní stanovisko, ačkoli tu v této chvíli zastupuji Radu, dovolte mi říci, že přivítáme, když se všechny členské státy připojí k této rezoluci v rámci OSN. Ostatně v prosinci 2008 se bude konat fórum pro mimovládní organizace o postavení žen.
<P>
Co se týče zdraví matek a s tím souvisejících vyjádření, které tu dnes zazněly, chápu zanícení a rozhořčení vás všech, kteří jste na tento problém poukazovali, zejména pokud jde o propojení s virem HIV. Mohu vám říci, že Evropská unie poskytne globálnímu fondu pro boj proti AIDS finanční prostředky ve výšce 91 milionů eur za rok 2007, což znamená, že v tomto roce přispěje Evropská unie do tohoto fondu nejvyšší sumou ze všech dárců.
<P>
Co se týče připomínek paní Kinnockové, která si jako zanícená Evropanka jistě nemůže zaměňovat předsednictví Rady s národním státem (jinak by nebyla osobou, za kterou ji považuji), chci říci, že pokud jde o rozpočtové závazky Evropské unie, finanční objemy poskytnuté Francií se v roce 2008 zvýší. Pokud mám být přesný, výška finančních prostředků vyčleněných na oblast zdraví se v roce 2008 v porovnání s rokem 2006 zvýšila z 820 milionů eur na 930 milionů eur. Myslím si, že toto není vhodné místo, abychom se zabývali našimi obvyklými souboji.
<P>
Dovolte, abych se vyjádřil trochu osobněji. Potom, co jsem si vyslechl tuto rozpravu, musím říci, že předsednictví velice pozorně prozkoumá návrh paní Buitenwegové, který mi odevzdala. Za předsednictví mohu říci, že bych byl velmi rád, kdyby boj proti chudobě šel ruku v ruce se snahou o zlepšení postavení žen a snahou o dodržování práv žen v každé zemi. Velmi bych přivítal určitý zásah v případech, kdy je systematicky ohrožované zdraví žen. Byl bych rád, kdybychom měli potřebné zdroje, všechny potřebné zdroje, abychom tento skandál zákonně a bezpečně vyřešili. Proto musíme být vždy ochotni poskytnout všechny tyto zdroje, bez ohledu na naše přesvědčení.
<P>
Musíme v tomto směru pokračovat, když chceme s konečnou platností vyřešit tento skutečný skandál, který se týká situace žen, zejména v nejchudších zemích. V důsledku toho je nezbytné, abychom dospěli k dohodě, opakuji, bez ohledu na naše přesvědčení. Za předsednictví mohu říci, že jsme se rozhodli jednat, zejména v Africe, přičemž využijeme všechny finanční zdroje, které máme k dispozici.
<SPEAKER ID="277" NAME="Benita Ferrero-Waldner">
členka Komise. - Vážený pane předsedající, měli jsme možnost slyšet několik velmi důležitých vyjádření. Tato otázka je emocionální a existují na ni různé názory. Myslím si, že bychom se měli vrátit k akčnímu programu, který byl přijat na mezinárodní konferenci o obyvatelstvu a rozvoji v Káhiře. V tomto akčním programu se jasně uvádí, že je třeba dodržovat vnitrostátní právní rámce. V každém případě odmítáme umělá přerušení těhotenství vykonávaná pod nátlakem, vynucené sterilizace, vraždy kojenců i ostatní činy, u kterých dochází k porušování lidských práv, a které zjevně nejsou v souladu s touto politikou.
<P>
Zároveň je velmi důležité, abychom chápali, že s porodem se spojují určité komplikace. Jak řekla paní Buitenwegová, v našich zemích je situace luxusní, ale v těchto ostatních zemích tomu tak není. Zásada svobodného výběru by proto měla tvořit základ tohoto akčního programu, jehož cílem je zabezpečit obecný přístup k plné paletě bezpečných a spolehlivých metod plánovaného rodičovství, které je samozřejmě prioritou, a k službám v oblasti reprodukčního zdraví, které nejsou protizákonné.
<P>
Základním cílem by mělo být pomoci jednotlivcům a párům, aby se sami rozhodovali, a aby dosahovali své reprodukční cíle, přičemž jim musíme v plné míře umožnit, aby mohli uplatňovat své právo mít děti na základě vlastního rozhodnutí. Toho musíme dosáhnout.
<P>
V žádném případě nebudeme umělé přerušení těhotenství podporovat jako jednu z metod plánovaného rodičovství. Vlády se zaníceně zabývají vlivem nebezpečných potratů na zdraví, který způsobuje obavy z hlediska veřejného zdraví, protože tyto potraty se vykonávají, měli jsme možnost slyšet, kolik žen v důsledku nich umírá. Vlády se také snaží snížit zdroje potřebné na umělé přerušení těhotenství prostřednictvím lepších služeb v oblasti plánovaného rodičovství. Pokud umělé přerušení těhotenství není v rozporu se zákonem, mělo by být bezpečné, a mělo by tvořit součást komplexní služby v oblasti reprodukčního zdraví. To je nejdůležitější.
<P>
Na druhé straně je pravda, že systémy zdravotní péče by měly být lepší, protože jsou slabé. Snažíme se je posilnit vyškolením většího počtu zdravotního personálu a prostřednictvím systému zdravotního pojištění, což je iniciativa francouzského předsednictví.
<P>
Je pravda, že v posledních letech bylo vynaloženo mnoho finančních prostředků například na boj proti HIV/AIDS, ale bohužel stále více žen je v Africe infikováno virem HIV: ve skupině děvčat ve věku od 16 do 24 let je HIV pozitivní každé čtvrté děvče. Je to hrozné. Komise si to uvědomuje a prostřednictvím globálního fondu povzbuzuje iniciativy, aby byly víc zaměřeny na ženy, a aby víc zohledňovaly rodové hledisko.
<P>
Ostatně co se týče otázky migrace, je možné, že se neubírá správným směrem. Tento takzvaný "odliv mozků" představuje jednu z otázek, kterými se budeme muset zabývat při řešení migrace jako celku. Tato problematika má pozitivní i negativní stránky, bude třeba, abychom mezi nimi našli správnou rovnováhu.
<SPEAKER ID="279" NAME="Předsedající">
Dostal jsem šest návrhů usnesení, předložených v souladu s článkem 130 odst. 2 zasedacího pořádku.
<P>
Rozprava byla ukončena.
<P>
Hlasování se uskuteční zítra.
<P>
Písemná prohlášení (článek 142)
<SPEAKER ID="280" NAME="Cristian Silviu Buşoi  " LANGUAGE="RO">
Evropská unie se zavázala, že dosáhne rozvojových cílů tisíciletí, mezi které patří například snížení úmrtnosti matek o 75 % do roku 2015.
<P>
Ačkoli z celkového hlediska jsou země Evropské unie na dobré cestě, v oblasti zdraví matek jsme zaznamenali jen malý pokrok. Evropská komise vyvinula vícero iniciativ zaměřených k dosažení rozvojového cíle tisíciletí č. 5.V rámci těchto iniciativ Komise vyčlenila finanční prostředky na reformu systémů zdravotnictví s cílem zlepšit kvalitu předporodních a poporodních služeb a zabezpečit lepší přístup k těmto službám. Komise také poskytla podporu výzkumu v oblasti reprodukční medicíny a zaměřila se i na odbornou přípravu zdravotního personálu.
<P>
Charta o zdravotnických systémech a o zvyšování jejich výkonnosti, přijatá v Tallinu v červnu 2008, představuje další významný pokrok. Přesto existují rozvinuté země, například Francie, Velká Británie nebo Holandsko, které mají velmi nízkou míru úmrtnosti. Pro ně bude těžké dosáhnout cíl snížit úmrtnost o 75 %, poněvadž tuto změnu je možné dosáhnout pomaleji než v zemích s vyšší mírou úmrtnosti matek. Co se týče dosaženého pokroku, existují také rozdíly mezi jednotlivými členskými státy Evropské unie, a dokonce i rozdíly mezi regiony v jednotlivých zemích.
<P>
Proto pokud chceme dosáhnout cíle stanoveného na rok 2015, musíme prosadit výraznou modernizaci zdravotnických systémů v Evropě, se zvláštním důrazem na výzkum zaměřený na zlepšení předporodních a poporodních služeb a také na účinnou zdravotní výchovu a plánované rodičovství.
<SPEAKER ID="281" NAME="Monica Maria Iacob-Ridzi  " AFFILIATION="PPE-DE">
písemně. - (RO) Evropská unie rozhodně podporuje rozvojové cíle tisíciletí přijaté Organizací spojených národů, prostřednictvím kterých byly stanoveny cíle, které se mají dosáhnout do roku 2015 v oblasti míru, bezpečnosti, rozvoje, veřejné správy a lidských práv.
<P>
Hlavní příčina, která vede k nárůstu míry úmrtnosti na celosvětové úrovni, je nedostatek kvalifikovaných pracovníků, kteří pomáhají matkám během těhotenství a porodu. Tuto situaci musíme napravit tak, že vyčleníme dostatek finančních prostředků pro nerozvinuté země, jednak na odbornou přípravu specializovaného personálu a jednak na zdravotnické vybavení.
<P>
Co se týče Rumunska, v oblasti zlepšení zdraví matek je naším cílem snížit míru úmrtnosti na 10 úmrtí matek ze 100 tisíc porodů do roku 2015 a zabezpečit univerzální přístup ke zdravotní péči.
<P>
V současnosti je v Rumunsku negativní přirozený přírůstek obyvatelstva, přičemž míra úmrtnosti je 12 %. Prostřednictvím informačních programů a programů sociální pomoci, prostřednictvím služeb zaměřených na matku a dítě a prostřednictvím další finanční podpory od Evropské unie musíme zabezpečit, aby porodnost opět začala stoupat, a aby Rumunsko zachovávalo demografickou strategii Evropské unie.
