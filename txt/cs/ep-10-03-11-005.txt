<CHAPTER ID="005">
Situace v Chile a strategie humanitární pomoci EU (rozprava)
<SPEAKER ID="083" NAME="Předsedající">
Dalším bodem je prohlášení Komise k situaci v Chile a strategii humanitární pomoci EU.
<SPEAKER ID="084" NAME="Janez Potočnik">
člen Komise. - Pane předsedající, toto prohlášení činím jménem moji kolegyně, Kristaliny Georgievové, komisařky pro mezinárodní spolupráci, humanitární pomoc a řešení krizí. Proč místo ní? Je to dost jasné a zřejmé. Komisařka Georgievová včera, dne 10. března, dorazila do Chile, aby navštívila oblasti zasažené nedávným zemětřesením a sledovala práci evropských odborníků z oblasti humanitární pomoci a civilní ochrany na místě.
<P>
Ihned poté, co dorazila do hlavního města Chile, tedy Santiaga, komisařka Georgievová odcestovala do oblasti, která byla nejvíce zasažena zemětřesením a vlnou tsunami, do níž spadá příbřežní region v okolí měst Constitución, Talca a Concepción.
<P>
Během návštěvy této oblasti se setkala s partnery z Úřadu pro humanitární pomoc (ECHO), kteří v dané oblasti pracují, navštívila základní tábor monitorovacího a informačního střediska ve městě Penco a vedla bilaterální jednání s chilskými orgány z daného regionu.
<P>
Komisařka Georgievová bude dnes rovněž zastupovat předsedu Barrosa během inaugurace prezidenta Sebastiána Piñery ve Valparaísu.
<P>
Silné zemětřesení a následná vlna tsunami, které v Chile udeřily v časných hodinách v sobotu 27. února, jsou hroznou tragédií. Poslední oficiální údaje uvádí, že nejméně 528 lidí bylo usmrceno, a očekává se, že tento počet se ještě navýší. Byly zasaženy více než dva miliony lidí. Škody na infrastruktuře jsou obrovské a bylo závažně poškozeno půl milionu domovů.
<P>
Vysoká představitelka Unie pro zahraniční věci a bezpečnostní politiku a místopředsedkyně Komise, Cathy Ashtonová, v tentýž den se telefonicky spojila s ministrem zahraničí Chile, Marianem Fernándezem, aby vyjádřila naši soustrast rodinám obětí a projevila naši připravenost poskytnout pomoc a podporu.
<P>
Jakmile se objevily zprávy o zemětřesení, byl mobilizován systém reakce na mimořádné události úřadu ECHO. Mechanismy civilní ochrany EU okamžitě vyslaly předběžnou varovnou zprávu účastnickým státům. Krizová jednotka monitorovacího a informačního střediska byla v provozu celý první víkend, získávala zprávy o rozsahu a dopadech zemětřesení, určovala nástroje civilní ochrany, které by mohly být připraveny k rychlému použití. Během dne komisařka Georgievová navštívila krizovou jednotku, aby dohlížela na prováděné operace.
<P>
Několik členských států Evropské unie nahlásilo monitorovacímu a informačnímu středisku vyslanou či nabídnutou pomoc. To zahrnuje pracovníky a vybavení již vyslané do města Concepción ze Španělska, Německa, Francie a Spojeného království, přísliby finanční pomoci ze strany Finska, Spojeného království a Nizozemska a nabídky poskytnutí mostů, stanů, polních kuchyní a generátorů od Bulharska, Slovenska, Švédska a Rakouska.
<P>
Chilské orgány naznačily, že souhlasí s přijetím nabídek pomoci, které jim učinily členské státy Evropské unie.
<P>
Systém mimořádné humanitární reakce Komise byl spuštěn současně v Bruselu a v regionální pobočce úřadu ECHO ve městě Managua, který má působnost v Latinské Americe.
<P>
Kvůli co nejrychlejšímu a přímému financování byli kontaktováni partneři se schopností poskytnout okamžitou pomoc a odborníci úřadu ECHO působící na místě byli mobilizováni, aby při první příležitosti odcestovali do oblasti postižené zemětřesením. Časně v neděli ráno bylo přijato primární mimořádné rozhodnutí o pomoci ve výši tří milionů. Dohody o poskytnutí grantů pro humanitární účely byly uzavřeny se čtyřmi partnerskými agenturami: se společností Telecom Sans Frontières z Francie na poskytnutí pohotovostních telekomunikačních služeb; s Panamerickou zdravotnickou organizací a Španělským červeným křížem na pomoc s obnovou zdravotnických služeb a s Německým červeným křížem pro dodání přístřešků, nezávadné vody a základního vybavení pro domácnosti.
<P>
Úřad ECHO vyslal tým dvou odborníků na humanitární pomoc, kteří dorazil do Chile v pondělí ráno 1. března, aby provedli posouzení potřeb a setkali se s orgány a případnými partnery z oblasti realizace. Další dva členové týmu se dostavili následující den a o několik dní později se k nim připojil pátý člen.
<P>
Mechanismus civilní ochrany EU, tým šesti odborníků, je nyní také v Chile. Čtyři z nich pracují v oblasti postižené zemětřesením v okolí města Concepción a dva jsou v současnosti umístěni v Santiagu, aby byli ve spojení s příslušnými orgány a koordinovali reakci členských států Evropské unie.
<P>
Humanitární odborníci úřadu ECHO a týmy EU pro civilní ochranu provádí v nejvíce zasažených oblastech společná posouzení s Úřadem pro koordinaci humanitární činnosti OSN (OCHA) a několika agenturami OSN.
<SPEAKER ID="085" NAME="Michèle Striffler" LANGUAGE="FR">
Pane předsedající, pane komisaři, dámy a pánové, jak již bylo řečeno, zemětřesení v Chile, jež bylo silnější než zemětřesení, které zasáhlo obyvatele Haiti, a jemuž navíc následovala vlna tsunami, nicméně přineslo méně úmrtí, a to díky systému včasného varování, který fungoval, díky tomu, že bylo obyvatelstvo na katastrofu lépe připraveno, a díky silnému státu, jenž byl schopný reagovat.
<P>
Vítám rychlou reakci Evropské komise a členských států. Monitorovací a informační středisko Evropské komise bylo okamžitě aktivováno, bylo přijato mimořádné rozhodnutí o humanitární pomoci o vyčlenění 3 milionů EUR jako odpověď na okamžité potřeby a odborníci z generálního ředitelství pro humanitární pomoc (DG ECHO) byli vysláni do postižených oblastí, aby provedli posouzení potřeb.
<P>
Chtěla bych pochválit okamžitou veřejnou reakci komisařky Georgievové, která včera dorazila do Santiaga, aby navštívila dotčené oblasti.
<P>
Většina přírodních katastrof představuje neočekávané události. Za účelem ochrany životů v oblastech ohrožených přírodními katastrofami je zásadně důležité, aby byla rizika snížena na základě lepší připravenosti a výstavbou budov, které jsou uzpůsobeny daným podmínkám. Rovněž je důležité zajistit, aby rozvojová spolupráce zahrnovala snižování rizika katastrof, tedy přípravu na katastrofy, zmírňování jejich účinků a především jejich prevenci.
<SPEAKER ID="086" NAME="María Muñiz De Urquiza" LANGUAGE="ES">
Pane předsedající, nejprve bych ráda jménem delegace ve Smíšeném parlamentním výboru EU-Chile vyjádřila naši sounáležitost s chilským obyvatelstvem, parlamentem a vládou po ničivém zemětřesení, k němuž došlo dne 27. února, a po více než dvou stech následných otřesech, jež se doposud udály.
<P>
Bylo usmrceno nejméně 500 lidí, včetně dvou Evropanů, a zemětřesení zasáhlo 2 miliony Chilanů. Nejhůře byli zasaženi Mapučové, protože jejich půda se nachází ve třech ze čtyř jižních regionů země.
<P>
Ráda bych rovněž vyjádřila naši vděčnost všem, kteří obětavě pracovali, a všem odborníkům, kteří pomáhali obětem. Samotní Chilané prokázali svoji schopnost čelit výzvám ve velmi složité situaci. Ráda bych poblahopřála prezidentce Bacheletové k okamžitému zahájení záchranného úsilí, které provedla její vláda pro zvládnutí situace způsobené hrozným zemětřesením, které zničilo obytné budovy a infrastrukturu.
<P>
Chilská vláda jednala rychle a při určování zvláštních oblastí, v nichž je vyžadována podpora, prokázala svoji vážnost a odpovědnost; solidarita byla ukázána také ze strany mezinárodního společenství, což je dokladem vynikajících vztahů Chile s jeho sousedy a strategickými partnery.
<P>
Ráda bych také poblahopřála nové vládě Sebastiána Piñery, který dnes nastoupil do své funkce, a chtěla bych ho podpořit v rekonstrukčním úsilí a doufám, že se v této souvislosti bude moci spolehnout na plnou podporu Evropské unie.
<P>
Chile je přátelskou zemí a partnerem Evropské unie a zároveň je rozvinutou zemí a členem Organizace pro hospodářskou spolupráci a rozvoj; náklady na rekonstrukční úsilí však budou značné: odhaduje se, že dosáhnou výše 20 milionů USD, což představuje 15 % chilského HDP. Z tohoto důvodu vyzývám Evropskou unii, aby chilským orgánům poskytla veškeré dostupné nástroje, aby jim bylo možné pomoci při rekonstrukci. Chile bude potřebovat mezinárodní půjčky a Evropská investiční banka, s níž Chile právě podepsalo dohodu, by měla pomoci s financováním rekonstrukčních projektů.
<P>
Evropská unie zřídila pod španělským předsednictvím mechanismus pro koordinaci pomoci se Spojenými národy a pracovní skupinu pro pomoc po katastrofách; také evropská komisařka pro mezinárodní spolupráci, humanitární pomoc a řešení krizí by měla na místo dorazit za několik dní. Doufáme, že Komise rovněž dokáže splnit očekávání chilských občanů, aniž by opomíjela své další naléhavé závazky, jako je situace na Haiti.
<SPEAKER ID="087" NAME="Izaskun Bilbao Barandica" LANGUAGE="ES">
Pane předsedající, pro vyjádření naší solidarity se zemí, jako je Chile, která utrpěla takovou katastrofu bychom neměli používat pouze slova, a to jsme dnes slyšeli od zástupce Komise.
<P>
Chile pro nás bylo v minulosti útočištěm a azylem. Například zde žije velká komunita Basků, kteří do této oblasti emigrovali z ekonomických důvodů v 19. století a z politických důvodů ve 20. století.
<P>
Proto by měla být slova v tomto případě podpořena činy a jsem spokojená, že Evropská unie přijala pohotová opatření a okamžitě poslala 3 miliony EUR na pomoc při financování operací; rovněž mě těší reakce vysoké představitelky, paní Ashtonové, a blahopřeji komisařce Georgievové, která jednala pohotově, protože od včerejšího dne je v Chile, kde je podporou a zařizuje vše potřebné přímo na místě.
<P>
Jsem spokojená se způsobem, jakým funguje systém civilní ochrany v oblasti humanitární pomoci Evropské komise, dále jsem spokojená s pomocí, jíž poskytují evropské orgány, a se spoluprací, která byla zavedena prostřednictvím různých agentur.
<P>
V časech, jako jsou tyto, Evropská unie má a nadále bude mít příležitost upevňovat své vedoucí postavení na mezinárodní scéně, protože pracuje přímo s postiženými oblastmi a napomáhá koordinovat pomoc, jíž organizují členské státy a regiony.
<P>
Ráda bych zdůraznila opatření prezidentky Bacheletové, protože znovu předvedla, jakým způsobem by měla být politika vedena, ukázala velký díl lidskosti a úzce spolupracovala s panem Piñerou, který se dnes ujímá funkce prezidenta; ráda bych rovněž poblahopřála panu Piñerovi za jeho příkladný způsob, jakým odsunul politiku stranou, aby se postavil této výzvě, což jeho země potřebuje.
<P>
Jménem skupiny Aliance liberálů a demokratů pro Evropu bych ráda vyjádřila moji sounáležitost, moji podporu pro všechny operace, jež jsou prováděny, a moji soustrast rodinám 528 usmrcených lidí, všem rodinám, jejichž členové jsou pohřešováni a lidem, kteří se ocitli bez domova.
<P>
Nedávno jsme navštívili tuto oblast při příležitosti předvolební pozorovatelské mise, a to v rámci delegace ve Smíšeném parlamentním výboru EU-Chile. Měli jsme možnost pozorovat projekty, které se tam vyvíjí, a byli jsme svědky toho, že Chile představuje model pro hospodářský a sociální rozvoj v oblasti Southern Cone.
<P>
Musíme zajistit, aby toto zemětřesení nenarušilo tento pokrok směrem k hospodářskému a sociálnímu vývoji.
<SPEAKER ID="088" NAME="Raül Romeva i Rueda" LANGUAGE="ES">
Pane předsedající, na začátek bych rád zopakoval, co uvedla paní Muñizová a Bilbaová, protože se domnívám, že první věc, kterou musíme udělat, je to, že ukážeme solidaritu Evropské unie s chilským obyvatelstvem a chilskými institucemi, které velmi dobře reprezentuje prezidentka Bacheletová a nově zvolený prezident Piñera.
<P>
Dále si myslím, že je důležité uvědomit si, že jak to v takových situacích obvykle bývá, přírodní katastrofy nedělají rozdíly a v žádném případě nedbají na to, zda jsou lidé bohatí či chudí: každému škodí stejně. Je však také jasné, že chudí trpí nejvíce a že je obzvláště obtížné rekonstruovat chudé oblasti.
<P>
Proto si myslím, že je důležité zvážit nejen opatření na obnovu a rekonstrukci potřebná poté, co došlo ke katastrofě, ale také v mnoha případech přešetřit určité strukturální prvky, a moje otázka se týká tohoto bodu. Pokud mohu, pane komisaři, rád bych položil velmi zvláštní otázku týkající se strategického dokumentu, který Evropská unie uzavřela s Chile.
<P>
Jaká částka ze 41 milionů EUR vyčleněných na období 2007-2013 bude specificky použita na posílení infrastruktury, jako jsou silnice a doprava? Jaká částka bude použita na zlepšení bytové výstavby, aby se zajistilo, že v případě možné budoucí nepříjemné katastrofy budou lidé lépe připraveni na tento druh situace? Jaká část těchto zdrojů již byla vydána na tyto účely?
<SPEAKER ID="089" NAME="Tomasz Piotr Poręba" LANGUAGE="PL">
Zemětřesení v Chile si vyžádalo několik stovek obětí a více než jeden a půl milionu lidí ztratilo své domovy. Ukažme však dnes solidaritu s Chile a nezapomeňme, že lidé tam stále trpí nedostatečnou hygienou a nedostatečným přístupem k pitné vodě, nedostatkem potravin, léků a přikrývek. Tito lidé jsou navíc sužováni zločineckými skupinami, které rabují v opuštěných obchodech a domech.
<P>
Jako Evropská unie musíme udělat vše, co je v našich silách, abychom zabránili tomu, aby se lidé, kteří přišli o celý svůj majetek a v mnoha případech o své rodinné příslušníky, stali oběťmi zlodějů, jež se živí na jejich utrpení.
<P>
Je správně, že jsme rozhodli poslat na nejnaléhavější potřeby 3 miliony EUR. Měli bychom si však uvědomovat, že se v Chile stále nacházejí místa, do nichž pomoc nedorazila kvůli poškozeným silnicím a mostům. Nedávné události v Chile a na Haiti ukazují, že kromě finanční pomoci od Evropské unie, je stále potřebné provádět zlepšení v otázce mechanismů poskytování pomoci zemím, které jsou zasaženy katastrofami.
<P>
Solidarita s Chile je velmi krásná věc a je správné, že Evropská unie takovou solidaritu projevuje. Mějme však na paměti, že nesmíme skončit pouze u solidarity, ale musíme Chile podporovat také v budoucnosti.
<SPEAKER ID="090" NAME="Fiorello Provera" LANGUAGE="IT">
Pane předsedající, přeji vám rychlé zotavení. Nejprve bych rád vyjádřil moji sounáležitost se všemi, kteří byli zasaženi touto přírodní katastrofou. Kvůli velkým zemětřesením bohužel stále dochází k tragédiím. V takových situacích, kdy dochází k rozsáhlému poškození budov a infrastruktury a jsou usmrceny tisíce lidí, je důležité trvale zdokonalovat koordinaci orgánů civilní ochrany a mimořádné pomoci, aby bylo možné vyhnout se překrývání takových úsilí a plýtvání zdroji. Evropská unie zasáhla v Chile rychle, ale musí spolupracovat s místními orgány s cílem určit potřeby a pomoc účinně koordinovat.
<P>
Dnešní ranní tisk uvádí, že polovina pomoci, kterou poskytly Spojené národy Somálsku, byla rozkradena místními partnery, několika úředníky OSN a islámskými militanty. Měla by tedy být uvážena transparentnost sbírky veřejných a soukromých darů a účinnost rozdělování pomoci poskytnuté obyvatelstvu. Velkorysost nesmí být zrazena a musí být zaveden přísný systém kontrol, aby bylo možné předcházet plýtvání penězi a jejich krádežím zejména tehdy, je-li pomoc zasílána velmi vzdáleným zemím, jejichž instituce mohou být oslabeny krizemi.
<SPEAKER ID="091" NAME="Diane Dodds" AFFILIATION="NI">
Pane předsedající, naši lidé budou potěšeni, když uslyší, že byly podniknuty pozitivní kroky s cílem pomoci obyvatelům z Chile. Všichni jsme byli zasaženi jejich nepříjemnou situací.
<P>
Dnes však chci zaměřit moje poznámky na obecnější otázky týkající se strategie humanitární pomoci. Evropská komise je se hrdě prohlašuje za jednoho z největších světových dárců humanitární pomoci. Uvádí, že jejím úkolem je zachraňovat a chránit životy, hledat útočiště pro vystěhované obyvatele a pomáhat světu v zajištění připravenosti na přírodní katastrofy. Tyto snahy jsou opravdu úctyhodné. Nejsou to však peníze Komise, které jsou darovány. Jsou britské, německé, francouzské - jsou to ve skutečnosti peníze od 27 národních států. V době hospodářské krize by se mělo každému z těchto států dostat uznání za jejich úctyhodné úsilí. Komise by to možná měla ve svých dokumentech uvést a uznat úsilí těch, kteří opravdu přináší oběti. Není to politická elita a úředníci z Berlaymontu, ale obyčejní lidé z obyčejných společenství.
<P>
Ačkoli je pravda, že rozvojové země potřebují pomoc, je rovněž pravda, že potřebují naši podporu při zřizování a zachovávání důvěryhodných demokratických struktur. Potřebují naši pomoc při budování silné a nespoutané občanské společnosti. Potřebují rovněž naší pomoc - a co je nejdůležitější, naši upřímnost - abychom zdůraznili darebáctví politických režimů, které zaručuje, že běžní lidé žijí v chudobě a nedostatku.
<SPEAKER ID="092" NAME="Georgios Papanikolaou" AFFILIATION="PPE">
(EL) Pane předsedající, nedávné velké katastrofické zemětřesení v Chile krátce po katastrofě na Haiti stálo životy stovky lidí a způsobilo obrovské škody na strukturách této země, zejména v oblasti Concepciónu.
<P>
Musíme stát při obětech a jejich rodinách a upřímně projevit naši solidaritu. Musíme stát při této zemi, s níž máme úzké a přátelské vazby a která je jednou z nejsilnějších hospodářství v daném regionu a měřítkem rozvoje pro sousední země. To bylo stanoveno v rámci smíšeného parlamentního výboru.
<P>
Chtěl bych připomenout, že Evropská unie a Chile podepsaly dohodu o přidružení, která vstoupila v platnost v roce 2005 a která stanoví politickou a hospodářskou spolupráci a společná opatření ve světovém měřítku. Evropská komise navíc, jak již bylo řečeno, přijala šestiletý strategický plán rozvoje pro Chile na období let 2007-2013, který činí opatření pro to, aby tato latinskoamerická země vyplatila prostředky Společenství na regionální a odvětvové programy, jež budou prováděny nedávno zvolenou vládou této země.
<P>
Okamžité ohlášení finanční podpory a všech ostatních věcí, které dnes Komise uvedla, je povzbudivé. Chci však zdůraznit, že musíme usnadnit co nejrychlejší uvolnění prostředků vyčleněných v rámci výše zmíněného strategického rámce EU-Chile, aby bylo možné pohotově se vypořádat s důsledky tohoto nedávného zemětřesení pro infrastrukturu této země a pro budoucí rozvoj této země.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Pane předsedající, rád bych začal vyjádřením mojí sounáležitosti s chilským obyvatelstvem, tato sounáležitost byla vyjádřena rovněž obyvatelům Haiti, Turecka a Peru, kteří byli také postiženi nedávnými přírodními katastrofami.
<P>
Solidarita je jedním z význačných charakteristických znaků Evropské unie a je třeba, abychom posílili tuto solidaritu s ohledem na budoucnost.
<P>
V takových dobách přírodních katastrof je Chile naštěstí zemí s dalekosáhlou schopností reagovat; rozsáhlé oblasti světa však tutéž schopnost nemají.
<P>
Rád bych proto zmínil evropskou strategii humanitární pomoci. Naše reakce by mohla být ještě účinnější; mohla by být rychlejší a efektivnější, pokud se vydáme správným směrem. Jaký směr je správný? Podle mého názoru za prvé potřebujeme větší koordinaci mezi členskými státy, jejich příslušnými humanitárními agenturami a institucemi Evropské unie.
<P>
Za druhé potřebujeme lepší koordinaci mezi Evropskou unií a mezinárodními organizacemi humanitární pomoci, zejména jde o Spojené národy.
<P>
Za třetí potřebujeme větší koordinaci mezi vojenskými a humanitárními aktéry. Musíme zachovat bezpečnost civilního obyvatelstva a humanitárních skupin a zároveň podporovat nezávislost, neutralitu a nestrannost humanitární pomoci a dodržování mezinárodního práva.
<P>
Co se týče Evropské unie, aby byly humanitární pomoc a řešení krizí základní složkou naší vnější činnosti, potřebujeme více lidských a finančních zdrojů.
<P>
Můžeme využít zprávy pana Barniera, abychom zřídili evropský dobrovolnický sbor, a dodal bych vzhledem k tomu, že jde zde pan komisař Piebalgs, abychom posílili a lépe koordinovali spojitost mezi humanitární pomocí a politikami zaměřenými na rekonstrukci a rozvoj.
<SPEAKER ID="094" NAME="Jim Higgins" AFFILIATION="PPE">
Pane předsedající, souhlasím se vším, co uvedl pan Guerrero Salom, pokud jde o naší reakci. Musím říct, že jsem byl zpočátku šokován, když jsem slyšel, že Evropská unie - baronka Ashtonová - hodlá danému regionu darovat 3 miliony EUR. Částka 3 milionů EUR je nic z hlediska důsledků, dopadu a způsobeného zpustošení.
<P>
Naposledy, když jsme zde byli - před čtyřmi týdny - diskutovali jsme o Haiti. Dnes dopoledne jsme diskutovali o bouři Xynthia v Evropě a rovněž diskutujeme o dopadech zemětřesení v Chile, k němuž došlo před pouhými dvěma týdny. Poté nastal následný otřes o síle 6,6, což bylo samo o sobě naprosto pustošivé.
<P>
Je zde určitý dopad. Jsou zde důsledky. Jsou zde statistiky. Hovoříme o 500 000 - půl milionu - zničených domech. Ty musí být znovu postaveny a zde přicházíme s praktickou pomocí. Je zde přibližně 540 mrtvých a tito mrtví ještě musí být vyproštěni z trosek. To je přírodní katastrofa jako taková. Hovoříme však o celkovém účtu ve výši 22 miliard EUR. V tomto ohledu opravdu musíme posílit naše zvláštní přispění.
<P>
Jednou ze silných stránek Lisabonské smlouvy - a víme, že jsme v Irsku zamítli první podobu Lisabonské smlouvy - bylo, že zde bude fungovat okamžitá humanitární reakce na přírodní katastrofy. Musím říci, že ať šlo o Haiti, jižní Evropu nebo situaci v Chile, nereagovali jsme. Vím, že jsou to počáteční dny, ale opravdu musíme spojit naše úsilí. To, co především potřebujeme, je praktická pomoc: a) finanční prostředky, b) čistá voda, c) obnovení dodávky elektřiny a d) co nejrychlejší povzbuzení hospodářství a zajištění jeho fungování.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Pane předsedající, včera jsem hovořil se senátorem Pizarrem, který se před několika hodinami stal předsedou Senátu Chile. Pan Pizarro dnes představí prezidenta Piñeru a prezidentskou skupinu. Doufám, že prezident Piñera přistoupí k úkolu rekonstrukce účinně a rád bych poblahopřál prezidentce Bacheletové k jejímu řízení této krize.
<P>
Pane předsedající, rád bych vyjádřil moji sounáležitost a bratrskou náklonnost vůli chilskému obyvatelstvu po hrozném zemětřesení a vlně tsunami, které zažili v oblastech Concepción, Biobío, Temuco a Valparaíso. Jsem si jistý, že hrdinští lidé z Chile dokáží překonat tuto katastrofickou situaci, stejně jako to dokázali v minulosti. Ještě jednou chci zopakovat moji náklonnost a nejhlubší sounáležitost s Chile.
<SPEAKER ID="096" NAME="Andreas Mölzer" AFFILIATION="NI">
(DE) Pane předsedající, vzhledem k ničivým důsledkům zemětřesení o magnitudu 8,8, k němuž došlo v Chile, musíte dát za pravdu starostovi města Concepción, že 24 hodin znamená pro každého, kdo je zavalen pod sutinami, celou věčnost. Ačkoli jsou orgány a záchranné služby v Latinské Americe nepochybně dobře připraveny na případná zemětřesení, pomoc pro více než 2 miliony zasažených lidí se nedostala do všech částí dotčené oblasti dostatečně včas, a to kvůli logistickým problémům. Vojenské jednotky, které na místo opožděně dorazily, byly ovlivněny vzniklým zmatkem. Obyvatelé byli nuceni utéct na střechy a stavět zátarasy nejen ze strachu z následných otřesů, ale také ze strachu ze zločinců. Chile se může dostatečně úspěšně postarat o ty, kteří byli zasaženi zemětřesením, samo, ale bohudíky spolklo svoji hrdost a požádalo o pomoc, o tuto pomoc požádalo také EU.
<P>
Ponaučení si toho však musíme odnést i my, konkrétně jde o to, že v naléhavých situacích se slupka civilizace brzy oloupe a že 24 hodin může být velmi dlouhých. V tomto duchu by měly být zajištěny účinnější krizové plány a koordinace pomoci v mimořádných situacích, a to také v EU.
<SPEAKER ID="097" NAME="Janez Potočnik">
člen Komise. - Pane předsedající, rozsahem této přírodní a lidské katastrofy jsme byli všichni šokováni. Prostřednictvím rychlé mobilizace systému reakce na mimořádné události úřadu ECHO a mechanismu civilní ochrany EU jsme mohli nabídnout koordinovanou a praktickou pomoc krátce poté, co zemětřesení udeřilo.
<P>
Jak jsem již zmínil, pomoc vyslaná nebo nabídnutá několika členskými státy EU, byla rovněž důležitá.
<P>
Kromě humanitárních a dalších akcí, které jsem popsal, je třeba zmínit, že v úterý v Lucemburku podepsaly Evropská investiční banka a Chile - což uvedl jeden pan poslanec - rámcovou dohodu, aby mohla banka působit v Chile.
<P>
Tento vývoj zdůrazňuje vynikající vztahy mezi Evropskou unií a Chile a náš sdílený závazek pokračovat v rozšiřování a prohlubování našeho partnerství. Je to také neobyčejně dobře načasováno, protože Evropská investiční banka (EIB) může být pro Evropskou unii dodatečným nástrojem spolupráce s Chile ve střednědobém až dlouhodobém rekonstrukčním úsilí, které již probíhá.
<P>
Nyní se zaměřím na konkrétní otázku strategického dokumentu pro Chile a uvedených 41 milionů EUR. Částka 25 milionů EUR byla vydána v první tranši; 15,6 milionu EU zbývá pro druhou tranši. Za běžné situace by to mělo být rozděleno tak, že 50 % připadne na sociální soudržnost a 50 % na inovace a konkurenceschopnost. Nabídli jsme, že to může být v rámci přezkumu změněno pro účely rekonstrukce. Ze strany chilských orgánů ještě nemáme žádné žádosti, ale oba okruhy by samozřejmě mohly být nasměrovány na rekonstrukci.
<P>
Chilské orgány ještě nepředložily Evropské unii žádné zvláštní žádosti o pomoc s rekonstrukcí. Jak jsem zmínil, prezident Piñera dnes nastupuje do funkce. Jistě dá velkou prioritu posouzení, kvantifikaci škod a naplánování důkladného úsilí, jež bude potřebné.
<P>
Komise je připravena uvážit jakoukoli žádost, která může přijít. Jak jsem uvedl dříve, skutečnost, že Evropská investiční banka nyní bude moci fungovat v Chile, představuje dodatečný nástroj na výběr mezi těmi, které již máme k dispozici.
<P>
Je rovněž třeba připomenout, což také někteří z vás uvedli, že Chile je dobrým příkladem rozvoje. Ve skutečnosti je na rozdíl od většiny zemí Latinské Ameriky čistým věřitelem. Odcházející ministr financí minulý pátek zdůraznil skutečnost, že na rozdíl od ostatních tragédií, které postihly obyvatele Chile, tentokrát disponovali jak tito obyvatelé, tak stát Chile také vlastními zdroji.
<P>
Na závěr chci tedy říci, že Evropská unie - občané, regiony a země Unie - stojí po boku Chile vůči této katastrofě a tak by tomu mělo být v civilizovaném a lidském světě.
<SPEAKER ID="098" NAME="Předsedající">
Rozprava je ukončena.
<P>
Písemná prohlášení (článek 149 jednacího řádu)
<SPEAKER ID="099" NAME="António Fernando Correia De Campos  " AFFILIATION="S&amp;D">
písemně. - (PT) Po zemětřesení na Haiti opět čelíme hrozné katastrofě, bylo potvrzeno 800 obětí a škoda celkově dosahuje přibližně 15 % HDP Chile. Podle chilské prezidentky, paní Bacheletové, bylo zasaženo 80 % populace a infrastruktura země byla závažně poškozena.
<P>
EU znovu převzala odpovědnost jako privilegovaný obchodní partner této země, jejímž je primárním obchodním partnerem a primárním trhem pro vývozy z Chile. Reakcí EU bylo poskytnout 3 miliony EUR v rámci mimořádné pomoci, zatímco evropští odborníci z oblasti civilní ochrany jsou na místě a posuzují nejnutnější potřeby.
<P>
Přírodní katastrofy, které postihují svět, jako jsou zemětřesení a smrtící bouře, jejichž svědky jsme byli v nedávné době v EU, nás nutí znovu se zamyslet nad modelem humanitární pomoci a mimořádných událostí, které vyžadují pohotovou, svižnou a koordinovanou odpověď.
<P>
EU ukázala svoji účinnost a schopnost jednat. Parlament vyjadřuje Chile své upřímné projevy soustrasti a zároveň prostřednictvím této rozpravy ukazuje svůj závazek napomoci k rekonstrukci země, která byla tak závažně poškozena zemětřesením, k němuž došlo dne 27. února.
