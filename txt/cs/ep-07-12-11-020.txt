<CHAPTER ID="020">
Informační a propagační opatření na podporu zemědělských produktů (rozprava) 
<SPEAKER ID="396" NAME="Předsedající">
Dalším tématem je zpráva Bogdana Golika jménem Výboru zemědělství a rozvoj venkova o návrhu nařízení Rady o informačních a propagačních opatřeních na podporu zemědělských produktů na vnitřním trhu a ve třetích zemích - C6-0203/2007 -.
<SPEAKER ID="397" NAME="Mariann Fischer Boel">
členka Komise. - Paní předsedající, ráda bych začala poděkováním zpravodaji, panu Golikovi, za vynikající zprávu o návrhu Komise na jednotné nařízení Rady na podporu zemědělských produktů na vnitřním trhu stejně jako na vnějších trzích.
<P>
Cílem současného návrhu je spojit dvě existující nařízení Rady o vnitřní a vnější podpoře do jednoho nařízení. Všeobecným cílem zcela v souladu s naším zjednodušením je zvýšit transparentnost podpůrného systému Evropské unie pro zemědělské produkty. Cílem není fundamentální změna informačních a podpůrných politik.
<P>
Pozměňovací návrhy předložené panem Golikem a jeho kolegy se týkají několika důležitých témat v souvislosti s podpůrným systémem EU, jako například, v prvé řadě, významnější a větší rozpočet pro podpůrné programy ve třetích zemích; za druhé, větší podíl Společenství na podpůrných opatřeních a za třetí menší podíl finančních příspěvků navrhujících organizací.
<P>
Co se týče rozdělení příspěvků mezi různé partnery, víte, že standardní příspěvek Společenství je 50 % a zbývajících 50 % se rozdělí mezi členské státy a navrhující organizace, které platí minimálně 20 %.
<P>
Toto rozdělení finanční zátěže mezi různé partnery je založeno na velmi dlouhé zkušenosti s podpůrnými programy. Pokud všichni partneři přispívají a stávají se finančně angažovanými, šance na efektivní a dobře cílené programy jasně vzrostou. Ve výjimečných případech, jako například nedávný případ ovoce a zeleniny pro školní děti, lze zvýšit podíl Společenství na 60 %.
<P>
Pokud jde o vaši myšlenku o větší podpoře podpůrných programů ve třetích zemích, v zásadě s touto myšlenkou sympatizuji, ale měla by být použita ve správném kontextu. Tento návrh je jednoduše o spojení dvou nařízení; není o politických diskusích nebo o větším množství peněz, takže ten správný moment k započetí diskuse nastane, až zvážíme budoucnost naší společné zemědělské politiky, kde by se naše priority měly odrazit v našem rozdělení rozpočtu.
<P>
To však neznamená, že bych odsouvala podporu do pozadí. Jak možná víte, v našich dvou nedávných reformách - první je v oblasti potravin a zeleniny a další snad bude ukončena na počátku příštího týdne, jmenovitě je to reforma v oblasti vína - se zaměřujeme na důležitost podpůrných programů a zdůrazňujeme ji. Abych to ukázala na příkladě vína, každoročně přidělíme 120 milionů EUR konkrétně na podporu vynikajících evropských vín ve třetích zemích.
<P>
Domnívám se, že jsme na dobré cestě, ale vraťme se k tomu v pozdější fázi - toto je pouhé spojení dvou nařízení.
<SPEAKER ID="398" NAME="Bogdan Golik">
zpravodaj. - (PL) Paní předsedající, účelem tohoto návrhu pro nařízení Rady o informačních a propagačních opatřeních na podporu zemědělských produktů na vnitřním trhu a ve třetích zemích je harmonizace a dosažení technické konsolidace dvou nařízení, která v současnosti platí. To všechno je součástí širšího procesu zjednodušování legislativy Společenství a udělání jí více transparentní.
<P>
Rád bych však zdůraznil, že v tomto případě se zjednodušením rozumí výhradně technický proces. Návrh nařízení před námi nám bohužel neodkazuje na klíčové principy podpory a informací stanovených v prováděcích ustanoveních Evropské komise.
<P>
Navzdory těmto omezením jsem ve své zprávě zaujal podstatně širší a strategičtější přístup k podpoře zemědělských produktů v rámci Evropské unie. Evropský parlament musí být schopen poukázat na klíčová témata, která jsou spojená s tak důležitým mechanismem. To je relevantní zejména v případě, že uvažujeme o pokroku v mnohostranných vyjednáváních na úrovni WTO a také o změnách provozních podmínek společné zemědělské politiky.
<P>
Vývozní dotace všeho druhu mají skončit do roku 2013. To se týká i vývozních náhrad Společenství. Plánuje se snížení cel. Za těchto podmínek je zvýšená aktivita v oblasti podpory a informací jediným způsobem, jak zachovat vývozní konkurenceschopnost zemědělských výrobků EU. Taková činnost napomůže také ochraně nových trhů ve třetích zemích a zvýší zákaznické povědomí ohledně výhod evropských výrobků, čímž podpoří poptávku.
<P>
Zároveň nic z toho neohrozí podmínky tržní hospodářské soutěže. Nebude to mít negativní dopad ani na světový obchod. To je důvod, proč nemůžeme dovolit, aby opatření na podporu a informovanost byla odsunuta na vedlejší kolej. Naopak, musíme je přijmout jako prioritu Evropské unie.
<P>
V rámci současného systému Evropská komise sestavila seznam konkrétních produktů třetích zemí, kterých se kampaně mohou týkat. Tento seznam může být revidován po dvou letech, přičemž samotné programy mohou být předloženy jednou za rok. Navíc je na Evropské komisi, aby učinila konečné rozhodnutí, zda nějaký specifický program přijme a jak vysokou finanční podporu dostane.
<P>
Rozpočet na podpůrné aktivity pro rok 2007 činí pouhých 45 milionů EUR a tento rok se snižuje. To je zvláště překvapivý trend, pokud zvážíme, že počet zemí v Evropské unii vzrostl a že se diskutovalo o jeho podstatném zvýšení. Taková politika nemůže efektivně posílit pozici Společenství ani významně zvýšit povědomí o evropských normách kvality, zejména na trzích třetích zemí.
<P>
Pokud se má dosáhnout těchto ambiciózních cílů, je zapotřebí odpovídajících finančních zdrojů. Domnívám se tedy, že práh finanční angažovanosti Společenství se musí zvýšit z 50 % reálných nákladů programů na 60 %. Také navrhuji, aby minimální příspěvek odvětvových organizací na financování programů byl snížen na 10 %, přesně tak, aby umožnil menším organizacím, aby se začlenily. Kromě toho by účast Společenství měla dosáhnout 70 % v případě ekologického zemědělství a programů v souvislosti s kroky při krizových situacích, např. v případě ptačí chřipky či BSE.
<P>
Programy by měly být všeobecně přístupné a více flexibilní. Zahrnutí všech výrobků a všech zemí a také dovolení organizacím, aby předkládaly programy minimálně dvakrát ročně, umožní pohotově reagovat na všechny příležitosti, které se mohou na trhu objevit, a na všechny možnosti výrobců expandovat do třetích zemí.
<P>
Návrat k těmto aspektům regulace týkající se zjednodušení by byl smysluplný, kdyby zahrnoval podpůrné akce v nařízení zakládajícím společnou organizaci zemědělských trhů. To by zlepšilo legislativní transparentnost. Mělo by se zdůraznit, že v nařízení o trhu s ovocem a zeleninou a také v návrhu reformy o víně je odkaz na podpůrný nástroj Společenství, který jste také zmínila, paní předsedající. Měli bychom vynaložit veškeré úsilí, abychom se vyhnuli situaci, v níž se všechna ustanovení o zdrojích podpory příliš rozptýlí.
<P>
Závěrem bych rád využil této příležitosti, abych poděkoval členům Výboru pro zemědělství, kteří všemi hlasy přijaly tuto zprávu, zástupcům Evropské komise, s nimiž jsem se opakovaně setkal, 24 ministrům zemědělství, od nichž jsem obdržel dopisy k tomuto tématu, a také všem významným vnitrostátním a evropským odvětvovým organizacím. Rád bych vyjádřil své uznání za jejich aktivní spolupráci a praktické poznámky. Tyto konzultace mi umožnily navázat na stávající systém a také se seznámit s přáními těchto zemí a organizací, abychom je začlenili.
<P>
Konečně, věřím, že pokud se vytvoří vhodně větší rozpočet, umožní nám podpůrnou a informační činnost, a také to, aby evropští producenti a zemědělci získali nové trhy. Nálepka "Vyrobeno v Evropě" se také na světové úrovni stane více uznávaná než kdykoliv předtím.
<SPEAKER ID="400" NAME="Pilar Ayuso">
jménem skupiny PPE-DE. - (ES) Paní předsedající, paní komisařko, nejdříve bych ráda poděkovala zpravodaji, panu Golikovi, za jeho dobrou práci, a také mu děkuji za jeho skvělou spolupráci s námi, stínovými zpravodaji.
<P>
Jak jste správně zdůraznila, paní komisařko, Komise dnes navrhuje jednotný právní rámec, který spojí dvě stávající nařízení Rady na podporu zemědělských produktů. Cílem je omezit a zjednodušit postupy, což umožní, aby se politika mohla uplatňovat při zachování specifické povahy příslušných kroků, závisející namístě, kde se provádí.
<P>
Toto je mimořádně důležitý návrh, jak se potvrzuje ve dvou přijatých návrzích a v návrhu, který má být přijat, o společné organizaci trhu s vínem. Návrh považuje za důležité podporovat zemědělské produkty. Kromě toho nebere v úvahu pouze produkty uvnitř a vně EU, ale prosazuje multiplikační efekt národní činnosti a soukromé činnosti uvnitř odvětví.
<P>
Již od roku 2000 byly prováděny akce na propagaci předností evropských potravin mezi spotřebiteli - jejich kvalitní nutriční hodnoty, bezpečnosti potravin, výrobních procesů, dobrých životních podmínek zvířat a tak dále. Současná pravidla regulující podporu však - a zmiňuji to, protože jsem byla zodpovědná za tato dvě nařízení na španělském ministerstvu zemědělství - mají tendenci tento systém ohrožovat a je nutno je revidovat s ohledem na zjednodušení, aby mohla efektivněji fungovat ve smyslu řádného využívání fondů.
<P>
Podpora politiky musí být moderním, flexibilním a ambiciózním nástrojem, pokud má splnit úmysly aktérů. Domnívám se, že je to záměrem návrhu Komise a že je to přesný záměr pozměňovacích návrhů jednomyslně přijatých Výborem pro zemědělství a rozvoj venkova. Zvláště ráda bych zmínila pozměňovací návrhy o účelu a rozsahu, protože by to mohlo být přínosné pro propagaci, která se vykonává ve vztahu k obchodním známkám a nezaměřuje se pouze na všeobecnou podporu.
<P>
Doufám, že Rada a Komise tuto zprávu zohlední, a děkuji jim za jejich pozornost.
<SPEAKER ID="401" NAME="Silvia-Adriana Ţicău">
jménem skupiny PSE. - (RO) Paní předsedající, zjednodušení režimu Společenství pro informace a podporu zemědělských produktů na vnitřním trhu a ve třetích zemích je v souladu s cílem Evropského parlamentu zjednodušit právní rámec.
<P>
Tento dokument je tedy mimořádně důležitý, protože během tohoto období také projednáváme reformu společné zemědělské politiky a v tomto kontextu by mechanismus Společenství pro podporu zemědělských produktů mohl sehrát důležitou úlohu.
<P>
Stejně tak reformy v oblasti ovoce a zeleniny a vína budou úspěšné pouze v případě, že Evropa zvládne adekvátně podporovat své produkty. 5 % lidí, kteří pracují v Evropské unii, je přímo zaměstnáno v zemědělském sektoru, a tak přispívá 1,6 % k HDP Evropské unie. Až vstoupí v platnost nová Smlouva, proces spolurozhodování se bude uplatňovat také na společnou zemědělskou politiku.
<P>
Jako socialisté podporujeme globální a postupné otevření trhu, avšak se správnými a zejména vzájemnými pravidly. Náš zemědělský model zahrnuje vysoké normy v sociální a environmentální oblasti a kvalitní potravinové produkty. To má také za následek, že se určité náklady připisují zemědělcům, ale měli bychom blíže určit skutečnost, že se musí také zohlednit ochrana životního prostředí.
<P>
Kvalita našich produktů by měla být hlavním zájmem mezinárodního obchodu. Jako socialisté věříme, že by měla být založena a identifikována značka "vyrobeno v Evropě" a měla by být spojována s kvalitními produkty vyrobenými podle evropských norem; podpora zemědělských produktů Evropské unie je mimořádně důležitá.
<P>
Blahopřeji zpravodaji.
<SPEAKER ID="402" NAME="Nils Lundgren">
jménem skupiny IND/DEM. - (SV) Paní předsedající, tato zpráva mi připomíná Alenku v říši divů, a nemohu odolat, paní předsedající, abych nevyzval tlumočníky k překladu zvolání: "Zvláštnější a zvláštnější!" křičela Alenka. Oč jde? Dává smysl pro EU, aby použila peníze evropských daňových poplatníků na reklamní kampaně, které mají přesvědčit tytéž daňové poplatníky, aby kupovali zboží, které již financují prostřednictvím dotací? Samozřejmě, že ne. Jedním z cílů společné zemědělské politiky EU je zaručit přiměřené ceny pro spotřebitele. Ale když se tak činí prostřednictvím financování z daní namísto růstu produktivity, spotřebitelé v každém případě jen více zaplatí za své potraviny, jenom jiným způsobem. Kromě toho se oslabí pobídky ke zvýšení produktivity. Tak se kvůli zemědělské politice potraviny v dlouhém období zdraží.
<P>
Výbor obhajuje omezení hospodářské soutěže. Když se zruší cla, výroba v členských státech bude ohrožena levnějšími výrobky ze třetích zemí; a zpráva navrhuje zvýšení výdajů na kampaně zaměřené na posílení unijní značky a na podporu spotřeby v Unii. Tento návrh zavání skrytým protekcionismem! Již jsme viděli mnoho příkladů reklamních kampaní EU.
<P>
V roce 1997 se vedly reklamní kampaně na podporu řezaných květin vyprodukovaných ve státech EU, když se díky odbourání cel stal dovoz levnějším. Švédský publicista, Johan Hakelius, napsal do hlavních švédských novin: "Když si občané EU koupí stejný druh květin všude v Evropě, samozřejmě že se zvýší evropská soudržnost a harmonie. Tulipány jsou nezbytné pro mír." V tomto Parlamentu je možná nutné zdůraznit, že to myslel ironicky...
<P>
V roce 2000 měla EU ve skladech 450 000 tun olivového oleje a rozhodla se, že udělá propagační kampaň v severních zemích, aby je informovala, jak je olivový olej dobrý a zdravý.
<P>
V roce 2007 Evropský parlament odhlasoval peníze na podporu v odvětví mléčných výrobků, aby ochránil trh před zvýšenou liberalizací.
<P>
Reforma společné zemědělské politiky je aktuálním tématem. Postupuje pomalu, ale postupuje. Návrh zpravodaje však obsahuje několik kroků zpět. Usiluje o nahrazení reforem, které se konečně uskutečňují, nárůstem opatření na podporu prodeje a informačními kampaněmi. Zpravodaj obviňuje WTO a požaduje zvýšení počtu produktů, které by měly dostat tuto podporu. To není nic jiného než nekalá soutěž zemědělských produktů se zeměmi mimo EU. Společná zemědělská politika musí být konečně zrušena a ceny a produkce se musí řídit nabídkou a poptávkou, tak jako v ostatních odvětvích.
<P>
Lpíme na nesmyslném systému kvůli nešťastným rozhodnutím v minulosti. Z toho důvodu je ze všeho nejdůležitější vykročit správným směrem. Toto doporučení bohužel říká, že bychom se měli vydat špatným směrem. Peníze, které se nyní mají uvolnit ve prospěch evropského obyvatelstva snížením cel, odstraněním vývozních náhrad a omezením podpory na vnitrostátní úrovni se nesmí rozházet kvůli větším dotacím na propagační a informační kampaně. Propagaci zboží a služeb a reklamu musí zaplatit výrobci, a ne vydíraní daňoví poplatníci.
<P>
Evropa je v této oblasti na poměrně špatné cestě, stejně jako v mnoha dalších. EU musí být Evropou svobody, kde lidé a podniky bojují o přízeň zákazníků, a ne o přízeň protekcionistů. Kvůli Evropě si přeji být optimistou, ale bohužel nemohu.
<SPEAKER ID="403" NAME="Mariann Fischer Boel">
členka Komise. - Paní předsedající, ráda bych poděkovala poslancům za jejich příspěvek do této velmi důležité rozpravy. Doufám, že se všichni shodneme na skutečnosti, že je důležité, abychom měli dostatečný rozpočet k tomu, abychom spotřebitelům vysvětlili, že jsou evropské výrobky kvalitní, jak v rámci Evropské unie, tak i na trzích v zámoří.
<P>
Musím říci, že jsem trochu překvapena tím, že by se to mělo považovat za protekcionistický přístup, protože se nacházíme v situaci, kdy všechny členské státy v rámci Evropské unie a všichni ostatní aktéři trhu se zemědělskými komoditami propagují své produkty mezi spotřebiteli.
<P>
V tomto máme v rámci Evropské unie naprosto jasnou pozici, protože máme vysoce kvalitní produkty s ohledem na životní prostředí, s ohledem na dobré životní podmínky zvířat a s ohledem na vysokou úroveň veterinárních norem.
<P>
Pokud jde o nedostatečné čerpání rozpočtu nebo o skutečnost, že je rozpočet klesající, nebylo možné čerpat peníze, protože na trzích v zámoří nebyl zájem výrobních podniků. Doufám, že se tento problém vyřeší, když spojíme tato dvě rozdílná nařízení, takže budeme moci jednat mnohem snadněji a flexibilněji.
<P>
Byla bych otevřena diskusi, možná v rámci kontroly stavu, jak nastavit mantinely pro budoucnost našich propagačních kampaní pro naše zemědělské produkty. Domnívám se, že vhodný čas pro tuto diskusi nastane nejpozději v době, kdy budeme diskutovat o budoucím rozpočtu, tedy po roce 2013.
<P>
Myslím však, že jsme vyslali několik jasných signálů, pokud jde o reformu ovoce a zeleniny i o reformu v oblasti vína, o důležitosti podpory naší produkce.
<SPEAKER ID="404" NAME="Předsedající">
Rozprava je ukončena.
<P>
Hlasování proběhne ve středu 12. prosince 2007.
<P>
Písemná prohlášení (Článek 142)
<SPEAKER ID="405" NAME="Gábor Harangozó  " AFFILIATION="PSE">
písemně. - Z nedávných reforem společné zemědělské politiky a možného budoucího vývoje vyjednávání Světové obchodní organizace je patrné, že je zde skutečně zapotřebí zvýšit podpůrný mechanismus Společenství, pokud jde o zemědělskou produkci. Kromě toho provedení akčního plánu pro zjednodušení vskutku vyžadujejednotný právní rámec na podporu zemědělských produktů, jak pro vnitřní, tak i pro vnější trhy. Podpůrným nástrojům a kampaním by se měla přikládat ta nejvyšší míra důležitosti, když pomyslím na předpokládané snížení cel, odstranění vývozních náhrad a škrty domácí podpory Společenství. V tomto ohledu je zřejmé, že musíme zvýšit rozsah a rozpočet pro podporu naší zemědělské produkce, abychom zajistili životaschopnou konkurenci našich produktů, jak na vnitřních, tak i na vnějších trzích. Je skutečně nezbytné zvyšovat rozpočtové prostředky k zajištění kvalitních podpůrných nástrojů a transparentních opatření v rámci jednotného a zjednodušeného právního rámce. Přesněji řečeno, tato ranní rozprava o reformě společné organizace trhu s vínem je mimořádně dobrým příkladem naléhavé nutnosti dostatečně investovat do efektivních podpůrných nástrojů a tržních opatření v rámci Unii i mimo ni.
<SPEAKER ID="406" NAME="Zdzisław Zbigniew Podkański  " AFFILIATION="UEN">
písemně. - (PL) Paní předsedající, my všichni souhlasíme s tím, že informační kampaně a podpora zemědělských produktů na vnitřním i vnějším trhu jsou důležité. Také souhlasíme s potřebou zjednodušení a harmonizace předpisů a omezení administrativních postupů v souvislosti s prováděním informační politiky. Navíc si uvědomujeme, že přiměřené informace a podpůrná stimulace obchodu pomáhají chránit trhy s výrobky. Všichni také souhlasíme, že částka 45 840 000 EUR vyjádřená jako úroveň prostředků na rok 2007 je příliš nízká.
<P>
Jak bychom měli na tuto situaci reagovat? Na co bychom se měli zvláště zaměřit? Domnívám se, že bychom se měli zaměřit na podporu zdravých ekologických zemědělských produktů bez geneticky modifikovaných organismů. Měli bychom začít u mladých lidí a vzdělávacích institucí. Zvláštní podpora školních dětí by kromě ovoce měla zahrnovat řadu zdravých ekologických produktů.
<P>
Systém označování poskytuje důležité informace pro spotřebitele, například o původu, kvalitě, výrobní metodě, bezpečnosti a nutričních hodnotách výrobku a je nezbytný k úspěchu. Tyto informace by měly být uvedeny na obalu v místním jazyce spotřebitele. Musí se učinit odpovídající změny ohledně označování v obchodech, zejména v nových členských státech.
<P>
Následující činnost bude nutná v případě, že se podaří dosáhnout žádoucích výsledků: průzkum nových trhů, zlepšení celkového systému kontroly a dobrá spolupráce mezi všemi členskými státy.
<SPEAKER ID="407" NAME="Andrzej Tomasz Zapałowski  " AFFILIATION="UEN">
písemně. - (PL) Paní předsedající, zpráva o podpoře zemědělských produktů, o níž dnes diskutujeme, by ve svém názvu měla obsahovat slovo ekologický. Společnost může spotřebovat jen určité množství potravin, a my se již přece jen nezabýváme tolik spotřebou jako zdravou výživou a dobrými kvalitními potravinami.
<P>
Mnoho hromadných stravovacích zařízení na území Evropské unie připravuje jídlo obsahující tolik chemikálií a konzervantů, že vůbec není překvapivé, že každá další generace Evropanů je otylejší než ta předešlá. Nepřeji si podporovat tento typ potravin, který evropské společnosti způsobil, že je mnohem náchylnější k nemocem a obezitě. Pokud začneme našim občanům poskytovat zdravé potraviny, naše výroba se stane proslulou na celém světě. Potřebujeme přesvědčit svět, že Evropa vyrábí a prodává potraviny vysoké kvality.
<P>
Plně podporuji ty části zprávy, které obhajují regionální soběstačnost ve výrobě potravin, které jsou typické pro každou danou oblast. Závěrem bych rád poděkoval panu Golikovi za dobrou zprávu.
