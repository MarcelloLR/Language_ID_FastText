<CHAPTER ID="014">
Prezentace pracovního programu Komise na rok 2011 (rozprava) 
<SPEAKER ID="462" NAME="Předsedající">
Rád bych vám připomněl, že před 30 lety zasáhlo děsivé zemětřesení některé oblasti Itálie, Irpinii a Basilicatu, a způsobilo smrt tisíců a tisíců lidí. Jsem přesvědčen, že musíme všichni projevit účast a soustrast postiženým rodinám a oblastem a být s nimi solidární.
<P>
Dalším bodem na pořadu jednání je prohlášení José Manuela Barrosa, předsedy Evropské komise, k prezentaci pracovního programu Komise na rok 2011.
<SPEAKER ID="463" NAME="José Manuel Barroso">
předseda Komise. - Vážený pane předsedající, dnes mám tu čest představit vám pracovní program Komise pro rok 2011. Program, který je předmětem mé prezentace, je začátkem určité fáze a koncem fáze jiné. Na jedné straně tento pracovní program spadá do nové fáze velice důležité politické práce a tuto fázi otvírá. Na straně druhé přijetí tohoto programu uzavírá proces zlepšeného strukturovaného dialogu, který byl zahájen rozpravou o stavu Unie v září zde v tomto Parlamentu.
<P>
Přípravy, které vedly k letošnímu pracovnímu programu Komise, byly skutečně "premiérou", a podle mého názoru velice úspěšnou. Díky pokroku, kterého jsme dosáhli v provádění naší revidované rámcové dohody, jsme se mohli zapojit do podrobných rozprav o politických prioritách pro následující roky.
<P>
V celém průběhu tohoto plodného procesu mě povzbuzovala velká míra sbližování z hlediska celkového směřování a v oblasti konkrétních iniciativ. Jedná se o proces, který přispíval k upevňování toho, co nazývám "zvláštním partnerstvím".
<P>
Evropské činnosti se musí zaměřit na ty výzvy, v souvislosti s nimiž může Evropská unie přinést významnou přidanou hodnotu. 40 strategických iniciativ, k jejichž předložení v roce 2011 se Komise zavázala, odráží hlavní politické priority, které jsme společně určili. Za účelem transparentnosti program kromě toho zahrnuje 150 dalších návrhů, na kterých Komise pracuje.
<P>
Zastřešující prioritou pro rok 2011 je i nadále podpora hospodářského oživení a zajištění budoucí bezpečnosti našich společností. Realizace našich iniciativ bude pokračovat po třech hlavních liniích: posílení správy ekonomických záležitostí, dokončení reformy finančního sektoru a zrychlení tempa provádění strategie Evropa 2020 pro inteligentní, udržitelný růst podporující sociální začleňování.
<P>
Dlouhodobý růst musí vycházet ze zdravých makroekonomických základů. Iniciováním takzvaného "evropského semestru", a kontrolou našich návrhů ze dne 29. září posílíme evropský fiskální rámec a rozšíříme makroekonomický dohled, abychom zamezili nevyváženosti v ekonomickém prostředí.
<P>
Ambiciózní reforma finančního sektoru je již v plném proudu a podařilo se přijmout důležité právní předpisy. V roce 2011 Komise předloží návrhy zbývajících právních předpisů. Budou prosazovány klíčové priority, jako například transparentnost a ochrana spotřebitele, zatímco rámec pro krizi bankovního sektoru bude zaměřený na předcházení budoucím krizím a na jejich řešení. Komise bude usilovat o podporu Parlamentu a Rady v jejich snaze o dosažení dohody o úplné reformě do konce roku 2011.
<P>
Evropa musí držet tempo s ostatními zeměmi světa a musí se zaměřit na naše komparativní výhody v 21. století globalizace. Jsou-li naši konkurenti levnější, musíme být inteligentnější. Jako příklad činnosti, již chceme realizovat na evropské úrovni, máme v úmyslu navrhnout integrovanější systém evropské standardizace, jako důležitou platformu pro posílení konkurenční výhody našich podniků, zejména malých a středních podniků.
<P>
Má-li si Evropa udržet konkurenceschopnost a zajistit více a lepších pracovních míst, musí být pečlivě naplánován přechod k nízkouhlíkové společnosti s účinnými zdroji. Prioritou proto bude integrace politik v oblasti změn klimatu, energetiky, dopravy a životního prostředí. Zvláštní důraz bude v roce 2011 kladen na energetickou účinnost.
<P>
Přizpůsobení se dynamické ekonomické realitě také znamená zajištění vyšší míry ochrany práv pracovníků v těsné součinnosti se sociálními partnery. V roce 2011 budou vypracovány a předloženy klíčové návrhy o vysílání pracovníků a o pracovní době. Mezitím revize pravidel pro poskytování státní podpory v oblasti služeb obecného zájmu bude představovat významný krok směrem k vytvoření kvalitního rámce, který zohlední konkrétní povahu těchto služeb.
<P>
Aktem o jednotném trhu Komise zahájila ambiciózní proces směřující k tomu, aby byl plně využit potenciál jednotného trhu. Naše podniky by se měly zaměřit na podnikání, nikoli na řešení byrokratických překážek bránících jejich podnikání. A v neposlední řadě je třeba konstatovat, že malé a střední podniky jsou často přetěžovány či dokonce odrazovány od zapojení do jinak perspektivních přeshraničních projektů. Jako konkrétní příklad lze uvést to, že upřesněním předpisů o kolektivně spravovaných autorských právech můžeme zjednodušit současné rámcové podmínky, podpořit další přeshraniční činnost a uvolnit významný potenciál vytváření pracovních míst - v neposlední řadě v perspektivním digitálním sektoru.
<P>
Na straně poptávky bude prioritou posílení důvěry spotřebitelů prostřednictvím našeho návrhu alternativního řešení sporů jako důležitého nástroje k urychlení často příliš pomalého procesu řešení problémů spotřebitelů.
<P>
Ať již jednáme jako spotřebitelé, pracovníci, studenti, cestující nebo v jakékoli jiné z četných rolí, jež hrajeme v moderním, každodenním životě, Evropská unie má smysl, jestliže se setkáváme s novými příležitostmi, omezením rizik nebo zlepšením kvality života. Taková je Evropská unie, která slouží svým občanům.
<P>
Ambice směřující k tomu, aby se Evropská unie stala pro občany konkrétní realitou, musí jít nad rámec jednotného trhu. Posílení bezpečnosti by mělo být vždy prostředkem pomáhajícím občanům těžit z příležitostí, které nabízí Evropská unie, nikdy by nemělo být cílem samo o sobě. Náš návrh "inteligentních hranic" umožní cestovat do Unie i z Unie a zároveň předcházet nelegálnímu přistěhovalectví. S cílem zachovat otevřenost Evropy přijmeme také opatření proti těm, kdo se snaží zneužívat náš ekonomický systém pro nezákonné účely, zatímco rámec pro ochranu údajů bude reagovat na velice reálné zájmy občanů v éře internetu. Unie musí hrát ve světě úlohu, která bude odpovídat jejímu ekonomickému významu. Musíme proto zajistit konzistentnost naší vnější činnosti.
<P>
Pracovní program jako takový oznamuje konkrétní činnosti, jejichž účelem bude realizovat cíle strategie EU 2020 v oblasti pracovních míst a růstu v mezinárodním měřítku. Budeme také modernizovat naši rozvojovou politiku a humanitární pomoc. Ti ve světě, kdo jsou v nouzi, skutečně potřebují silnější Evropu ve světě.
<P>
V závěru mého projevu bych rád stručně vysvětlil, co v pracovním programu Komise nenajdete a proč.
<P>
Jak už jsem oznámil, do poloviny roku 2011 předložíme návrh příštího víceletého finančního rámce. Konkrétní finanční nástroje a programy budou představeny ve druhé polovině roku 2011 v souvislosti s celkovým rámcem. Za účelem zachování politické povahy pracovního programu, nebývá zpravidla jeho součástí činnost týkající se jeho provádění. Totéž platí v případě mezinárodních jednání, neboť uzavírání mezinárodních dohod závisí na třetích stranách. Zatím tyto činnosti zůstávají důležitou součástí naší klíčové agendy. Budeme je i nadále realizovat a vést s vámi o nich dialog.
<P>
V úvodní části svého projevu jsem uvedl, že tento pracovní program není jenom závěrem našeho plodného dialogu, ale také začátkem dalšího kroku v našem konkrétním úsilí vyvést Evropskou unii z krize a dále určovat její kurz za horizontem krize. Nyní nastal čas zajistit dynamiku tohoto procesu. Musíme najít cesty, jak naši práci kolektivním rozhodnutím urychlit.
<P>
Využívám proto této příležitosti k tomu, abych vybídl Parlament a Radu, aby se zapojily do trojstranných jednání na téma, jak provádět ustanovení smlouvy o tvorbě programu Unie. Podle názoru Komise by to mohlo vyústit v dohody směřující k rychlejšímu pokroku v jednáních o vybraných iniciativách mimořádného významu pro dosažení našich politických cílů. Takové společné úsilí by demonstrovalo naše odhodlání zajistit konkrétní a včasné reakce tváří v tvář krizi, která námi všemi otřásla. Evropští občané by to od nás očekávali. Jsem přesvědčen, že orgány Evropské unie by měly reagovat na podněty vyjadřující zájmy občanů.
<P>
Děkuji vám za pozornost.
<SPEAKER ID="464" NAME="József Szájer" LANGUAGE="HU">
Vážený pane předsedající, vážený předsedo Barroso, dámy a pánové, Evropa musí krizi překonat. Evropská ekonomika musí být založena na práci. Musíme vyvést země Evropské unie ze současné vážné krize tím, že se soustředíme na zajištění pracovních příležitostí pro co nejvyšší možný počet občanů jako na prvořadou prioritu. Z tohoto důvodu skupina Evropské lidové strany (Křesťanských demokratů) bezvýhradně podporuje vytváření pracovních míst jako nejdůležitější cíl pracovního programu Komise na příští rok.
<P>
Evropa se z krize hodně poučila. V letošním roce jsme zahájili proces vypracování nového systému správy ekonomických záležitostí ve zrychleném schvalovacím postupu a doufáme, že Parlament bude schopen projednat nové návrhy týkající se finanční regulace a správy ekonomických záležitostí v příštím roce způsobem, který zajistí jejich nejrychlejší přijetí.
<P>
Mí kolegové ze skupiny PPE vznesou v souvislosti s každou oblastí důležité připomínky a já bych rád zmínil jenom několik z nich: konkurenceschopnost musí být založena na inovacích a výzkumu. Jsme přesvědčeni, že v pracovním programu Komise není dostatečný počet iniciativ týkajících se této oblasti. Existuje potřeba zvýšené ochrany práv duševního vlastnictví a také proveditelného konkurenceschopného evropského patentového systému. Jsme přesvědčeni, že je důležitá zvýšená kontrola potravin dovážených do Evropské unie a že by dovážené potraviny měly přinejmenším splňovat nároky na kvalitu, kterou Evropská unie očekává od svých vlastních výrobců. Bývali bychom také uvítali větší počet návrhů týkajících se problému vody, který maďarské předsednictví vytyčilo jako jeden ze svých hlavních cílů.
<P>
Dámy a pánové, na základě Lisabonské smlouvy začala nová éra legislativního a pracovního programu Evropské unie letos v září projevem pana Barrosa o stavu Unie. Vzhledem k tomu, že nová smlouva přiznává Parlamentu silná práva zasahovat do programu Evropské unie, jsme přesvědčeni, že další opatření jsou důležitá. Bohužel předchozí zkušenosti nejsou dobré. Předchozí pracovní programy Komise byly pouze částečně realizovány podle plánu. Jak jsem již několikrát zmínil, mám společně s řadou svých kolegů poslanců výhrady k faktu, že každý rok při mnoha příležitostech je vyplýtvána nesmírná energie a nesmírné množství času na analýzu a přijetí dokumentu, který v každém případě realitu reflektuje jenom částečně. Z tohoto důvodu bych rád navrhl, aby příslušný výbor Parlamentu pravidelně přezkoumával plnění pracovního programu Komise také v průběhu roku s cílem lépe prosazovat vliv občanů, které zastupujeme ve společných záležitostech Evropské unie.
<SPEAKER ID="465" NAME="Hannes Swoboda" LANGUAGE="DE">
Vážený pane předsedající, vážený pane Barroso, vážený pane Šefčoviči, jsem přesvědčen, že valné části tohoto programu můžeme přislíbit podporu, pane Barroso. Jsem si však jistý, že pochopíte, pokud se dnes zaměříme na určité kritičtější body, v souvislosti s nimiž bychom si představovali, že bude odvedeno více práce. Žijeme v Evropě, která je stále větší měrou pod vlivem protievropských sil, jež bojují proti orgánům Evropské unie. Musíme pečlivě zvážit, jaké materiály a metody můžeme použít, abychom proti nim vystoupili. K tomuto bodu se ještě vrátím později.
<P>
Prvním problémem je politika růstu. Pane Barroso, je pravda, že musíme regulovat finanční trhy a zavést záchranné sítě. Musíme se ale také nějak vrátit k situaci, kterou jste často jasně popisoval, jinými slovy, co rozumíme ekologicky šetrným růstem nebo ekologicky orientovanými pracovními místy a restrukturalizací ekonomiky. Pan Oettinger v nedávné době zveřejnil řadu dokumentů o energetické politice s předpokládanými rozsáhlými investicemi. Tyto dokumenty ale bohužel nevysvětlují, jakým způsobem mají být tyto investice financovány. Musíme po překonání důsledků krize uplatňovat aktivní politiku růstu. Zajímalo by mě, kde lze například v odvětví energetiky nebo v odvětví dopravy uskutečnit tyto investice za účelem realizace ekologicky šetrného růstu nebo vytváření ekologicky orientovaných pracovních míst. Jednoduše na to nemáme zdroje.
<P>
Má druhá připomínka se týká vnitřního trhu. Máte pravdu, pane Barroso. Musí být zveřejněna koncepce vnitřního trhu. Předložil jste několik zpráv založených na práci profesora Montiho. Profesor Monti se vyjadřoval velice kriticky zejména k sociálnímu rozměru vnitřního trhu. V této oblasti je třeba udělat ještě víc. Především od vás očekáváme konkrétní návrhy týkající se směrnice o vysílání pracovníků. Musíme dát jasně najevo v zájmu pracovníků, že tato směrnice nesmí být používána k vytváření levné pracovní síly. Jejím účelem je zlepšit veřejnou sociální péči.
<P>
Má třetí připomínka se týká daňové politiky. Jsem přesvědčen, že návrhy předložené v této oblasti nejsou příliš přesvědčivé. Jak jsme právě viděli v rozpravě o Irsku, některým zemím by se nemělo dovolit, aby stanovily nižší daňové sazby k přilákání podniků a následně v okamžiku, kdy se dostanou do finančních potíží, vyzývat jiné země, aby financovaly jejich rozpočtové schodky, pokud to mohu říci takto hrubě zjednodušeně. Daňová harmonizace je do určité míry nezbytná, například minimální sazby daně z příjmů právnických osob. Jsem přesvědčen, že musíme v této oblasti dosáhnout pokroku. Vím, že máte potíže s mnoha členskými státy, jsem však přesvědčen, že to je nezbytně nutné, zejména, pokud jde o sociální otázky. Propastné rozdíly mezi bohatými a chudými jsou nepřijatelné a musíme předložit nové návrhy, zejména v zájmu žen, které jsou mimořádně tvrdě postiženy chudobou.
<P>
A konečně jste zmiňoval zájmy občanů, pane Barroso. To je velice důležitá otázka. Ovšem způsob, kterým prezentujeme to, co děláme - a to se týká vás i Parlamentu - je také důležitý. Mnoho lidí si neuvědomuje, že v případě velkého počtu otázek neděláme nic víc než to, že vydáváme nesrozumitelné tiskové zprávy o naší práci. Musíme spolupracovat na tom, abychom dokázali vysvětlovat účinněji to, co děláme. Brzy bude zahájena občanská iniciativa. Její odpůrci ji zneužijí a obrátí ji proti Evropě. Musíme zajistit, aby občanská iniciativa pomáhala podporovat a rozvíjet Evropu.
<SPEAKER ID="466" NAME="Adina-Ioana Vălean">
jménem skupiny ALDE. - Vážený pane předsedající, doba je těžká pro evropskou ekonomiku i pro evropský projekt jako celek. Navrhli jsme významné strategie, jako je soubor opatření k ochraně klimatu, soubor energetických opatření a strategie 2020: jeden projekt za druhým. Zdá se, že pořád ještě nevíme, kam chceme jít a kým chceme být.
<P>
Proč to říkám? Protože chtít být nejlepší nestačí k tomu, abychom byli nejlepší. Skutečnost je taková, že přijímáme strategie, kterým všichni nevěříme. Nikdo - nebo téměř nikdo - je neprovádí a nikdo není ochoten je financovat.
<P>
Zdá se, že máme příliš mnoho strategií a nedostatečný zájem změnit je ve skutečnost. A proto jsem přesvědčena, že nastal čas vrátit se k základům toho, co umožnilo evropský projekt a co nás spojilo dohromady: jednoduché přirozené věci. Naším velkým projektem by měl být jednotný trh a my bychom měli vynaložit veškeré své úsilí na jeho prosazování, protože pokud chceme být konkurenceschopní na světové scéně, potřebujeme větší míru hospodářské integrace. Jediným rozumným způsobem, jak toho dosáhnout, je prostřednictvím jednotného trhu.
<P>
Vítám pracovní program Komise a zejména váš návrh Aktu o jednotném trhu. To ale nestačí. Máte svou zprávu o měnové politice. Víte, co je třeba - podporovat investice, přitáhnout kapitál a směle seškrtat výdaje na byrokratický aparát. Měli bychom se zaměřit na jednoduché věci, které mají zjevný dopad na konkurenceschopnost Evropy, jako je účinnost zdrojů, snížení nákladů na energie, reforma zemědělské politiky a budoucnost dopravy.
<P>
Komise a Parlament musejí spolupracovat ruku v ruce a zajistit, aby tyto prostředky byly v souladu s naší politickou vůlí. Těšíme se proto na ambiciózní návrh víceletého finančního rámce v roce 2011.
<P>
Potřebujeme k řešení finanční krize větší míru regulace? Ano, ale pouze v případě, že je jejím cílem podporovat konkurenceschopnost Evropy. V každém případě bychom se měli vyvarovat autistické reakce na krizi provázené nadějí, že zbytek světa se k nám připojí.
<P>
Pokud nedokážeme občanům a světu vyslat signál, že Evropská unie je pragmatický svazek idejí, kapitálu a hodnot, nestaneme se globálním hráčem, kterým chceme být. Místo abychom ovlivňovali politiky ve světě, budeme sami podléhat jejich vlivu.
<P>
A teď ještě připomínka ke konceptu evropského semestru. Komise má při plánování práce optimální předpoklady k tomu, aby určila naše silné a slabé stránky. Měli byste ale být opatrní, protože občany Evropské unie a členské státy přesvědčujete o tom, že by měli věřit, že Brusel zná lépe zájmy občanů a že politici v Bruselu jsou blíže zájmům občanů než poslanec z jejich volebního obvodu. Je to náročná práce a vy se k ní zavážete prostřednictvím koordinace politiky v roce 2011.
<P>
Doufám, že se vám podaří prokázat oprávněnost těchto předpokladů a přispět k posílení růstu a rozšíření počtu pracovních míst - nejenom pro někoho, ale pro všechny. Jinak budeme svědky vzestupu skutečně protievropských sil.
<P>
Přeji vám hodně štěstí.
<SPEAKER ID="467" NAME="Rebecca Harms" LANGUAGE="DE">
Vážený pane předsedající, vážený pane Barroso, je důležité vysvětlit, že nemůžeme projednávat tento pracovní program, aniž bychom zohlednili současnou rozpravu o rozpočtu a aniž bychom uvažovali o Řecku, Irsku a jiných zemích, které se mohou dostat do potíží.
<P>
Za prvé bych chtěla říci, že na konci rozpravy o rozpočtu jsem zaznamenala, že vy, pane Barroso, jste zaujal velice otevřený přístup k postojům Parlamentu. Jsem přesvědčena, že je opravdu důležité nic si nezastírat, jestliže přijímáme pracovní program tohoto typu, a nechovat se tak, jako kdybychom mohli dosáhnout všech těchto nádherných cílů a tyto cíle realizovat bez spolehlivého rozpočtu, který by nemusel být neustále znovu projednáván.
<P>
Za druhé, diskuze o Irsku ukázaly, jak daleko máme do dosažení skutečného řešení a cesty z krize, do které jsme se dostali sami, protože jsme byli příliš liberální ve vztahu k finančním trhům. Jménem mé skupiny bych ráda řekla, že vaše návrhy, jak překonáme finanční krizi a jak najdeme únikové cesty, obsahují několik dobrých východisek, ale nejsme přesvědčeni o tom, že cíl, který jste si vytyčili, je dostatečně náročný.
<P>
Jestliže se zpětně podíváme na čas, který jsme již strávili diskuzí o úspěšné, fungující měnové unii v rámci Evropské unie, a pokud chceme zaručit, abychom skutečně přijali opatření směřující ke správě ekonomických záležitostí pro Evropu, je zřejmé, že nesmíme výsledky této diskuze nyní opomíjet.
<P>
Jsme přesvědčeni, že váš návrh postrádá pozitivní zaměření na utváření společné hospodářské politiky po skončení krize, neboť se zabývá pouze příznaky krize, a proto budeme v práci v této oblasti pokračovat.
<P>
Pan Swoboda již zmínil ekologicky orientovaná témata. Nejsem spokojena s tím, jak je charakteristika udržitelného, sociálně a ekologicky šetrného růstu ze strategie 2020 promítnuta do tohoto pracovního programu. Tento výsledek neodpovídá tomu, co jsme projednávali v souvislosti se strategií Evropa 2020, a je závažné, že pan Oettinger je jedním z komisařů, kteří se stále více odklánějí od myšlenky transformace Evropy udržitelnou formou.
<SPEAKER ID="468" NAME="Oldřich Vlasák">
jménem skupiny ECR. - Následující rok bude testem pro evropské instituce, zda dokážou svými politikami podpořit nynější hospodářské oživení a umožnit déletrvající růst. V tomto ohledu je pracovní program Evropské komise klíčovým dokumentem.
<P>
Rád bych však na tomto místě uvedl, že někdy méně legislativy znamená více. S obavami proto například sleduji plánované regulační aktivity Komise v oblasti koncesí na služby. V tomto konkrétním případě je třeba připomenout, že oblast koncesí je dnes z rámce veřejných zakázek explicitně vyloučena, což je potvrzeno i mnoha judikáty Evropského soudního dvora. Radikální změny by této oblasti rozhodně neprospěly. Ekonomickým aktérům, včetně těch z řad veřejné správy, totiž nejvíce vadí, když se podmínky, se kterými se již naučili pracovat, neustále mění a oni tak nemají jistotu pro svoje rozhodování. Veškeré politiky je také třeba přijímat s významným časovým předstihem, abychom v rámci implementační fáze poskytli všem dostatečný prostor na přípravu.
<SPEAKER ID="469" NAME="Patrick Le Hyaric" LANGUAGE="FR">
Vážený pane předsedající, vážený pane Barroso, způsob uvažování Komise působí dojmem, jako by neustále zapomínala na vážnou krizi v Evropě. Ve vašem dokumentu dokonce uvádíte tato slova, cituji: "Jsou zřejmé známky hospodářského oživení". Kde spatřujete tyto údajné známky hospodářského oživení pro ty, kdo jsou v současné době nezaměstnaní, žijí v chudobě nebo jsou bezdomovci?
<P>
Jste si vědom toho, že jsme půjčili více než 400 miliard eur z veřejných prostředků na záchranu bank a že tato částka odpovídá přesně výši škrtů, jimiž budou zatíženi občané osmi zemí, které přistupují k plánu úsporných opatření? Vámi zvolená řešení jsou proto neefektivní.
<P>
Navrhuji, aby bylo v programu Komise provedeno posouzení dopadů provádění Maastrichtské smlouvy a Lisabonské smlouvy na evropské pracovníky a občany. Řešením podle mého názoru nejsou úsporná opatření promítnutá do mezd nebo rozpočtů. Řešení by mělo spíše vycházet ze zvýšení odměny za práci, zlepšení sociální ochrany a fungování průběžně financovaných penzijních systémů založených na principu solidarity a také z příspěvku z kapitálových výnosů do veřejných financí, jehož prostřednictvím by byla nastolena nová forma fiskální spravedlnosti. Co kdybychom tedy zadali vypracování studií, které by zkoumaly přímo tvorbu daně z pohybu kapitálu a zavedli jinou formu úvěru, v souvislosti s nímž by novou úlohu převzala Evropská centrální banka, která by prostřednictvím tvorby peněžních prostředků a jiného typu úvěru měla pomáhat členským státům provádět refinancování bank za účelem zajištění pracovních míst, vzdělávání, odborné přípravy, ve vztahu ke všem společným veřejným aktivům s novými veřejnými službami v oblasti výzkumu a inovací.
<P>
Evropě dnes dodá důvěryhodnost odlišný způsob rozdělování bohatství, nikoli svěrací kazajka úsporných opatření a nezaměstnanosti.
<SPEAKER ID="470" NAME="Niki Tzavela">
jménem skupiny EFD. - Vážený pane předsedající, vzhledem k tomu, že vytváření pracovních míst je jednou z priorit našeho programu, chtěla bych Komisi upozornit na novou éru emigrace z jižní Evropy. Obávám se ale, že mě nikdo v Komisi neposlouchá. Již v Řecku jsme byli svědky toho, že velký počet mladých kvalifikovaných i vysoce kvalifikovaných pracovníků emigruje do Austrálie, do Kanady a do Spojených arabských emirátů. Totéž se nyní odehrává v Irsku.
<P>
Německo na jedné straně oznámilo, že má nedostatek kvalifikovaných pracovních sil. Chci říci, že Německo nemusí dovážet kvalifikovanou pracovní sílu ze třetích zemí. Členské státy, které čelí hospodářským problémům, by mohly poskytovat kvalifikovanou pracovní sílu Německu. Velice ráda bych navrhla iniciativu týkající se možnosti praktického uplatnění přidané hodnoty v hospodářském prostředí Evropské unie, jako podnět pro projednání s Komisí. Co kdybychom uvažovali o trhu práce s evropskou přidanou hodnotou? V rámci členských států musíme reagovat na mechanismus nabídky a poptávky. Musíme Evropu posílit evropskou kvalifikovanou pracovní silou. Tento aspekt v programu chybí a já považuji za velice důležité, aby byl do programu začleněn.
<SPEAKER ID="471" NAME="Richard Seeber" AFFILIATION="PPE">
(DE) Vážený pane předsedající, chtěl bych poblahopřát Komisi k jejímu ambicióznímu pracovnímu programu, ale musíme se snažit uvést jej do většího souladu s evropskými strategickými cíli a s dlouhodobou strategií. Chtěl bych požádat Komisi, aby byl její pohled do budoucnosti odvážnější a méně úzkostlivý. Máte nezbytnou podporu Parlamentu, zatímco zejména Rada hraje spíše omezující úlohu. V tomto případě musejí progresivní síly držet pospolu. Konkurenceschopnost je jedním ze stěžejních témat, jímž se musíme zabývat s cílem zajistit, aby Evropa zůstala konkurenceschopná a abychom byli schopni dosáhnout našich cílů, jako je udržitelný růst a sociální růst. Je také důležité, abychom tuto myšlenku náležitě sdělili našim občanům. Bohužel, myšlenky protievropských sil mají mnohem větší publicitu, zejména v médiích, než ideje proevropských sil. Každý si je ovšem vědom toho, že Evropa může docílit pozitivního posunu pouze tak, že bude postupovat správným směrem společně.
<P>
Musíme vyzvat Komisi, aby se ve svém celkovém programu v průběhu několika příštích let zaměřila na zvyšování účinnosti v oblasti energetiky, ve využívání zdrojů a surovin a v oblasti vzdělávání. Vysoké i jiné školy musejí přispět k vytvoření Evropy uplatňující inteligentní řešení. Mimořádné nároky to klade zejména na oblast výzkumu a vývoje. Musíme si být vědomi toho, že zbytek světa není nečinný. Nesmíme hledět do budoucnosti s úzkostí a i nadále podléhat provincialismu, který se do určité míry projevuje v Radě. Parlament a Komise musejí hledět do budoucnosti společně.
<SPEAKER ID="472" NAME="Monika Flašíková Beňová" AFFILIATION="S&amp;D">
(SK) Vážený pane předsedající, věřím, že v této bouřlivé době, kterou prožíváme, nebylo pro Komisi jednoduché připravit tak ambiciózní plán, a proto mi v úvodu dovolte, abych vám poblahopřála. Přesto mám několik připomínek.
<P>
Klíčovým slovem programu je hospodářské oživení po krizi a inteligentní, udržitelný růst podporující sociální začleňování. Když dovolíte, pane místopředsedo, jsem v tomto směru trochu skeptická. V prvé řadě si myslím, že je trochu předčasné mluvit o oživení, protože, ačkoli jsou tu jisté náznaky, ještě není vůbec jisté, že k oživení dochází, a myslím si, že si nesmíme dovolit další pochybení.
<P>
Kromě toho se domnívám, že Komise v mnoha státech podporuje politiky, které činí oživení spíše nepravděpodobným. Jako příklady lze uvést Lotyšsko, Řecko a v poslední době také Irsko. Přestože je pravda, že dluhové zatížení je často příliš vysoké, restriktivními hospodářskými politikami spíše docílíme toho, že oživení růstu se nedostaví a reálné dluhové zatížení se ještě zvýší.
<P>
Podobně vnímám i snahu zpřísnit rozpočtovou disciplínu zavedením přísnějších celoevropských pravidel. Právě krize je období, kdy jsou tato opatření kontraproduktivní. Kromě toho rozpočtová disciplína neřeší strukturální nevyváženosti v ekonomikách Evropské unie, jako jsou například obchodní přebytky a schodky. Ale myslím si, že toto je na delší diskuzi.
<P>
V čem ale snahy Evropské komise výrazně podporuji, je regulace finančního sektoru. Nejsem si úplně jistá, zda navrhovaná a přijatá opatření jsou dostačující, ale principiálně se jednoznačně jedná o krok správným směrem. Snaha o inteligentní a udržitelný růst je také chvályhodná a chápu, že program pochopitelně nemůže jít úplně do detailů, ale aktuálně potřebujeme v boji proti chudobě a za sociální začleňování mnohem ambicióznější formulace a opatření.
<SPEAKER ID="473" NAME="Ian Hudghton" AFFILIATION="Verts/ALE">
Vážený pane předsedající, program Komise obsahuje některé cenné priority: udržení hospodářského růstu, zachování a vytváření pracovních míst, zlepšení energetické účinnosti a rozvoj obnovitelných zdrojů energie.
<P>
Skotská vláda Skotské národní strany, naše proevropská nacionalistická vláda, tyto cíle sdílí a maximálně využívá svých přenesených, omezených pravomocí a dosahuje pokroku, i pokud jde o jiné výzvy.
<P>
Skupina Evropské svobodné aliance v tomto Parlamentu, jejíž součástí je Skotská národní strana i jiní proevropští nacionalisté z Walesu, Katalánska i z Flander, přispívá k pozitivnímu působení vlády v našich vlastních zemích, ale naší ambicí je hrát plnoprávnou úlohu také v rozhodovacím procesu Evropské unie, zaujmout postavení jako každý jiný nezávislý členský stát, abychom mohli uplatňovat v plném rozsahu vládní pravomoci na domácí politické scéně a rovněž konstruktivně spolupracovat zde s kolegy poslanci na utváření dokonalejší Evropy zítřka.
<SPEAKER ID="474" NAME="Pilar del Castillo Vera" AFFILIATION="PPE">
(ES) Vážený pane předsedající, v této době krize, v níž se ocitáme, existují dva hlavní typy politik a opatření: preventivní politiky a preventivní opatření a pobídkové politiky a pobídková opatření.
<P>
Preventivní politiky jsou ty, které se v současné době týkají dohledu nad finančními službami, správy ekonomických záležitostí a posílení správy ekonomických záležitostí. Jinými slovy, cokoli, co nás upozorní na skutečnost, že problémy existují, dříve než tyto problémy udusí evropské ekonomiky.
<P>
Ovšem i druhý typ politik - pobídkové politiky - je nezbytný. Existují tři zásadní aspekty těchto politik, pane Barroso, pane Wathelete. Těch aspektů je samozřejmě ještě víc, ale zdůrazním tři: výzkum a inovace, rozvoj digitální společnosti - jinými slovy, digitální agenda - a vnitřní trh.
<P>
Pokud jde o první z těchto aspektů, výzkum a inovace, program předložený Komisí pokládám za nedostatečný.
<P>
Předseda Barroso uvedl již dříve, že konkrétní programy budou připraveny v polovině roku 2011, ale myslím si, že to nestačí. Mohu vás ujistit, že já i moje skupina bychom velice uvítali, kdyby ve vašem návrhu byla zmínka o osmém rámcovém programu pro výzkum a technický rozvoj, který ve vašem návrhu nefiguruje.
<SPEAKER ID="475" NAME="Kristian Vigenin" AFFILIATION="S&amp;D">
(BG) Vážený pane předsedající, vážený pane Šefčoviči, dámy a pánové, projednání pracovního programu Evropské komise není pouhou formalitou. Je to způsob, jak upoutat pozornost evropských občanů a označit Evropské komisi oblasti, ve kterých může počítat s podporou poslanců této sněmovny.
<P>
Soustředím se na několik konkrétních témat. Příští rok bude mimořádně důležitý pro přítomnost Evropské unie na globální politické scéně. Pokud jde o vnější vztahy, měli bychom být svědky stále účinnější působnosti Evropské služby pro vnější činnost, jejíž pozice nemůže být silná bez podpory Evropské komise jako celku.
<P>
Pokud jde o politiku rozšiřování Evropské unie, byli bychom rádi, kdyby Komise využila novou dynamiku, která byla do této oblasti vnesena v roce 2010. Vyzýváme Komisi, aby pomohla Chorvatsku splnit zbývající požadavky, tak aby bylo možné dovést přístupová jednání v roce 2011 co nejdříve do úspěšného konce. Vzhledem k tomu, že obzvláštní význam má pro nás dosažení pozitivního posunu v kapitole 23, očekáváme, že Komise podá v prvním čtvrtletí roku 2011 zprávu Parlamentu, k jakému pokroku v těchto jednáních došlo.
<P>
Další kandidátskou zemí, kterou musí Komise sledovat mimořádně pozorně, je Turecko. Očekáváme, že Turecko bude nabádáno k tomu, aby po volbách v roce 2011 urychlilo plnění svých závazků ve vyjednávacím procesu a aby zahájilo práci na nové ústavě se zvláštním důrazem na základní občanská práva a svobody.
<P>
Vyzýváme také Komisi, aby pravidelně informovala Evropský parlament o procesu přípravy návrhu postoje k žádosti Srbska o členství v Evropské unii.
<P>
Doufáme, že přezkum evropské politiky sousedství vyústí v návrh vhodných úprav, které zajistí konzistentnost ve vztahu mezi politickými cíli a finančními nástroji, které jsou zárukou provádění těchto cílů. V této věci bude Komise moci počítat s podporou Evropského parlamentu. Naše cíle v rámci strategie Evropa 2020 musejí odrážet naši politiku vůči sousedním zemím ve Středomoří i na východě. Děkuji vám a přeji vám hodně úspěchů ve vaší práci v příštím roce.
<SPEAKER ID="476" NAME="Andreas Schwab" AFFILIATION="PPE">
(DE) Vážený pane předsedající, vážený pane Barroso, dámy a pánové, chceme, aby legislativní program Evropské komise byl v souladu s dlouhodobými evropskými cíli, a jsme přesvědčeni, že v mnoha oblastech existují rezervy pro další zlepšení, přestože velice vítáme základní přístup tohoto legislativního programu.
<P>
Pokud jde o vnitřní trh, tedy oblast, za kterou odpovídám, chtěl bych zejména říci, že nám jde o to, zajistit na základě studie vypracované profesorem Montim, aby všichni evropští občané měli větší užitek z vnitřního trhu. Jestliže diskutujeme o pracovním programu Komise a jako základ vezmeme zprávu profesora Montiho, znamená to samozřejmě v prvé řadě, že Komise se musí vyrovnat s požadavky uvedenými v této studii, jinými slovy, musí zajistit, aby řízení pro porušování právních předpisů EU vedená Komisí proti členským státům byla zpřísněna s cílem umožnit snížení schodku z provádění předpisů do vnitrostátního práva z 1 % na 0,5 %. V pracovním programu o tom bohužel není ani zmínka. Vedle jednotlivých opatření, která jsou řešena v této zprávě, jako je digitální agenda, hypoteční úvěr, koncese a mnohé jiné, které nebudu jednotlivě vyjmenovávat, jsme přesvědčeni, že je v každém případě důležité, aby opatření, která jsou oznamována na rok 2011, byla skutečně předložena v roce 2011. Další informace o skutečnosti, že Komise vyhodnocuje určité legislativní plány, v tomto ohledu ničemu nepomůže.
<P>
A konečně, jsem přesvědčen, že bychom měli vyzvat Evropskou komisi, aby provedla posouzení dopadu všech svých legislativních návrhů, abychom porozuměli tomu, proč jsou potřebné.
<SPEAKER ID="477" NAME="Evelyne Gebhardt" AFFILIATION="S&amp;D">
(DE) Vážený pane předsedající, vážený pane Barroso, dámy a pánové, jsem přesvědčena, že jsme přijetím Lisabonské smlouvy dosáhli významného pokroku pro evropské občany, neboť jsme začlenili sociální tržní ekonomiku mezi zásady evropské politiky. Je jasné, že my jako Evropané a jako stoupenci parlamentního systému očekáváme, že se sociální tržní ekonomika stane skutečností. Nyní se zaměřujeme na vnitřní trh jako takový a na problémy týkající se vnitřního trhu jako celku a zjišťujeme, že některé věci, které měly být do programu zahrnuty, v něm chybí.
<P>
Nestačí provést jenom posouzení sociálního dopadu evropských právních předpisů. Potřebujeme, aby sociální ustanovení bylo uváděno do praxe, aby naše sliby, že občané budou mít z evropského ekonomického systému skutečný užitek, byly plněny a nezůstaly jenom na papíře. Nejedná se jenom o sociální ustanovení, ale také o důležité otázky, jako jsou služby obecného hospodářského zájmu, které vyžadují zvláštní ochranu. Pro mě je velice důležité, že Evropská komise tuto otázku konečně řeší a zkoumá problémy týkající se pracovníků důkladněji než bylo nutné například v souvislosti se směrnicí o vysílání pracovníků, kde pořád ještě čekáme, jaký bude další vývoj.
<P>
A konečně, a v této věci už pomalu začínám být opravdu nazlobený, Evropskou komisi již dlouhou dobu vyzýváme, aby zavedla systém hromadných žalob na evropské úrovni. Komise již provedla šest nebo sedm různých studií. A co nyní nacházíme v tomto pracovním programu? Byla zadána další studie. Takhle to dál nejde. Chceme, aby Komise konečně přišla s nějakými návrhy a rozhodnutími v této oblasti.
<SPEAKER ID="478" NAME="Jean-Paul Gauzès" AFFILIATION="PPE">
(FR) Vážený pane předsedající, vážený pane komisaři, jako koordinátor skupiny Evropské lidové strany (Křesťanských demokratů) v Hospodářském a měnovém výboru bych rád zdůraznil dva body ve vašem programu.
<P>
Za prvé, posílení správy ekonomických záležitostí a zavedení evropského semestru. S potěšením jsme uvítali soubor opatření ke správě ekonomických záležitostí. Dosažení tohoto cíle má rozhodující význam. V tomto ohledu by naše skupina uvítala zavedení účinných a závazných opatření, která by šla nad rámec toho, co je navrhováno. Je také nezbytné, aby se Parlament skutečně zapojil do dokončování předpokládaných procesů a do jejich provádění. Je třeba formulovat právní základy, které by zabránily zásadnímu pozměňování smluv, jež by jenom zpomalilo provádění opatření, která musejí být přijata.
<P>
Druhý bod se týká pokračování práce na finanční regulaci. Projekty jsou již připraveny nebo brzy budou. Rok 2011 bude rozhodující. Oceňujeme aktivitu komisaře Barniera. V roce 2010 Parlament prokázal své odhodlání přijmout soubor opatření k finančnímu dohledu, směrnici o správcích alternativních investičních fondů a s největší pravděpodobností bude do konce roku připraveno nařízení, které bude upravovat evropský dohled nad ratingovými agenturami. Chceme jít i nadále cestou pragmatické, inteligentní a účinné regulace. Takový přístup dnes očekáváme od Komise.
<SPEAKER ID="479" NAME="Proinsias De Rossa" AFFILIATION="S&amp;D">
Vážený pane předsedající, především je třeba říci, že předseda Barroso ve svém úvodním projevu hovořil o zavedení některých opatření k vysílání pracovníků. Nebyl v této věci konkrétní, ale chtěl bych mu připomenout, že během slyšení před svým znovuzvolením do funkce předsedy přijal velice konkrétní závazek, a sice, že bude provedena revize směrnice o vysílání pracovníků, aby se zabránilo sociálnímu dumpingu v důsledku její působnosti a soudních řízení, která z ní vyplynula. Rád bych mu to připomněl.
<P>
Mohl bych mít ještě připomínku, že je mimořádně důležité, abychom zavedli právní předpisy, které zaručí právní jistotu těm občanům, kteří v členských státech poskytují sociální služby obecného zájmu? Připadá mi, že Komise je naprosto slepá k problémům, jež v této oblasti existují. Pracuji momentálně na zprávě na toto téma a vrátím se k tomu na začátku příštího roku. Vítám také platformu týkající se chudoby, ale nemám naprosto žádné indicie, že by Komise využívala strategii 2020, na níž je platforma založena, například v současných jednáních s irskou vládou o řešení problémů v Irsku.
<P>
Pokud strategie 2020 není rámcem pro tato jednání, co je tedy rámcem? Jaký je přínos Evropy k řešení hospodářských potíží v Irsku, kromě řešení problémů bank?
<P>
Dovolíte mi ještě jednu závěrečnou poznámku? Myslím si, že je pro jakéhokoli poslance tohoto Parlamentu zcela nemístné, aby zde rozvíjel téma zavedení minimální daně ze zisku právnických osob v celé Evropské unii, aniž by se přitom také zmínil o společné fiskální politice, aniž by měl zajištěný rozpočet s dostatečným financováním, který by zaručoval soudržnost, jež je nezbytná pro slabé a okrajové státy, a celou řadu dalších evropských politik, které musejí být zavedeny dříve, než budeme moci seriózně hovořit o zavedení stejné daně ze zisku právnických osob v celé Evropské unii.
<SPEAKER ID="480" NAME="Csaba Őry" AFFILIATION="PPE">
(HU) Vážený pane předsedající, jako koordinátor skupiny Evropské lidové strany (Křesťanských demokratů) ve Výboru pro zaměstnanost a sociální věci považuji program, který nám byl předložen, za slibný, a zejména vítám skutečnost, že brzy budeme moci zahájit rozpravu o stěžejní iniciativě, která se skrývá pod krycím jménem "nové dovednosti pro nová pracovní místa".
<P>
Rád bych učinil několik politických a několik odborných poznámek. Myslím si, že je důležité, že konzultace zahajujeme včas a že Komise bere v úvahu v úvahu nejenom agendu navrhovanou Radou, ale také agendy přizpůsobené potřebám Parlamentu. Jsem přesvědčen, že je důležité, jak zde již uvedli i jiní řečníci, aby stávající finanční zdroje podporovaly projekty a priority, a zároveň považuji za důležité, aby přijaté programy byly také následně posuzovány a sledovány.
<P>
Některé problémy: vzdělávání. Souhlasíme s potřebou zvyšovat úroveň vzdělávání a odborné přípravy, ale mrzí nás, že program nepočítá s dávkami pro nemoci z povolání. Chtěl bych zdůraznit a připomenout Komisi, že podporujeme účinnější provádění směrnice o vysílání pracovníků, ale jsme proti novým směrnicím jakéhokoli typu.
<P>
Jsme přesvědčeni, že Sociální fond, Fond pro přizpůsobení se globalizaci a Evropský regionální fond musejí být využívány synergickým způsobem, se zvláštním důrazem na hlavní prioritu, která je potřebná jako spojovací článek mezi těmito programy, a to vytváření pracovních míst a rozšiřování zaměstnanosti. Ještě jednu poslední poznámku: administrativní zátěž, která těžce dopadá na hospodářské subjekty, a zejména na malé a střední podniky, musí být odstraněna, a to se musí týkat rovněž evropských programů a evropských iniciativ financování.
<SPEAKER ID="481" NAME="Edit Herczog" AFFILIATION="S&amp;D">
(HU) Vážený pane předsedající, pokusím se být velice stručná. Chtěla bych poděkovat Komisi za tento pracovní program, jehož sestavení muselo být velice náročné, vzhledem k tomu, že doposud nemáme rozpočet. Také já bych chtěla poukázat na některé body, které bychom si bývali přáli, aby byly součástí programu, ale v programu chybějí. Velice bychom uvítali, kdyby byl předložen legislativní návrh týkající se dlouho očekávané průmyslové politiky, a stejně tak měl být učiněn krok směrem vpřed, pokud jde o surovinovou politiku.
<P>
Rovněž bychom ocenili, kdyby v pracovním programu Komise byly uvedeny konkrétnější návrhy, pokud jde o energetickou účinnost a energetické projekty. Velice nás mrzí, že se neuskuteční půlroční hodnocení rámcového programu pro výzkum a vývoj, a chtěli bychom co nejdůrazněji podtrhnout, že pokud lze v rozpočtu dosáhnout dohody o programech Galileo a ITER, budeme se moci k tomuto problému vrátit.
<P>
Velice bychom uvítali účinnější provádění politiky týkající se malých podniků, která brzy oslaví své druhé narozeniny. Obdobně bychom byli rádi, kdyby v tomto roce, kdy nás čekají dva semestry na sebe navazujících předsednictví nových členských států, a to Maďarska a Polska, politika soudržnosti a integrace v rámci Evropské unie mohla pokračovat.
<P>
Rozdíly mezi východní a západní polovinou Evropské unie, které jsou zjevné například v oblasti mezd a v jiných ohledech, jsou nepřijatelné. Stálo by jistě za to dosáhnout v této oblasti pokroku. A konečně bychom byli velice rádi, kdybychom dokázali pokročit vpřed s projektem Východního partnerství, které je velice důležité z hlediska energetické bezpečnosti. To je pravda i přesto, že existují lidé, dokonce i v tomto Parlamentu, kteří se snaží tomuto projektu klást překážky, například v souvislosti s Parlamentním shromážděním Euronest.
<SPEAKER ID="482" NAME="Catherine Trautmann" AFFILIATION="S&amp;D">
(FR) Vážený pane předsedající, vážený pane komisaři, tento pracovní program představuje oživení růstu a obnovení pracovních míst a také hospodářskou regulaci jako klíčová opatření k obnovení důvěry. To je pravda. Náš model hospodářského rozvoje si již nevystačí s posilováním aspektu vynucování v rámci Paktu stability, který soustavně prokazuje svá omezení. Oživení růstu se musí zaměřit na vytváření pracovních míst v Unii jako celku. Na zaměstnanost a na sociální úroveň musíme pohlížet jako na ukazatele ekonomické síly a z tohoto hlediska zdůrazňovat potřebu důkladněji promyslet otázku evropské daně z finančních transakcí, lepší koordinace mezi Evropskou unií a evropskými ministry pro zaměstnanost a také ekonomických návrhů Unie. Podporuji kolegy poslance, kteří si vzali slovo proto, aby zdůraznili význam směrnice o vysílání pracovníků a o službách obecného zájmu.
<P>
Myslím si, že digitální strategie Evropské unie je klíčovým faktorem pro tuto novou ekonomiku. Měli bychom projevit větší míru uznání v souvislosti s ambicemi Komise v této věci.
<P>
Pokud jde o občanství, Unie by měla vrátit občany zpátky do centra evropského projektu a zvýšení finančních přídělů by se mělo zaměřit pouze na aspekty bezpečnosti, zejména na usměrňování migračních toků.
<P>
A nakonec, pane předsedající, bych svůj projev uzavřela konstatováním, že tento pracovní program pro rok 2011 by měl být v zásadě pravým příkladem politiky, která pozitivním způsobem řeší ono pokušení stáhnout se do sebe, s nímž zápasí všechny naše členské státy. Jsem přesvědčena, že je v moci Evropské komise přispět ke změně stavu věcí. Může se spoléhat na Parlament, který bude aktivní silou a podpoří ji, pokud projeví vyšší ambice.
<SPEAKER ID="483" NAME="Elmar Brok" AFFILIATION="PPE">
(DE) Vážený pane předsedající, vážený pane Barroso, rád bych učinil tři stručné poznámky. Za prvé, jsem přesvědčen, pokud jde o vnější vztahy, že Komise, která má speciální odpovědnost v této oblasti, by měla zaujmout koncepčnější přístup k Východnímu partnerství než v minulosti a měla by požadovat multilaterální vztah mezi členy partnerství. Především bychom měli v našem zájmu provést mnohem efektivnější zhodnocení Východního partnerství, a to nejenom z hlediska energetiky, a měla by to být jedna z našich priorit.
<P>
Za druhé, nevím, jaká je situace se strukturálními fondy v jiných oblastech, ale proces finančního řízení programů pro vnější vztahy je neúnosně pomalý. V okamžiku, kdy jsou peněžní prostředky uvolněny, je příslušný politický cíl již rok starý. Byli jsme toho svědky v případě programů pro Střední východ, Východního partnerství a v mnoha jiných oblastech. Vím, že to souvisí také s Parlamentem a s finančním nařízením Evropské unie a že to působí mnoho problémů v důsledku postupů, které jsme uplatňovali za Komise pod vedením Jacquese Santera před deseti lety. Chceme-li ale skutečně všechny tyto peněžní prostředky účelně využít a zajistit, aby neměly nulový efekt či se nedostaly na místo určení příliš pozdě, neboť vlak již odjel jiným směrem, a chceme-li rovněž prosazovat naše vlastní politické zájmy, potřebujeme nějaké podnětné myšlenky od Komise, jak by mohla být rozhodnutí o vytváření a provádění programů a plateb peněžních prostředků v těchto oblastech urychlena.
<P>
A třetí poznámka, pane Barroso, domnívám se, že otázka Transatlantické hospodářské rady a hospodářského vztahu se Spojenými státy a nejenom hospodářský, ale také strategický význam tohoto vztahu, nejsou v materiálu Komise zpracovány dostatečně podrobně.
<SPEAKER ID="484" NAME="Silvia-Adriana Ţicău" AFFILIATION="S&amp;D">
(RO) Vážený pane předsedající, evropští občané očekávají, že v roce 2011 se evropské orgány zaměří na vytváření nových pracovních míst a na utváření sociální Evropy.
<P>
Jako místopředsedkyně Výboru pro dopravu a cestovní ruch bych chtěla vyjádřit své zděšení nad skutečností, že jste odložili bílou knihu o evropské dopravní politice do roku 2011. Tento dokument je nesmírně důležitý pro budoucí finanční výhled i pro budoucnost politiky soudržnosti, jež jsme již začali projednávat.
<P>
Chtěla bych v pracovním programu pro rok 2011 zdůraznit význam legislativních iniciativ v těchto oblastech: ochrana osobních údajů, zlepšení bezpečnosti informací a sítí na základě norem a doporučení pro zadávání veřejných zakázek, elektronické podpisy a vzájemné uznávání mechanismů elektronické identifikace a ověřování. Tyto iniciativy jsou absolutně nezbytné pro provádění digitální agendy a vytvoření vnitřního trhu, včetně odvětví služeb.
<P>
Očekáváme také se zájmem legislativní iniciativu týkající se inteligentních energetických sítí. Tyto sítě jsou nezbytné jednak pro to, aby bylo možné realizovat dodávky elektřiny vyrobené z obnovitelných zdrojů energie, do kterých členské státy v minulých letech hodně investovaly, a jednak připravit nezbytnou infrastrukturu pro elektrická vozidla.
<P>
Na závěr bych chtěla poznamenat, že digitální agenda a energetická účinnost, což jsou oblasti, které přispívají k vytváření pracovních míst i ke konkurenceschopnosti Evropské unie, by společně se sociální Evropou měly být našimi hlavními prioritami pro rok 2011.
<SPEAKER ID="485" NAME="Daniel Caspary" AFFILIATION="PPE">
(DE) Vážený pane předsedající, vážený pane Barroso, Komise předložila nesmírně rozsáhlý program pro rok 2011 a rád bych dal zcela jasně najevo, že si myslím, že by bylo dobré, kdyby se zlepšila hierarchie priorit.
<P>
V současném okamžiku máme přibližně 30 generálních ředitelství a 26 komisařů. Nevěřím tomu, že je nutné, aby každé generální ředitelství a každý komisař ospravedlňovali svou existenci tím, že produkují velký počet legislativních návrhů. Jsem přesvědčen, že by pro Evropu bylo někdy užitečné, kdybychom byli nuceni stanovit skutečné priority a omezit se na základní věci. Síla Evropy nespočívá v tom, že se bude zabývat co největším možným počtem problémů, ale v tom, že si vyhradí více času na důležité otázky.
<P>
Rád bych učinil několik poznámek týkajících se zejména zahraničního obchodu, protože jsem koordinátorem mé skupiny v této oblasti. Byl bych rád, kdybychom byli schopni konečně docílit určitého pokroku v transatlantickém vztahu, jak již uvedl Elmar Brok. Transatlantická hospodářská rada je součástí naší agendy již řadu let, ale doposud nezaznamenala žádné skutečné úspěchy. Jestliže se podíváme na to, jak se během té doby svět změnil a k jakým posunům došlo v ekonomické síle různých oblastí světa, je nám zřejmé, že naléhavě potřebujeme navázat užší spolupráci s americkou stranou.
<P>
Bylo by dobré, kdyby se Komise dokázala v průběhu své práce upomenout na to, že Evropský parlament je spolutvůrcem právních předpisů v oblasti zahraničního obchodu od okamžiku, kdy Lisabonská smlouva vstoupila v platnost. Obě strany, Parlament i Komise se budou muset naučit, jak spolu vzájemně jednat a jak společně vypracovávat právní předpisy, zejména pokud jde o zahraniční obchod. Byl bych velice rád, kdyby Komise věnovala této oblasti zvláštní pozornost, a především, kdyby si vyhradila maximum času pro dialog a pro transparentní, společné činnosti.
<SPEAKER ID="486" NAME="Gay Mitchell" AFFILIATION="PPE">
(GA) Vážený pane předsedající, především oceňuji práci, kterou Komise odvedla, aby pokročila s touto agendou. Evropská unie vynakládá veškeré úsilí k ukončení této hospodářské krize. Ovšem bez ohledu na rozsah vykonané práce a na její objem, který ještě zbývá vykonat, nesmíme zapomínat na lidi v rozvojovém světě.
<P>
Vážený pane předsedající, jako společný koordinátor skupiny PPE ve Výboru pro rozvoj bych rád řekl, že je pro mě absolutně šokující být svědkem toho, že poté, co jsme se dohodli na splnění závazku pomoci ve výši 0,7 % hrubého národního produktu (HNP) rozvojovému světu, je tento rozpočet prvním rozpočtem, který musí být krácen pokaždé, když dojde k seškrtání výdajů v našich členských státech, nebo je minimálně první na řadě v případě krácení. Chápu - a chápeme to všichni - že pokud dojde k poklesu hrubého národního důchodu (HND), sníží se příspěvek, ale neměl by se snižovat jako procento HND a poté se snižovat znovu.
<P>
Žádám Komisi, aby udělala vše, co je v jejích silách, aby tak záhy po hodnocení rozvojových cílů tisíciletí na summitu v New Yorku zajistila, že se členské státy postaví ke svým závazkům čelem. Nežádáme je, aby nesnižovaly své příspěvky. Žádáme je, aby nesnižovaly své příspěvky jako procentuální podíl jejich sníženého HND.
<SPEAKER ID="488" NAME="Simon Busuttil" AFFILIATION="PPE">
(MT) Vážený pane předsedající, stručně bych chtěl jenom říci, že vzhledem k hospodářské situaci, kterou si momentálně procházíme, je snadné a přirozené zaměřit se výhradně na hospodářský aspekt. Evropu ale netvoří jenom evropský trh, ale také evropští občané. Musíme proto důrazněji prosazovat provádění stockholmského programu, protože stockholmský program, na němž jsme se právě dohodli, nás povede k vytvoření Evropy pro naše občany.
<P>
V konkrétnější rovině v příštím roce potřebujeme zajistit další rozvoj boje proti terorismu a celkovou bezpečnost pro naše občany, protože naši občané požadují od Evropské unie větší míru bezpečnosti. Musíme také zesílit náš boj s organizovaným zločinem, zejména v oblasti korupce. Kromě toho potřebujeme posílit práva našich občanů, například v oblasti ochrany obětí zločinu. A konečně musíme vytvořit společnou azylovou a přistěhovaleckou politiku, která bude založena na zásadě solidarity. Velice vám děkuji.
<SPEAKER ID="489" NAME="Zigmantas Balčytis" AFFILIATION="S&amp;D">
(LT) Vážený pane předsedající, pracovní program pro rok 2011 předložený Evropskou komisí se skutečně jeví jako značně ambiciózní. Doufám, že se tento dokument stane zakládajícím dokumentem pro budoucnost - konkurenceschopnější, jednotnější a lépe prosperující evropskou budoucnost.
<P>
V minulosti jsme ovšem měli mnoho ambiciózních dokumentů a plánů, z nichž ne všechny byly naplněny. Dobře si vzpomínám, že před pouhými několika lety, země, které jsou nyní postiženy hlubokou finanční krizí, byly dávány za příklad, jak realizovat finanční a hospodářskou politiku. Dnes ale život přinesl převratné změny.
<P>
Naprosto tedy podporuji větší míru sledování finančního trhu, vytvoření společného trhu s energií a vypracování zásad pro větší míru integrace některých zemí do naší ekonomiky. Jedině tak budeme schopni v budoucnu zajistit, aby Evropská unie byla konkurenceschopnější a aby naši občané byli lépe zabezpečeni z hlediska pracovních míst a příjmů.
<SPEAKER ID="490" NAME="Andrew Henry William Brons" AFFILIATION="NI">
Vážený pane předsedající, při čtení pracovního programu Komise pro rok 2011 bije do očí jeden hlavní bod: využití krize k uchvácení moci Komisí. Koordinace hospodářských a fiskálních politik, širší a kvalitnější sledování fiskálních politik, lepší koordinace makroekonomické politiky, a jeden prvek, který zní o něco mrazivěji: nové mechanismy vynucování. Vyslechli jsme si, že to přispěje k inteligentnímu, udržitelnému růstu, podporujícímu sociální začleňování, ale pokud se podíváme na dokument Komise Evropa 2020, je odzbrojujícím způsobem otevřený: 23 milionů nezaměstnaných, 4% pokles hrubého domácího produktu (HDP) v roce 2009. Dokud budeme v područí globalizace, z krize se nevymaníme.
<P>
Dokument 2020 se zmiňuje o členských státech, které uplatňují největší míru inovací na světě, ale pokud mohou nově vznikající ekonomiky s nízkými mzdami beztrestně krást vynálezy, inovace nám nepomohou. Musíme chránit naše ekonomiky před pirátskými ekonomikami s otrockou prací. 2020 se zmiňuje o Evropanech, jako o talentovaných a tvořivých lidech; snad bychom měli prosazovat demografické politiky, které tento talent podporují a rovněž chrání a uchovávají tuto tvořivost.
<SPEAKER ID="491" NAME="Lena Kolarska-Bobińska" AFFILIATION="PPE">
(PL) Vážený pane předsedající, pracovní program Komise je ambiciózní, ale myslím si, že jedna věc v něm chybí - byla bych ráda, kdyby Komise kladla větší důraz na provádění pravidel, zákonů, strategií a politik, které již existují. Vytváříme další strategie a vypracováváme nové dokumenty, ale velká řada věcí jednoduše není uskutečňována, zejména v oblasti energetiky. Myslím si proto, že by to měla být samostatná, zvláštní položka v práci Komise. Pokud Komise nezajistí, aby zákony, které již byly přijaty, byly také uskutečňovány, nebude jednoduše příliš věrohodná a ztratí svou legitimnost. Stejným způsobem jsme také v Evropě připustili vznik závažných finančních problémů - když jsme nedodržovali maastrichtská kritéria. Mnoho zemí je začalo zvolna ignorovat nebo porušovat a dnes máme velice závažné problémy. Ano, tahle připomínka může působit do značné míry jako banalita, na papíře se asi příliš dobře nevyjímá, ale myslím si, že pro práci Komise má klíčový význam.
<SPEAKER ID="492" NAME="Vilija Blinkevičiūt" AFFILIATION="S&amp;D">
(LT) Vážený pane předsedající, přestože Komise plánovala co nejdříve obnovit vytváření nových pracovních míst, v oblasti zaměstnanosti a sociálních věcí pracovní program Komise pro rok 2011 bohužel neobsahuje konkrétní návrhy na vytváření nových a kvalitních pracovních míst. Komise opět navrhuje stejné legislativní iniciativy o vysílání pracovníků a o pracovní době jako v pracovním programu pro minulý rok a slibuje, že zlepší práva migrujících pracovníků v celé Evropské unii.
<P>
To ale opravdu nestačí. Vedeme důkladnou rozpravu o budoucnosti důchodů v Evropské unii a jedním z návrhů je zvýšit důchodový věk, ale Komise nepředložila konkrétní návrhy na zaměstnávání starších lidí. Za druhé, v podmínkách hospodářské a finanční krize se značně rozbujela nelegální práce a stínová ekonomika. Skutečně chybí konkrétní návrhy, jak bychom měli společně bojovat proti tomuto neduhu.
<P>
Za třetí, abychom překonali chudobu a skutečně snížili počet lidí žijících v chudobě v Evropské unii, opravdu doufám, že Komise zavede co nejdříve směrnici o minimálním příjmu.
<SPEAKER ID="493" NAME="Czesław Adam Siekierski" AFFILIATION="PPE">
(PL) Vážený pane předsedající, při sestavování pracovního programu se vždy na jedné straně předpokládá kontinuita a na straně druhé změny. V jakých proporcích tyto dva prvky budou a jaké budou mezi nimi vztahy v roce 2011? Činnosti související s vymaněním se z krize, zlepšením hospodářského růstu a vytvářením pracovních míst by měly bezesporu pokračovat. Naše cíle pro rok 2011 jsou tedy určeny. Počet strategií, které jsme přijali, je dostatečný.
<P>
Musíme ale změnit hloubku reforem týkajících se správy ekonomických záležitostí. To je zřejmé ve zprávě profesora Montiho v oblasti základních opatření pro jednotný trh. Obdobně musíme postupovat při reformě finančních institucí a dohledu nad nimi. Rok 2011 by měl být rokem provádění opatření, která byla přijata, a rokem, kdy zahájí činnost nové agentury.
<P>
Zlepšení konkurenceschopnosti může být dosaženo zejména růstem efektivity, za použití inovačních a moderních metod. A konečně, dalším důležitým úkolem je pracovat na cílech a víceletých finančních rámcích pro období 20142020. Je nezbytné se zde zaměřit na budoucí zlepšení hospodářské integrace.
<SPEAKER ID="494" NAME="Monika Smolková" AFFILIATION="S&amp;D">
(SK) Vážený pane předsedající, předložený pracovní program je ambiciózní. Obsahuje oblasti, které pomohou k naplňování strategie 2020. Hodně je tam řečeno, ale já se chci spíše zeptat na to, co řečeno není nebo je nedopovězené. Konkrétně: jak chce Komise upřednostnit zrychlené přijetí naléhavých návrhů? Důraz kladu na zrychlené přijetí. Všichni víme, jak je evropská legislativa zdlouhavá.
<P>
Ráda bych se ještě zeptala na jednu věc - v závěru programu se zdůrazňuje spolupráce Komise s Evropským parlamentem a Radou. Moje otázka zní: Myslíte si, že je možná konstruktivní spolupráce s Radou, aniž by tón spolupráce udávala jenom paní Merkelová a pan Sarkozy?
<SPEAKER ID="495" NAME="Maroš Šefčovič">
místopředseda Komise. - Vážený pane předsedající, chtěl bych poděkovat všem váženým poslancům za jejich pozitivní a vlídná slova týkající se pracovního programu Komise.
<P>
Pokud na věc nahlížíte prostřednictvím vašich zásahů, zjistíte, že v cílech, jichž bychom chtěli dosáhnout společně, dochází ke značnému sbližování. Myslím si, že to je proto, že pracovní program Komise je do značné míry výsledkem našeho společného úsilí. Strukturální dialog, který jsme v letošním roce zavedli, a intenzivní komunikace mezi výbory a komisaři skutečně přinesly své ovoce. Výsledná podoba pracovního programu Komise obsahuje cíle sbližující představy Parlamentu a Komise.
<P>
Někteří z vás zdůraznili, jak je důležité zaměřit se náležitě na fázi provádění, aby naše programy a návrhy nezůstaly jednoduše jenom na papíře. Tento požadavek naprosto chápu, a proto jsme do pracovního programu Komise začlenili také sledování průběžné práce. Velice rád budu do Parlamentu docházet pravidelně a informovat vás, jak naše práce postupuje a jak provádíme pracovní program Komise, abychom mohli nejenom jednou ročně, ale pravidelně vést rozpravu o tom, jak jsme pokročili v plnění pracovního programu Komise.
<P>
V letošním roce zatím z 34 iniciativ, které jsme pro tento rok přislíbili, určitě splníme 30. To je poměrně dobrý výsledek, ale samozřejmě, že jsme ochotni s vámi tuto otázku dále projednat a pravidelně vás informovat o aktuálním stavu.
<P>
Jsem také velice rád, že nás žádáte, abychom toho dělali více, ne méně, až na některé výjimky. To je samozřejmě postoj Parlamentu vůči Komisi, který velice vítáme. Souhlasím s každým z vás, kdo vyjádřil názor, že je třeba naši práci zkvalitnit. Dobrý výkon musíme podávat nejenom proto, abychom splnili vytyčené cíle, ale musíme také ukázat, že výsledky kvalitní práce jsou nejlepším protiargumentem a nástrojem boje proti euroskepticismu v Evropě a proti "přízrakům minulosti", které se vždy objeví, když je doba zlá: protekcionismus, rasismus, xenofobie a mnohé další jevy, které jste tu právě popsali. Budeme-li odvádět kvalitní práci a usilovat o účinnou spolupráci, můžeme se s těmito přízraky minulosti vypořádat.
<P>
Je pravda, že potřebujeme provést rozsáhlé investice do infrastruktury, ale jsme si také naprosto jisti, že potřebujeme moderní infrastrukturu. Pokud si chceme zachovat konkurenceschopnost na globální úrovni a udržet si naši konkurenční výhodu, je zcela nepochybné, že musíme naši infrastrukturu modernizovat. Je to důležité nejenom pro naše hospodářské cíle, ale je to také důležité pro zavádění ekologicky orientovaných prvků do našich ekonomik a pro rozvoj ekonomik s účinnými zdroji. Pro tyto účely potřebujeme využívat více než kdy jindy dluhopisy EU zaměřené na konkrétní projekty, musíme více zaangažovat Evropskou investiční banku a potřebujeme najít způsoby, jak v budoucnosti více využívat partnerství soukromého a veřejného sektoru. I tuto oblast najdete v našem programu.
<P>
Pokud jde o jednotný trh, vítám všechny připomínky a zaměření na jednotný trh, protože ten je opravdu nejcennějším aktivem Evropské unie. Díky jednotnému trhu jsme dosáhli mnohého a víme, že můžeme dosáhnout ještě více, pokud dokážeme uvolnit potenciál jednotného trhu. Musíme odstranit překážky jednotného trhu, které doposud přetrvávají, musíme se zbavit mezer v právních předpisech nebo administrativních předpisech či překážek bránících evropským občanům plně využívat výhod jednotného trhu (tzv. úzká místa, "bottlenecks") a musíme využívat nové oblasti ekonomiky. Někteří z vás se zmínili o digitální ekonomice a o tom, jak výrazně bychom mohli zlepšit život v Evropě, kdybychom využívali více elektronických služeb (e-services), elektronické veřejné správy (e-government) nebo elektronického obchodování (e-commerce), a to jsou nové oblasti, ve kterých se musíme více exponovat.
<P>
Mario Monti předložil vynikající zprávu a Michel Barnier ji použil jako základ pro řadu našich návrhů. Zahájili jsme rozpravu o tom, jak jednotný evropský trh učinit lepším, otevřenějším a konkurenceschopnějším, tak aby nám přinášel ještě lepší výsledky, než jakých dosahujeme dnes. Pojďme se tedy společně podívat na to, které návrhy z těch, jež Michel Barnier předložil, by mohly být nejdůležitější a které by měly mít vyšší prioritu. Věřím, že společně docílíme lepšího a silnějšího jednotného trhu.
<P>
Pokud jde o administrativní zátěž, jak víte, Günter Verheugen začlenil do programu snížení administrativní zátěže do roku 2012 o 25 %. Jsem velice rád, že vám mohu říci, že díky tvrdé práci Komise tento limit bude splněn. Nyní usilujeme o dosažení úrovně 30 %, ale je třeba také jasně říci, že nejenom Komise může v této věci docílit posunu. Administrativní zátěž se velice často zvyšuje na úrovni členských států, které provádějí evropské právní předpisy za odlišných podmínek. Potřebujeme na této věci pracovat z obou úrovní, z úrovně Společenství i z úrovně členských států.
<P>
Co se týče významu sociálního rozměru evropského jednotného trhu, naprosto s vámi souhlasím. Z minulosti jsme si vzali ponaučení a přijdeme s návrhy právních předpisů upravujících vysílání pracovníků, návrhy směrnice o pracovní době a také návrhy právních předpisů upravujících služby obecného zájmu, které budou odrážet tento velice důležitý sociální rozměr, protože si jsme vědomi toho, že jednotný trh bude fungovat pouze v případě, že se s ním ztotožní občané. Proto potřebujeme, aby součástí návrhů, které předkládáme, bylo toto velice solidní posouzení sociálního dopadu, abychom věděli, že návrhy, které přinášíme občanům, budou z jejich strany přijaty a podporovány.
<P>
Paní Tzavelová zde přednesla velmi plamennou výzvu týkající se potenciálního odlivu mozků a poukázala na to, že ztrácíme mladé vzdělané Evropany, kteří odcházejí za prací jinam mimo Evropskou unii. Někdy je to kvůli přetrvávajícím překážkám na trhu práce v Evropě, někdy je to kvůli nedostatku informací, ale často je to proto, že naše vzdělání neodpovídá potřebám evropských podniků. Jsem proto velice rád, že za několik okamžiků zahájíte rozpravu o nové stěžejní iniciativě.
<P>
Vidím, že mí kolegové komisař Vassiliou a komisař Andor jsou zde. Vysvětlí vám, jak bychom chtěli tyto věci dělat, jak uvést do souladu kvalifikaci a potřeby trhu takovým způsobem, aby mladí lidé nebyli nezaměstnaní, ale nabídli svůj potenciál evropské ekonomice - a z toho všichni budeme mít užitek.
<P>
Někteří z vás zdůraznili význam regulace finančních trhů a význam rychlého rozhodování a jak bychom ho měli docílit. Již jsme zdůraznili, že v budoucnosti musíme docílit lepší koordinace mezi Parlamentem, Komisí a Radou. Chtěli bychom toho dosáhnout novou formou tvorby programů Unie, v jejímž rámci rozhodneme o prioritách, časovém průběhu a termínech tak, abychom byli schopni realizovat výsledky rychleji a dokázali legislativní proces uspíšit ještě více než dnes.
<P>
Mohu vás ujistit, že pokud jde o víceletý finanční rámec, uděláme maximum pro to, abychom vám předložili ambiciózní projekt. Potřebujeme vaši pomoc při vysvětlování na všech úrovních - médiím, občanům v členských státech - týkající se proporcionální stránky této rozpravy, kolik jsme toho schopni v Evropě dosáhnout s pouhým 1 % HDP, struktury evropského rozpočtu, která je taková, že téměř 95 % tohoto rozpočtu se vrací zpátky ekonomikám členských států s vysokou přidanou hodnotou Evropské unie. Tuto rozpravu je třeba přenést také do hlavních měst členských států a musíme hovořit s občany, informovat je o tom, jakou strukturu má tento rozpočet, abychom získali silnou podporu pro naše ambiciózní návrhy.
<P>
Elmar Brok poukázal na velice důležité oblasti ve vnějších vztazích - Východní partnerství, proces rozšiřování EU - kde se musíme také zasazovat o posílení důvěryhodnosti na obou stranách. Musíme docílit maximální věrohodnosti ve způsobu, jímž projednáváme a sledujeme kritéria, která plní kandidátské země, ale musíme být také věrohodní v tom, co kandidátským zemím nabízíme, abychom vybudovali vztahy důvěry na obou stranách.
<P>
Spojené státy jsou velice důležitým partnerem a pokud se nám podaří zbavit se některých překážek ve vzájemném obchodu, bylo by to nesmírně prospěšné, a souhlasím s tím, že musíme v této oblasti vynaložit větší úsilí.
<P>
Pokud jde o obchod, víte, že Evropa je ochotna vyjednávat a je ochotna vyvinout iniciativu, ale potřebujeme partnery. Nemůžeme jen tak uzavírat dohody, nejsme-li si jistí, že jim druhá strana odpovídajícím způsobem dostojí. Ale souhlasím s tím, že je třeba, abychom se s tímto problémem soustavně snažili vypořádat, abychom přicházeli s návrhy a hledali nové příležitosti, protože globální obchod nepochybně prospěje globální ekonomice - a to je impulz, který převážná část světové ekonomiky v tomto okamžiku potřebuje.
<P>
A konečně, pokud jde o svobodu, bezpečnost a právo, jsme si plně vědomi, že to je jedna z oblastí, na níž našim občanům velice záleží a která je zároveň zdrojem jejich značných obav, a proto jsme jí věnovali v našem programu tolik prostoru. Jsem si jistý, že mé kolegyně paní Malmströmová a paní Redingová budou věnovat pozornost tomu, jak rozptýlit všechny tyto obavy, které zazněly v této rozpravě i ve strukturálním dialogu, jenž jsme vedli s jejich příslušnými výbory.
<SPEAKER ID="496" NAME="Předsedající">
Rozprava je ukončena.
<P>
Hlasování se uskuteční během dílčího zasedání v prosinci.
<P>
Písemná prohlášení (článek 149 jednacího řádu)
<SPEAKER ID="796" NAME="João Ferreira" LANGUAGE="PT">
Pracovní program Komise pro rok 2011 je jednoznačně založen na kontinuitě. Vedle proklamací o "inteligentním, udržitelném růstu podporujícím sociální začleňování" v něm figurují obecné zásady, které získaly hlavní slovo a které vyvolaly značné nevyváženosti v rámci Evropské unie, faktické oddalování ekonomik Evropské unie, závažnou krizi a perspektivu recese, jíž některé členské státy čelí, s nezaměstnaností a hlubokou sociální nerovností. Součástí programu jsou také další obecné zásady, jako je zachovávání iracionálních kritérií Paktu stability a růstu, liberalizace a devalvace pracovní síly, a chtěl bych zdůraznit rovněž jeho proklamace o předložení nového návrhu změny směrnice o organizaci pracovní doby. Stojí také za to poukázat na prohlášení v programu, které se týká regulace finančního sektoru a v němž se uvádí, že většina opatření k nápravě nedostatků, které odhalila krize, již byla předložena. To je jenom důkazem skutečnosti, že sliby o skoncování s praktikami souvisejícími s daňovými ráji a finančními deriváty zůstávají jenom teorií. Je z toho také zřejmé, že finanční spekulace pokračují nekontrolovaně dál. Na obzoru jsou nové útoky na občanská práva, svobody a jistoty, včetně programu registrace cestujících, a to je věc, jíž je třeba věnovat důkladnou pozornost a aktivně se o ni zajímat.
<SPEAKER ID="497" NAME="Lidia Joanna Geringer de Oedenberg" LANGUAGE="PL">
Sdělení Komise představující souhrnnou informaci o jejím pracovním programu pro rok 2011 zdůrazňuje potřebu vymanit se z krize a podpořit hospodářský růst. Jedním z významných prvků je virtuální trh, který má stále ještě ohromný potenciál rozvoje, ovšem za předpokladu vytvoření skutečně jednotného trhu na internetu. V souvislosti s tím důrazně vybízím Komisi, aby přistoupila k důkladnému provádění digitální agendy, na kterou se poukazuje ve sdělení. Myslím si, že využití potenciálu, který nám nabízejí informační technologie, by mělo být také chápáno jako cesta z hospodářské krize. Rozvoj obchodování přes internet, opatření v oblasti práv duševního vlastnictví a snaha dát k dispozici kulturní dědictví Evropy online by měly být považovány za zkoušku efektivnosti Evropské unie.
<P>
Jako zpravodajka Výboru pro právní záležitosti v oblasti zlepšení tvorby právních předpisů (zpráva za rok 2008) bych chtěla vyjádřit svou spokojenost s tím, že se Komise rozhodla začlenit návrhy z mé zprávy do plánu práce na příslušný rok. Mám na mysli větší důraz kladený na hodnocení evropského práva ex-post a prodloužení období veřejných konzultací pro nové návrhy z 8 na 12 týdnů.
<SPEAKER ID="795" NAME="Kinga Göncz" LANGUAGE="HU">
Vítám skutečnost, že Evropská komise vstupuje do nadcházejícího roku se solidním pracovním programem. V těchto dnech jsme svědky toho, jak rychle se měnící hospodářské, finanční a mezinárodní politické okolnosti maří naše plány téměř každý týden. Považuji proto za důležité v průběhu příštího roku program Komise podrobit několikrát přezkumu.
<P>
Jsem potěšena tím, že dokument zmiňuje tvorbu pracovních míst jako jednu z klíčových priorit pro rok 2011, ale zároveň mě mrzí nedostatek legislativních iniciativ v oblasti zaměstnanosti a v sociální oblasti. Komise se nakonec rozhodla vypracovat rámcovou strategii pro evropské Romy, ale já považuji za nezbytné, aby byla doprovázena návrhem právních předpisů zaměřených na integraci a na zákaz diskriminace. Když byla vytvořena Barrosova Komise, slibovala, že procesu předkládání jejích návrhů bude v každém jednotlivém případě předcházet hodnocení jejich sociálního dopadu; v současném pracovním programu ale nevidím jedinou stopu něčeho takového. Očekávám, že Komise bude připravena od začátku roku 2011 přijímat a řešit občanské iniciativy podepsané jedním milionem občanů Evropské unie. V době, kdy jsme v určitých členských státech svědky otevřených i skrytých útoků na svobodu médií a porušování základních demokratických práv, považuji za mimořádně důležité, aby Evropská komise, jako strážkyně smluv, věnovala větší pozornost než kdy jindy rozhodnutím vládních orgánů, která ohrožují nezávislost zpravodajských médií, systém demokratické kontroly a vyváženosti a právního státu, a aby, pokud je to nezbytné, přijala příslušná opatření na obranu základních demokratických hodnot.
<SPEAKER ID="794" NAME="Zita Gurmai" AFFILIATION="S&amp;D">
písemně. - Jako žena a politička zabývající se rovností žen a mužů jsem pracovním programem Komise pro rok 2011 zklamána. Na ženy se v programu nepamatuje a jsou v něm zcela ignorovány. Dalo mi hodně práce, než jsem našla alespoň jednou slovo "ženy"... v příloze. A dokonce i zde se uvádí - cituji: "V závislosti na výsledku konzultace Komise může přijmout legislativní návrh ve věci sladění pracovního, soukromého a rodinného života, včetně otcovské dovolené a dovolené za účelem péče o rodinného příslušníka v roce 2012." "V závislosti na". "Může přijmout". "V roce 2012". Tato věta pochází od Komise, která v březnu ve spěchu sestavila takzvanou - a prázdnou - Chartu žen, a která ignorovala Parlament při projednávání nové strategie pro rovnost žen a mužů, jež, mohla bych dodat, není o nic konkrétnější než tento pracovní program Komise. Již v březnu jsme věděli, že Charta paní Redingové je pouhou hezkou fasádou bez reálného obsahu. Žádali jsme opakovaně fundovaný legislativní text, ale paní Redingová o něm nechtěla slyšet. Proč můžeme akceptovat Evropu, která ukládá sankce členským státům, jestliže jejich finanční politika není v souladu s pravidly a dohodami Evropské unie, ale nemůžeme akceptovat Evropu, která by ukládala sankce členským státům, jež ignorují otázku rovnosti žen a mužů a sestavují vlády s malým nebo žádným zastoupením žen v ministerských funkcích?
<SPEAKER ID="498" NAME="Jiří Havel" LANGUAGE="CS">
Není překvapivé, že tři země, které způsobily pád vyjednávání o rozpočtu, jsou čistými plátci a navíc příjemci rabatu. Ano, není pochyb, že Británie zahájila obligátní bitvu o svůj rabat. Záminky, které si rozpočtoví škůdci vybrali, jsou poněkud slabé. Omezení flexibility rozpočtu právě v období krize je zcela nezodpovědné. V krizi musíme flexibilitu naopak prohlubovat. Také odmítnutí diskuze s Parlamentem o nových zdrojích pro financování rozpočtu EU dle znění Lisabonské smlouvy a odmítnutí dialogu o víceletém finančním rámci jsou smutnými karikaturami kdysi oceňovaného britského humoru.
<SPEAKER ID="499" NAME="Joanna Senyszyn" LANGUAGE="PL">
Pracovní program Komise pro rok 2011 musí obsahovat návrh směrnice o boji proti násilí na ženách a program Evropské unie pro financování sportu. Komise se k těmto věcem zavázala. Nastal čas, aby byly uskutečněny. Násilí na ženách je v současné době nejzávažnějším projevem diskriminace žen a porušením lidských práv. V Evropě se celých 45 % žen - to je 100 milionů - stává obětí násilí. Násilím trpí každý den 1 až 2 miliony evropských žen. Prodlevy ve vypracování návrhu směrnice v této záležitosti nelze ničím omluvit.
<P>
Chtěla bych také upozornit na oblast sportu, která po vstupu Lisabonské smlouvy v platnost spadá do kompetence Evropské unie. Komise s poukazem na rozpočtové škrty na úrovni členských států i na úrovni Společenství opět odložila představení programu Evropské unie v této oblasti. Obávám se, že pokud tento přístup akceptujeme, programu se nikdy nedočkáme, protože tu vždy budou záležitosti, které jsou důležitější než sport. Podpora fyzické aktivity však přináší nesporný užitek v podobě zlepšení zdravotního stavu i duševní pohody Evropanů a také efektivity jejich pracovního výkonu. To pomáhá snižovat nemocnost a náklady na zdravotní péči a je to také prostředek boje proti sociálnímu vyloučení. Je také velice důležité využívat potenciál starších lidí na trhu práce. Doufám, že Komise tuto záležitost, na kterou bylo již mnohokrát upozorňováno, zohlední ve svých budoucích návrzích týkajících se zaměstnanosti a vytváření nových pracovních míst.
