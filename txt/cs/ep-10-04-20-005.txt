<CHAPTER ID="005">
Koordinace humanitární pomoci a obnovy na Haiti (rozprava) 
<SPEAKER ID="100" NAME="Předsedající">
Dalším bodem je stanovisko Komise ke koordinaci humanitární pomoci a obnovy na Haiti.
<SPEAKER ID="101" NAME="Kristalina Georgieva">
členka Komise. - Pane předsedající, chtěla bych vyjádřit velké poděkování všem poslancům v této sněmovně za to, že Parlament nadále věnuje pozornost situaci na Haiti.
<P>
Než předám slovo Andrisi Piebalgsovi, který vás bude informovat o obnově a rozvoji Haiti, ráda bych nastínila čtyři hlavní humanitární výzvy, které před námi v nadcházejících měsících stojí, a způsob, jak je bude Evropská komise řešit.
<P>
První výzvou je další poskytování humanitární pomoci, zejména přístřeší a hygienických a zdravotních služeb. Přemístění 1,3 milionu bezdomovců v Port-au-Prince do dočasných ubytovacích zařízení je velmi složitou záležitostí, v níž hrají důležitou roli praktické otázky jako vlastnictví půdy, odstranění suti, územní plánování a bezpečnost. Dnes je naším prioritním zájmem 10 000 až 30 000 lidí, kteří žijí v provizorních táborech v záplavových oblastech. Vzhledem k blížícímu se období hurikánů musí být tito lidé co nejrychleji přemístěni. To je v našem programu priorita, společně s posílením dovedností řízení táborů. Věnujeme velkou pozornost procesu předcházejícímu distribuci humanitárních dodávek. Většina z nich byla po zemětřesení zcela vyčerpána. Nyní je doplňujeme a budujeme kapacity haitských civilních ochranných služeb, které již byly v důsledku krize posíleny, aby mohly být využívány.
<P>
Zadruhé jsme přijali přístup, při němž se řídíme potřebami, a poskytujeme tak pomoc tam, kde ji lidé potřebují, abychom zabránili dalším hromadným přesunům. Zajistili jsme, že se naše pomoc dostane do celé země, a ne jen do Port-au-Prince, a pomohli jsme tak odlehčit nápor na hlavní město. Podle stejné logiky používáme také "celoostrovní" přístup, ať už v záležitosti haitských uprchlíků, logistiky dodávek pomoci nebo distribuce humanitárních zásob před obdobím hurikánů. Důležitá je také Dominikánská republika, na kterou v našem programu obnovy nezapomínáme.
<P>
Zatřetí se snažíme zajistit, aby výsledkem koordinace dárců bylo budování vzájemné komparativní výhody. Vzhledem k množství aktérů na Haiti není tento úkol vůbec jednoduchý, ale v rámci koordinace humanitární pomoci vedené OSN máme velmi silný hlas. Během svého pobytu na Haiti jsem získala dojem, že si vedeme docela dobře - jak z hlediska civilní ochrany týmů z jednotlivých zemí, tak i v naší vlastní práci.
<P>
Začtvrté musíme zajistit přechod od humanitární pomoci k obnově a rekonstrukci. V úzké spolupráci s Andrisem Piebalgsem se snažíme, aby k tomuto přechodu došlo co nejdříve. Dám vám dva konkrétní příklady. Zaprvé, v potravinářském odvětví podporujeme nákup místních potravin. Žádáme naše partnery, aby se obraceli - i když je to trochu dražší - na místní zemědělce, a vytvořili tak poptávku a pomohli jim obnovit svou živnost. To samozřejmě vede k práci na obnově. Zadruhé podporujeme také programy typu "peníze za práci", čímž můžeme, opakuji, usnadnit přechod od okamžité pomoci k obnově.
<P>
A v neposlední řadě se intenzívně zaměřujeme na výsledky. Evropa je z hlediska objemu pomoci jedničkou a musí být jedničkou i z hlediska výsledků.
<SPEAKER ID="102" NAME="Andris Piebalgs">
člen Komise. - Pane předsedající, na mezinárodní konferenci dárců v New Yorku Evropská unie přislíbila 1,235 miliardy EUR. Jsme největším dárcem finančních prostředků na obnovu Haiti, a budeme tak i největším přispěvatelem pro řízení haitského akčního plánu obnovy. Jsem také hrdý na způsob, jakým jsme to provedli, protože to byl společný závazek EU, který zahrnuje podporu z mnoha zemí EU, například Španělska a Francie, a také z širšího Společenství. Jsem ale také hrdý na to, že i moje země, která nemá příliš úzké vztahy s Haiti, přislíbila další finanční prostředky, nejen finance prostřednictvím rozpočtu Společenství.
<P>
Konference v New Yorku probíhala ve velmi dobré atmosféře. Bylo dosaženo velmi významného výsledku z hlediska financí. Bylo na ní také velmi zřejmé odhodlání vlády Haiti a zúčastnilo se jí i mnoho dalších stran. Někteří poslanci Evropského parlamentu se mohli přesvědčit, že se konference aktivně účastnily i nevládní organizace, včetně evropských. Do celé akce jsou zapojeny i podniky v EU a také prozatímní mechanismy koordinace navržené pod vedením premiéra Belleriva a Billa Clintona. V tomto mechanismu jsou zahrnuty všechny zúčastněné strany, což je zárukou toho, že nedojde k plýtvání peněz nebo jejich využívání k jiným účelům.
<P>
Nyní je velmi důležité, abychom co nejrychleji soustředili naši pomoc. Komise a členské státy již připravují nový strategický dokument a národní orientační program pro Haiti. Abychom naše společné úsilí podpořili, urychlíme snahy o vytvoření zastoupení EU na Haiti, což by nejen vedlo k většímu zviditelnění, ale usnadnilo by to i zapojení dárců se sídlem mimo Haiti do celé akce.
<P>
Tento týden se chystám na Haiti, abych předložil konkrétní a přímé informace o podpoře dlouhodobé obnovy v oblasti infrastruktury a správy věcí veřejných. Tento týden podepíši pět finančních smluv v celkové výši přesahující 200 milionů EUR a zahájím provoz některých výsledků naší práce, jako je obnovená silnice mezi Port-au-Prince a Cape Haitian, což je plně v souladu s akčním plánem vlády a podporuje to také "celoostrovní" přístup.
<P>
Pro posílení vládních kapacit zahájím také rekonstrukci ministerstva vnitra, na jejíž financování přispívá i EU. Zúčastním se také slavnostního otevření školy v Mirabelais. Na základě požadavků prezidenta Prévala je v centru naší pozornosti především vzdělávání a oznámíme také poskytnutí další rozpočtové podpory. Podpora rozpočtu není podporou poskytovanou naslepo. Přijali jsme řadu preventivních opatření a vykonali mnoho návštěv, takže mohu zaručit, že vaše peníze budou použity k danému účelu.
<P>
Zmíním také závazek regulačního sledování procesu výstavby prostřednictvím pravidelných návštěv a závazek urychlení poskytování podpory. O pokroku dosaženém při obnově Haiti budu Evropský parlament průběžně informovat.
<P>
Chtěl bych také zdůraznit, že na rekonstrukci budu dohlížet nejen já, ale celé kolegium komisařů: Kristalina Georgievová, vysoká představitelka EU baronka Ashtonová a také někteří další kolegové, jako například Michel Barnier, který jede na Haiti za pár měsíců. Jedná se o úkol nejen příslušného komisaře, ale celého sboru komisařů .
<P>
Musíme s úřady projednat také několik otázek, jak bychom mohli poskytování pomoci zlepšit. Dlouhodobý závazek ze strany mezinárodního společenství nezíská podporu většiny, pokud Haiti rychle sklouzne zpět k obvyklému přístupu. Této situaci chceme zabránit, proto musíme usilovat o efektivnost. Zmínili jsme již některé způsoby, jak jí můžeme dosáhnout. Velká odpovědnost za zlepšení budování země přesto spočívá na úřadech a haitském lidu.
<P>
Velmi důležité jsou zejména dva aspekty. Vláda by měla být v sociální oblasti podporována, aby navázala velmi úzký kontakt s opozicí a také s celou občanskou společností. Tím bude vytvořen skutečně celonárodní konsensus ohledně plánu rozvoje a prosazování stability potřebné k jeho provedení. Co se týče ekonomiky, makroekonomický rámec představený v New Yorku musí být přísnější a musí zahrnovat jasnou cestu k zaměstnanosti a růstu, která prolomí začarovaný kruh chudoby a nerovnosti.
<SPEAKER ID="103" NAME="Gay Mitchell">
jménem skupiny PPE. - Pane předsedající, rád bych poděkoval oběma komisařům. Chci tady zmínit tři záležitosti. První z nich je metoda a opatření, které mají být použity ke stanovení potřeb týkajících se obnovy Haiti. Druhou záležitostí je zajištění splnění našich závazků a třetí je nutnost hovořit o vlastnických právech a ohrožení lidí žijících například v chatrčích postavených na pozemcích, které tito lidé nevlastní.
<P>
V prvé řadě bych rád uvedl, že pokud jde o práce na obnově, nedávno jsem Světové bance představil velmi dobře zpracovanou příručku, která přesně popisuje, jak by měla obnova probíhat. Budeme tuto příručku používat, nebo budeme používat jiná podobná opatření, abychom zajistili odborné provádění obnovy Haiti? Světová banka odvedla vynikající práci. Při prezentaci této příručky byl přítomen i haitský velvyslanec.
<P>
Za druhé, v souvislosti s přijatými závazky jsem s velkou radostí vyslechl informaci komisaře o tom, že částku ve výši 200 milionů EUR poskytne téměř okamžitě. Ale sejdeme se tady zase za rok či za pět let, anebo už konečně splníme závazky darovat finanční prostředky chudé zemi, kterou nelze dále nechávat zdevastovanou?
<P>
Třetím bodem, který chci zmínit, je, že vzhledem k rozsahu zkázy na Haiti se opravdu musíme podívat nejen na způsobenou škodu, ale také na to, proč byla tak rozsáhlá. Lidé, kteří neměli vlastní majetek, žili ve stržích, na úpatích hor, v chatrčích a v čemkoli, co drželo pohromadě, protože neměli vlastní nemovitost. Mají-li lidé vlastnická práva, budou investovat do výstavby a budování obydlí, která mají naději podobným škodám v budoucnu odolat. Proto žádám, aby v rámci přístupu k řešení tohoto problému bylo k tomuto bodu aktivně přihlíženo.
<P>
Ještě jednou děkuji oběma komisařům za jejich příspěvky.
<SPEAKER ID="104" NAME="Corina Creţu" LANGUAGE="RO">
Situace na Haiti zdaleka není stabilizovaná, jak zdůraznila paní komisařka Georgievová, která byla na Haiti na konci března, i pan Piebalgs. Stejné informace přicházejí i ze strany humanitárních pracovníků, kteří na místě rozdělují pomoc a pomáhají v procesu obnovy. I když se zdá, že situace v hlavním městě se vrací k normálu, alespoň pokud jde o každodenní život lidí, jsem přesvědčena, že nyní je třeba soustředit úsilí na venkovské oblasti, které se nadále potýkají s velkými problémy.
<P>
Blíží se období dešťů, a tak jsou tyto otázky nyní naléhavější a více znepokojující, protože vzhledem k tomu, v jakém stavu je dopravní infrastruktura v zemi, mohlo by dojít k přerušení dodávek pomoci určených k plnění každodenních potřeb obyvatelstva. Úsilí o obnovu se nyní teprve rozbíhá, jak jste nám řekli. Je zřejmé, že se budou objevovat další problémy spojené s infrastrukturou, se zajištěním důstojných životních podmínek pro obyvatelstvo a s fungováním minimální úrovně veřejných služeb, vzdělávání a zdravotní péče. Budou se objevovat také problémy s nedostatkem potřebných pracovních sil a rozsahem odborné přípravy.
<P>
Dalším velkým problémem je obchodování s dětmi, které osiřely nebo jsou od svých rodin dočasně odloučeny a které se z hlediska své budoucnosti nacházejí ve velmi ohrožené a nebezpečné situaci. Domnívám se, že vzhledem k přetrvávajícím problémům souvisejícím s obchodováním s dětmi a nelegální adopcí se musíme na tento aspekt humanitární krize v Haiti více soustředit. V neposlední řadě bych chtěla říci, že jsem potěšena, že úkol řešit problémy Haiti je nadále prioritou Komise. Mohu vás ujistit, že totéž platí i pro všechny členy Výboru pro rozvoj.
<SPEAKER ID="105" NAME="Charles Goerens" LANGUAGE="FR">
Pane předsedající, blížící se období hurikánů na Haiti znamená, že je velmi důležité vytrvat v humanitárním úsilí a že budou pravděpodobně nutná další mimořádná opatření.
<P>
Nejprve je potřeba udělat to nejdůležitější, tedy zajistit dostatečné množství dostatečně pevných přístřeší. Toto opatření je důležité, protože rekonstrukce zničených domů bude nějakou dobu trvat, a dále proto, že vzhledem k přímému ohrožení Haiti hurikány se mnozí obávají nejhoršího, což jsme viděli nedávno.
<P>
Bylo by nyní prostě nezodpovědné pokusit se utlumit humanitární úsilí. Stejnou nezodpovědností by bylo i odložení rekonstrukčních prací. Jinými slovy, vše musí probíhat současně: humanitární úsilí, které umožní předcházet zbytečným úmrtím, rekonstrukční práce, které zajistí, aby byl co nejdříve obnoven stav odpovídající běžnému životu, oživení hospodářství, což je nezbytné pro vytváření zdrojů v dlouhodobém horizontu, velmi rychlé posílení rozpočtové kapacity Haiti a pevný závazek k decentralizaci.
<P>
Konference dárců, která se konala v rámci Organizace spojených národů dne 31. března, byl úspěšná. Co však z této konference zůstane, když se na vše zapomnělo? Ponechme stranou humanitární intervence a připomeňme si nejprve potřebu rychlého oživení ekonomiky, v což doufá a za co se modlí výkonný ředitel Mezinárodního měnového fondu, protože během následujících pěti let počítá s 8% roční růstem.
<P>
Zadruhé, v podobném duchu se ekonomickou prioritou stává oživení odvětví zemědělství. Dnes musí Haiti použít 80 % příjmů z vývozu na dovoz zemědělských produktů. Připomeňme, že v minulosti byly doby, kdy Haiti dokázalo svými silami uspokojit veškeré své potravinové potřeby.
<P>
Zatřetí, rozvoj Haiti musí být posuzován na základě kritérií relevance, efektivnosti, účinnosti a udržitelnosti.
<P>
Za čtvrté, bude-li rozvoj nadále pokračovat, je naprosto nezbytné, aby odpovědnost za Haiti převzal její lid.
<P>
Za páté, zemětřesení na Haiti opět dokazuje - pokud bylo vůbec důkazu zapotřebí -, že je důležité neprodleně zavést systém humanitární pomoci zaměřený na sdružování materiálních kapacit i lidských schopností všech členských států Evropské unie.
<P>
Co brání realizaci návrhů uvedených ve zprávě pana Barniera?
<P>
A za šesté bude rozhodující značné úsilí Evropy, které umožní vyřešit haitský problém. Děkuji vysoké představitelce, komisaři Piebalgsovi a komisařce Georgievové a jejich generálním ředitelstvím, neboť si všichni zaslouží naši vděčnost.
<SPEAKER ID="106" NAME="Ryszard Czarnecki" AFFILIATION="ECR">
(PL) Pane předsedající, hovořím jménem své politické skupiny a také jménem jejího koordinátora pana Devy. Chtěl bych zdůraznit velmi důležitou skutečnost, že mezinárodní pomoc pro Haiti je v tomto okamžiku prakticky téměř třikrát vyšší, než doufala haitská vláda i OSN. Celková výše této pomoci má být 11,5 miliardy EUR a je třeba zdůraznit, že haitská vláda původně doufala v částku necelých 4 miliard EUR poskytnutých v průběhu příštích dvou let. Je naprosto nezbytné soustředit se na budování infrastruktury, což mimochodem během poslední rozpravy zdůraznil i můj kolega pan Deva.
<P>
Také bych rád zdůraznil důležitou věc - dohled nad touto pomocí. Vláda na Haiti je velmi slabá a distribuce pomoci je z velké části v rukou diverzifikované a velmi podivné elity. Je velmi důležité, aby mezinárodní organizace a Evropská unie věděly, kdo ty peníze skutečně dostane.
<SPEAKER ID="107" NAME="Patrick Le Hyaric" LANGUAGE="FR">
Pane předsedající, paní komisařko a pane komisaři, musíme zajistit, aby sliby o darech, které zazněly na konferenci dárců, byly nyní transformovány do skutečných finančních prostředků a skutečně doputovaly až k příjemcům, jimž jsou určeny. Samozřejmě nevěřím, že by tyto prostředky k trvalé obnově Haiti stačily, i když máme vůči haitskému lidu takový dluh.
<P>
I lidé v Evropě jsou v projevech solidarity velmi velkorysí, ale existuje bohužel velké riziko, že lidé zapomenou nebo jsou nuceni zapomenout na tragédii, která naše haitské přátele sužuje. Přesto - jak jste řekl - cítíme naléhavou potřebu, protože mohou přijít další cyklóny, které by životní podmínky lidí na Haiti ještě zhoršily, cítíme naléhavou potřebu provést obnovu domů a budov, jako jsou školy a nemocnice, v době, kdy haitská vláda začíná evakuovat některé tábory, naléhavou potřebu týkající se účinnější koordinace a distribuce potravinové pomoci a péče a naléhavou potřebu související s projektem nového udržitelného zemědělství a rozvoje venkova umožňujícího zajistit na Haiti dostatek potravin.
<P>
Veškerá pomoc a koordinace mezinárodní pomoci musí být zaměřena na zajištění toho, aby haitský lid měl základní práva. Mohlo by být například stanoveno, aby byly všechny veřejné zakázky na rekonstrukci závislé na těchto právech a aby obsahovaly ustanovení o zaměstnanosti, bydlení, vzdělání a zdraví. Nelze správně koordinovat pomoc a rekonstrukci, aniž by bylo možné spoléhat se na samotné obyvatele země a jejich odborové organizace, nevládní organizace a organizace zemědělců.
<P>
Měli bychom podporovat vytvoření nového projektu pro Haiti, jehož cílem bude odstranění vyloučení, chudoby, závislosti a hospodářské a politické nadvlády.
<P>
Pamatujme vždy na to, že důvodem strašné bídy Haiťanů není pouze zemětřesení, ale i nadvláda nad Haiti ze strany mnoha zemí a jeho drancování. Dlužíme zemi účinnou solidaritu a současně respekt vůči její ekonomické a politické suverenitě: ekonomické a politické suverenitě haitskému lidu.
<SPEAKER ID="108" NAME="Bastiaan Belder" LANGUAGE="NL">
Pane předsedající, krátce po katastrofě bylo provedeno posouzení za účelem stanovení priorit poskytování pomoci. Avšak jak jsem se doslechl z důvěryhodného zdroje - od nizozemské nevládní organizace, vycházelo se přitom jen velmi málo, pokud vůbec, z místních znalostí. Právě to je podle mého názoru základním předpokladem naší práce, chceme-li získat podporu místního obyvatelstva. Je proto nezbytně nutné, aby se na úsilí o obnovu podílely haitské organizace a úřady. V tom by mohly posloužit zejména evropské nevládní organizace, které mají na Haiti dobré kontakty. S potěšením jsem vyslechl oba členy Komise, kteří jsou podobného názoru. Jinými slovy musíme zmobilizovat podporu přímo na Haiti.
<P>
Dále bych chtěl upozornit na to, že i když se poskytování potravinové pomoci ze strany USA a dalších zemí může jevit jako vítaná iniciativa, ve skutečnosti ničí zemědělství a zajištění potravin na Haiti. V důsledku toho se Haiti stává více než z 50 % závislé na dovozu potravin a pro 35 % sklizně v této zemi neexistuje poptávka. Pokud chceme zajistit přísun potravin, je třeba investovat značné prostředky do místního zemědělství. Ze stanovisek obou členů Komise vyvozuji, že Komise uvažuje podobně, což zvyšuje můj optimismus. Zrovna dnes jsem si o aktuální situaci na Haiti přečetl celostránkový článek v deníku Frankfurter Allgemeine. Byl opravdu skličující. Chápu, že prioritou Evropské komise je bydlení a vzdělávání. Postupujte nadále směrem k tomuto cíli. Přeji vám hodně úspěchů a především pomoc Boží.
<SPEAKER ID="109" NAME="Mario Mauro" AFFILIATION="PPE">
(IT) Pane předsedající, dámy a pánové, také chci poděkovat paní komisařce a panu komisaři za to, že pracují na základě zdravého rozumu. Byl již určitě vykonán velký kus práce, ale myslím, že mohu také říci, že to nestačí: právě teď je velmi zapotřebí dlouhodobý program - řekl bych, že téměř trvalý program - a to vzhledem k apokalyptickým podmínkám, v nichž se země nachází.
<P>
Kritické období pravděpodobně ještě není u konce. Stejně jako první den i dnes umírají lidé následkem hladu, žízně a bídy a více než milion lidí na ostrově je stále bez domova a v brzké době bude muset přestát období dešťů a hurikánů.
<P>
Co je tedy třeba udělat? Jak již řekl komisař, měla by být posílena koordinace mezi orgány, která by měla být provázána na základě produktivnějších vztahů s nevládními organizacemi, zejména s těmi, které působí v místě, takže mohou co nejlépe využít a posílit schopnosti občanů Haiti.
<P>
My všichni si musíme být vědomi toho, že jsme pro Haiti a Haiťany záchytným bodem, což svým způsobem znamená, že chceme, aby pochopili, že naší snahou je obnovit hodnotu a důstojnost každého jednotlivého člověka, a aby i uprostřed obrovského utrpení způsobeného zemětřesením viděli naději na znovunalezení štěstí.
<SPEAKER ID="110" NAME="Enrique Guerrero Salom" AFFILIATION="S&amp;D">
(ES) Pane předsedající, paní komisařko a pane komisaři, chtěl bych nejprve vyjádřit upřímnou soustrast a poděkování rodinám a kolegům čtyř španělských vojáků, kteří zemřeli minulý týden na Haiti.
<P>
Byli to odborníci španělské armády, ale na Haiti jeli jako běžní vojáci v rámci mezinárodní pomoci a právě při plnění úkolů v rámci pomoci Haiti se s nimi zřítil vrtulník.
<P>
Jsou příkladem toho, že ve většině případů neexistuje rozpor mezi bezpečnostní a humanitární činností. Bez bezpečnosti je navíc obtížné zachovat při humanitární činnosti nezávislost a neutralitu. Musíme proto ocenit práci ozbrojených sil mnoha evropských zemí, včetně Španělska.
<P>
Pane předsedající, paní komisařko a pane komisaři, situace na Haiti prokázala, že škody způsobené přírodními pohromami výrazně zhoršuje chudoba a že nedostatečně fungující veřejná správa brzdí možnost účinné reakce.
<P>
Chudoba a nedostatečně fungující veřejná správa jdou obvykle ruku v ruce, což byl a je i případ Haiti. Znamená to, že společně s podporou procesu obnovy musíme podporovat i veřejnou správu na Haiti, protože to je jediný způsob, jak můžeme dosáhnout cíle, který jsme si stanovili v New Yorku: že by svou obnovu mělo řídit samotné Haiti a že by do obnovy měla být zapojena občanská společnost.
<SPEAKER ID="111" NAME="Louis Michel" AFFILIATION="ALDE">
(FR) Pane předsedající, nejprve bych chtěl poblahopřát oběma komisařům odpovědným za tyto záležitosti za jejich projevy, za jejich trvalý zájem a velkou vstřícnost. Gratuluji!
<P>
Důsledkem zemětřesení na Haiti je nárůst solidarity a bratrství ve výjimečném a naprosto oprávněném rozsahu. Oceňuji také odvahu a úsilí haitského lidu, haitských orgánů, občanské společnosti, nevládních organizací, haitské diaspory a samozřejmě dárců z celého světa.
<P>
Je dobře známo, že Haiti má strukturální a institucionální nedostatky, a tato pohroma zřejmě odhalila jejich katastrofální rozsah. V New Yorku dali 31. března dárci jasně najevo, že jejich finanční podpora přispěje k plánu obnovy a rozvoje Haiti. Je tak stanoven princip této finanční položky tak, aby lidé na Haiti mohli mít opět důvěru ve své orgány, což je naprosto nezbytné.
<P>
Je nesporné, že pomoc dárců musí být dobře koordinovaná a musí být vysoce kvalitní. Jak řekl prezident Préval, obnovu je třeba provádět efektivněji. Toho lze zřejmě docílit mimo jiné vytvořením prozatímní komise pro rekonstrukci Haiti a svěřeneckého fondu, který bude spravovat štědré příspěvky všech dárců.
<P>
Efektivnější obnova znamená také pevnější správu věcí veřejných a silnější instituce na základě právního státu a dále decentralizaci, což jsou klíčové prvky plánu přestavby a obnovy. Doufám, paní komisařko a pane komisaři, že tento přístup budete brát samozřejmě v úvahu, a asi nemusím říkat, že jsem si tím jistý.
<SPEAKER ID="112" NAME="Michèle Striffler" AFFILIATION="PPE">
(FR) Pane předsedající, paní komisařko, pane komisaři, statisíce lidí žijí právě v tuto chvíli stále v nouzových táborech a vzhledem k blížícímu se období dešťů a hurikánů je situace opravdu naléhavá.
<P>
Na Haiti je nyní bezpočet hráčů aktivních v humanitární pomoci, ale moc státu je nulová, proto je třeba využít všech možných zdrojů ke zlepšení koordinace pomoci pod záštitou Organizace spojených národů a poskytovat podporu důsledně a efektivně.
<P>
Zúčastnila jsem se mezinárodní konference dárců, která se konala 31. března v New Yorku, a vítám příspěvek Evropské unie ve výši 1,3 miliardy EUR na obnovu Haiti v průběhu příštích tří let. Ústy baronky Ashtonové poprvé zazněl jednotný hlas Evropské unie.
<P>
Je pravdou, že podstatný balík pomoci přislíbilo mezinárodní společenství, ale problémy se nyní týkají správného používání těchto prostředků a rozhodování v souvislosti s postupy provádění pomoci a příslušnými orgány, vzhledem k tomu, že hlavním aktérem v procesu obnovy musí být haitský lid.
<P>
Prioritou musí být zemědělství a musíme posílit zemědělské výrobní kapacity Haiti. Evropský parlament bude podrobně sledovat proces obnovy a využití těchto prostředků a chtěla bych zdůraznit, že je velmi důležité, abychom konečně zvážili možnost vytvoření jednotky civilní ochrany, na kterou tak dlouho čekáme.
<SPEAKER ID="113" NAME="Kriton Arsenis" AFFILIATION="S&amp;D">
(EL) Pane předsedající, paní komisařko, pane komisaři, humanitární krize na Haiti upozornila a bohužel i nadále upozorňuje na problémy s evropskými mechanismy pro reakci na mezinárodní humanitární krize. Musíme vytvořit pevné mechanismy financování. V podstatě stále ještě nemáme jasně stanovené položky evropského rozpočtu pro finanční pomoc třetím zemím a pomoc Haiti poskytly především evropské země na bilaterální úrovni. Pomoc musí přijít okamžitě, ale v případě lidí postižených zemětřesením na Haiti pomoc nedorazila ani týden po katastrofě. Evropské prostředky musí být využity efektivně. Potřebujeme odborný personál, který umí rychle a efektivně navrhnout a implementovat programy humanitární pomoci.
<P>
Je zřejmé, že zemětřesení způsobilo na Haiti katastrofu. Avšak podobnou humanitární krizi mohou přivodit i jiné povětrnostní jevy, jako jsou tajfuny, tropické bouře, záplavy a sucha, tedy jevy, jejichž četnost a intenzita se v důsledku změny klimatu výrazně zvýší.
<P>
Všichni víme, že změna klimatu je jev, který jsme způsobili my, obyvatelé rozvinutých zemí. Dopad změny klimatu však bohužel často pociťují právě chudé země. Máme klimatický dluh vůči ohroženým zemím a musíme se při řešení krize na Haiti poučit ze svých chyb, abychom mohli v budoucnu reagovat na naše rostoucí globální závazky.
<SPEAKER ID="114" NAME="Ria Oomen-Ruijten" AFFILIATION="PPE">
(NL) Pane předsedající, paní komisařko Georgievová a pane komisaři Piebalgsi, jak jste oba poznamenali, po obrovské tragédii na Haiti musíme hledět do budoucna. Dárcovská konference v New Yorku před čtrnácti dny přinesla 7 miliard EUR, nebo byly alespoň přislíbeny. Na základě akčního plánu haitské vlády EU přislíbila 1,6 miliard EUR. Moje otázka na vás nyní zní: jak budou tyto prostředky nyní transformovány do trvalé a stabilní obnovy ostrova? Podle mého názoru to bude dlouhý proces.
<P>
Mám na vás ještě druhou otázku: jak hodnotíte akční plán haitské vlády? Můžete zajistit, aby značné finanční prostředky, které byly přislíbeny, byly využity efektivně? Vždyť potřeby Haiťanů nejsou jen krátkodobé, ale i dlouhodobé. Jak můžeme dále posílit snahy pomoci bezdomovcům čítajícím 1,3 miliardy a zajistit, aby bylo ve střednědobém horizontu možné rekonstruovat infrastrukturu? To je důležité nejen pro obyvatelstvo, které tím bylo zasaženo, ale i pro politickou stabilitu tohoto ostrova, jehož vláda je v tuto chvíli neuvěřitelně slabá, což jste sami potvrdili. Lidé pociťují, že podpora nedojde až do míst, kde je jí potřeba. Jak bychom mohli zajistit zlepšení politické situace této země a přístupu její vlády?
<P>
Chtěla bych se zeptat, jak vidíte vstupy - z hlediska lidí a finančních prostředků - pro prozatímní komisi pro obnovu Haiti vedenou Billem Clintonem
<P>
?
<SPEAKER ID="116" NAME="Filip Kaczmarek" AFFILIATION="PPE">
(PL) Pane předsedající, chtěl bych poděkovat paní Strifflerové, že na dnešním zasedání zmínila tuto záležitost, a paní Georgievové a panu Piebalgsi za jejich stanoviska. Myslím si, že mnohá z navrhovaných opatření v usnesení o Haiti, které jsme přijali v únoru, jsou krokem správným směrem a mohou být základem pro obnovu země zasažené katastrofou. Tato opatření mají dvě základní fáze, o nichž hovoříme právě dnes. První fáze se týká krátkodobé a střednědobé krizové pomoci lidem s nejnaléhavějšími potřebami, o čemž mluvila paní Georgievová. Druhá fáze se týká trvalé obnovy, která musí být koordinována, a posouzení potřeb této obnovy, aniž bychom přitom ztratili ze zřetele skutečnost, že vlastníkem procesu musí být haitský lid a vláda. Velice vám děkuji, pane Piebalgsi, že jste upozornil na to, že odpovědnost musí nést Haiťané.
<P>
Třetí fáze se týká pouze nás. Mám na mysli závěry, které by měly být vypracovány tak, aby byla naše pomoc lépe koordinována. Jsem rád, že na tom Komise pracuje.
<SPEAKER ID="117" NAME="Philippe Juvin" AFFILIATION="PPE">
(FR) Pane předsedající, Evropa poskytla Haiti miliony eur, stany, jídlo, vojáky a lékaře. To vše je v pořádku, ale rád bych tady citoval Jeana Yvese Jasona, starostu města Port-au-Prince, který v únoru použil slovo katastrofa nikoli v souvislosti s následky zemětřesení, ale s úplným a naprostým chaosem v humanitární činnosti, která po zemětřesení následovala.
<P>
Měli bychom se zeptat sami sebe: jak bychom mohli zabránit dalšímu opakování tohoto chaosu, který už přišel Haiti tak draho? Na tuto otázku existuje jedna odpověď, pane předsedající, paní komisařko a pane komisaři, a všichni ji dobře známe, už tady byla vyslovena: vytvořením evropské jednotky civilní ochrany.
<P>
Zeptám se vás znovu: kdy se Komise konečně rozhodne předložit Parlamentu návrh na vytvoření právě této jednotky, jedné jediné jednotky se stejnými pravidly nasazení, stejným velením a dopravními a komunikačními systémy? Je to možné. Je možné ji vytvořit rychle, než přijde další katastrofa. Vyzývám vás nyní, abyste o koordinaci přestali mluvit a začali jednat.
<SPEAKER ID="118" NAME="Sergio Paolo Francesco Silvestris" AFFILIATION="PPE">
(IT) Pane předsedající, dámy a pánové, jsem spokojen s výsledkem setkání dárcovských zemí, protože velké částky poskytnuté Haiti jsou výborným výsledkem. Ještě důležitější je však hlavní zásada pro využívání finančních prostředků, tedy nejen rekonstruovat, ale rekonstruovat lépe.
<P>
Haiti musí z této krize vyjít silnější a zrekonstruované veřejné budovy i soukromá obydlí musí být kvalitnější, než byly ty, které zemětřesení srovnalo se zemí. Nesmíme uvažovat o tom, že by rekonstrukce znamenala návrat chudinských čtvrtí nebo sociálně-ekonomických podmínek, které existovaly před zemětřesením.
<P>
Peníze jako takové jsou jistě potřeba, ale značné prostředky uvolněné vnitrostátními a evropskými orgány jsou pouze prvním krokem. Je nutné vypracovat také dlouhodobý plán a zajistit pevnou, oficiální koordinaci.
<P>
Proto poté, co jsme v této sněmovně kritizovali určité počáteční prodlevy, kdy Evropa v rámci svého zahraničněpolitického zastoupení neprojevila nijak mimořádnou účinnost ani výjimečnou spontánnost, dnes naopak oceňujeme vynikající práci, kterou naše orgány vykonávají v oblasti koordinace, a doufáme, že na základě tohoto přístupu a tohoto závazku budou nadále usilovat o dlouhodobý plán, který může být realizován prostřednictvím oficiální přítomnosti našich orgánů.
<SPEAKER ID="119" NAME="Anna Záborská" AFFILIATION="PPE">
(SK) Po zemětřesení na Haiti okamžitě následovala mezinárodní humanitární pomoc. Kromě amerických a kanadských vojáků musím ocenit i rychlé a náležité nasazení skupin ze Slovenska a mezinárodního Řádu maltézských rytířů. Zemí, které pomohly rychle a efektivně, nebylo mnoho.
<P>
Dnes po prvních hodnoceních provedených jmenovitě s profesorem MUDr. Krčmérym, který je expertem a lékařem a vyzná se v humanitární pomoci, musíme konstatovat, že Evropa poskytla velké lidské a finanční zdroje, ale bez potřebných zařízení, strojů, potravin, vody a nafty, které jsou nutné k tomu, aby bylo možné účinně zasahovat při zachraňování obětí zavalených stromy. Ani zkušenosti některých záchranných skupin nebyly dostatečné. Má-li být dobrá vůle účinná, musí mít i praktickou stránku.
<P>
Proto vyzývám kompetentní vnitrostátní a evropské orgány, aby v co nejkratším čase zrealizovaly společnou službu humanitární pomoci, jak jsme žádali v usnesení o Haiti. Dále pokládám za velmi důležité, abychom podporovali vzdělávání v oblasti humanitární pomoci a měli připravený materiál a vybavení potřebné v případě přírodních katastrof.
<SPEAKER ID="120" NAME="Franziska Keller" AFFILIATION="Verts/ALE">
Pane předsedající, děkuji paní komisařce a panu komisaři za jejich slova a za veškeré úsilí, které vkládají do případu Haiti. Souhlasím také s tím, že je vhodné zaměřit se na celý ostrov. I když jsem ohledně přístupu Unie jako celku velmi kritická, s vaším "celoostrovním" přístupem mohu klidně souhlasit.
<P>
Vyzývám vás, abyste nezapomínali na závazky do budoucna, které musíme přijmout. Sliby, které nyní činíme, musíme dodržet. Pokud zjistíme, že členské státy nedodržují striktně svůj závazek 0,7 %, musíme být v tomto směru skutečně pevní a musíme zajistit, aby se členské státy ke svým plánům hlásily. Musíme také zajistit, aby postup, kterého nyní na Haiti dosahujeme, nebyl překonán kvůli jiným platným politikám EU, které budou ve skutečnosti pokroku na Haiti i jinde bránit. Musíme opravdu lpět na politické soudržnosti, aby nedošlo k tomu, že budeme na Haiti neúspěšní jenom proto, že veškerý náš pokrok zhatí jiné škodlivé politiky.
<SPEAKER ID="121" NAME="Anneli Jäätteenmäki" AFFILIATION="ALDE">
(FI) Pane předsedající, EU pomáhá Haiti, což je dobré, ale tato katastrofa podle mého názoru jasně ukázala, že EU musí mít k dispozici pohotovostní skupiny schopné okamžité humanitární akce a že musíme vytvořit civilní krizový management.
<P>
Nestačí jen darovat peníze. EU by měla být schopna rychle přijmout v katastrofální situaci tohoto typu opatření, poskytnout pomoc a posílat na dané místo lidi. Lidem musí být poskytnuta konkrétní pomoc, a nikoli až po uplynutí dlouhé doby. I když tato pomoc je jistě důležitá, Evropské unii v současné době chybí kapacita pro rychlou pomoc v daném místě.
<P>
Doufám, že se lidé zaměří na toto téma a že budou vytvořeny skupiny schopné rychlé reakce.
<SPEAKER ID="122" NAME="Kristalina Georgieva">
členka Komise. - Pane předsedající, s vaším dovolením přenechám trochu času panu Piebalgsi, aby zodpověděl některé otázky týkající se dlouhodobé obnovy.
<P>
Je to pro nás velmi užitečné a velmi povzbudivé. Než přejdu k otázkám, dovolte mi připojit se k panu Guerreru Salomovi a vyjádřit soustrast rodinám čtyř španělských vojáků, kteří zemřeli na Haiti, a také těch, kteří přišli o život při zemětřesení a nyní při obnově Haiti.
<P>
Nejprve bych se chtěla zabývat větším politickým tématem, a to zlepšením schopnosti EU reagovat. S velkým potěšením jsem zjistila, že je zde můj kolega komisař Barnier, který na této problematice intenzivně pracuje. Dne 26. dubna budeme mít ve Výboru pro rozvoj možnost podrobněji projednat pracovní program na rok 2010, který zahrnuje posílení schopnosti reakce a vypracování sdělení na toto téma.
<P>
Mohu vás ujistit, že náš tým dává tomuto tématu velmi vysokou prioritu. Budeme velmi úzce spolupracovat s členskými státy a s Evropským parlamentem s cílem najít řešení, které zlepší naši schopnost reagovat na katastrofy, přičemž budeme vycházet z velmi jednoduchého principu. V době, kdy roste intenzita a frekvence katastrof a rozpočty našich zemí budou v nadcházejících letech napjatější, neexistuje jiná možnost než zpřísnit evropskou koordinaci a budovat základnu aktiv, která může být účinně použita z hlediska dopadu, nákladů a výsledků. Mohu vám říci, že zítra jedeme na naši první návštěvu země zaměřenou na toto téma, které bude v dalších měsících pro náš tým prioritou.
<P>
Nyní mi dovolte vyjádřit se ke čtyřem položeným otázkám.
<P>
První otázka se týká možnosti spojit reakci na bezprostřední priority s dlouhodobou obnovou a naší vytrvalostí. To je velmi důležité, protože pokud přejdeme příliš rychle od poskytování podpory lidem v nouzi k obnově, riskujeme, že dojde k velmi závažné tragédii. Tento problém jsme museli řešit v souvislosti s dodávkami potravin, kdy vláda Haiti navrhla, abychom upustili od poskytování potravin a využívali pouze princip "peníze za práci" a "potraviny za práci", což je sice velmi vhodné, ale nelze takto postupovat najednou a všude. Proto tuto záležitost velmi pozorně sledujeme.
<P>
K otázce zajišťování potravin lze obecně říct, že naše nová politika v Evropské unii je velmi progresivní, neboť klade stejný důraz na všechny ostatní prvky, podporuje nákup místních potravin v rámci humanitární pomoci, kdykoli je možné potraviny na místní úrovni získat. Toto téma bylo předmětem diskuse na ranním zasedání v New Yorku, kam jsme pozvali nevládní organizace, haitské i mezinárodní nevládní organizace. Byla jsem velmi hrdá na to, že tyto otázky zemědělské bezpečnosti a významného obnovení zemědělské produktivity na Haiti vznesly v diskusi právě evropské nevládní organizace.
<P>
Chci se zmínit o problému přístřeší. Nejde v žádném případě o triviální problém, protože lidé se ve skutečnosti nechtějí přestěhovat z míst, kde žijí nyní. Nechtějí se přestěhovat z mnoha důvodů. Zaprvé proto, že i když domy, kde bydleli, jsou bezpečné, bojí se vrátit kvůli traumatu, které v nich prožili. Zadruhé proto, že se přesunuli společně s ostatními sousedy a nyní mají strach, že ztratí sociální vazby, které je spojují, takže nejde jen o špatnou politiku nebo nedostatek vůle, ale také o sociální fenomén, který se objevuje po katastrofě tohoto druhu a kvůli němuž není tak jednoduché přestěhovat se ze záplavových míst do bezpečnějších oblastí. Pro nás je ale tato záležitost prioritou.
<P>
Na závěr se zmíním o otázce dlouhodobé udržitelnosti. Jedná se o udržitelnost správy a také ekologickou udržitelnost. Dostalo se mi neradostného privilegia letět v rozmezí několika týdnů přes území Haiti a přes Chile. Na Haiti, ekologicky zdevastovaném ostrově, byl samozřejmě zřejmý dopad na rozsah škod. V Chile vláda po desetiletí zavádí program znovuzalesňování umožňující stabilizovat půdu, a v důsledku toho i vytvořit lepší životní prostředí, což samozřejmě přináší lidem velký užitek. Když máme na mysli Chile, máme na mysli dlouhodobý horizont.
<P>
Není to sice moje odpovědnost, ale jako bývalá zaměstnankyně Světové banky se o tom musím zmínit. Určitě s vámi souhlasím, že to, co Světová banka v oblasti koordinace svěřeneckého fondu dárců a také institucionálního přístupu projektového managementu navrhuje, si musíme vzít k srdci a musíme podle toho postupovat.
<SPEAKER ID="123" NAME="Andris Piebalgs">
člen Komise. - Pane předsedající, kdybych si ve svém politickém životě mohl přát jedinou věc, přál bych si mít více času na zodpovězení otázek, které mi byly v Parlamentu položeny. Nebudu moci odpovědět na všechny otázky, které dnes zazněly, ale projdu alespoň některé z nich.
<P>
Pro Komisi je podpora Parlamentu velmi důležitá, protože Haiti není případem, kterému věnuje pozornost pouze Komise. Zdá se, že si celá evropská společnost přeje, aby Evropské společenství vložilo do rekonstrukce velké úsilí.
<P>
Je to učebnicový příklad: bylo provedeno hodnocení na mezinárodní úrovni, vlády vypracovaly plány, které byly projednány s nevládními organizacemi, mnoho z nich bylo podpořeno a celý proces koordinuje prozatímní komise. Rozhodně souběžně nevytváříme nic, co by již bylo vytvořeno. Pracujeme na stejných principech a na dobře připraveném základu.
<P>
Pokud jde o závazek na straně EU, přijali jsme politický závazek a budeme jej plnit. Věřím, že naprosto totéž platí i pro ostatní účastníky. Pracujeme na vlastnických právech, která jsou jedním z rizikových prvků. Máme katastr pozemků a budeme na něm pracovat, ale v této oblasti by se mohla vyskytnout určitá rizika.
<P>
Rizika by se určitě mohla objevit v souvislosti s vlastnictvím politického procesu. Rekonstrukční úsilí může být trvalé, pokud politický postup podporuje dlouhodobý rozvoj Haiti a pokud v něj lidé věří. Právě v tom spočívá velká výzva a jediné, co v tomto směru můžeme udělat my, je podpořit Haiťany a politickou společnost Haiti. Věřím, že toho lze dosáhnout a že to přinese úspěch.
<P>
Pokud jde o transparentnost tohoto procesu, celá mezinárodní struktura dárců byla vytvořena velmi jasným a efektivním způsobem a s velkou mírou transparentnosti. Všechny procesy EU jsou jednoznačně transparentní a dávají plnou záruku, že peníze budou vynakládány nejen na příslušné účely, ale i správným a efektivním způsobem.
<P>
V neposlední řadě se domnívám, že bychom neměli podceňovat lidi pracující v terénu - lidi z členských států, ze Společenství, jakož i ze širšího mezinárodního společenství. Také bych rád vyjádřil upřímnou soustrast rodinám lidí, kteří při pomoci na obnově Haiti zemřeli. Mnoho dalších lidí tam stále pracuje a snaží se dělat svou práci co nejlépe. Jsou zárukou toho, že pokud bude tento proces velmi dobře organizovaný, bude úspěšný.
<SPEAKER ID="124" NAME="Předsedající">
Rozprava je uzavřena.
<P>
(Zasedání bylo přerušeno v 13:10 a pokračovalo v 15:05.)
<P>
Písemná prohlášení (článek 149)
<SPEAKER ID="995" NAME="Franz Obermayr  " LANGUAGE="DE">
Nyní je čas provést prozatímní přezkum činností souvisejících s poskytováním pomoci Haiti. K hlavním otázkám, které si musíme položit, patří tyto: jak rychle a efektivně pomoc byla a je poskytována? Podporuje pomoc trvale udržitelný rozvoj Haiti? Jak byly veškeré činnosti související s poskytování pomoci koordinovány? Jak byla EU zastoupena z hlediska zahraniční politiky? Velmi mne zajímají zejména poslední dvě otázky, protože ničivé zemětřesení bylo první zkouškou, kterou podstoupila vysoká představitelka baronka Ashtonová. Smyslem úřadu vysoké představitelky je posílit roli EU jakožto globálního hráče. Baronka Ashtonová však nepovažovala za důležité jet na Haiti bezprostředně po zemětřesení a poskytnout symbolickou podporu, a nebyla ani schopna zajistit účinnou koordinaci pomoci poskytované Haiti. Některé členské státy zahájily samostatné kampaně na pomoc Haiti, jiné státy postupovaly společně. Za zajištění lepší koordinace měla být odpovědná baronka Ashtonová. Do celého procesu navíc nebyla dostatečně zapojena vláda Haiti. Vysoká představitelka by si už konečně měla uvědomit, co její pozice obnáší. Měla by předkládat konstruktivní návrhy na systematickou humanitární a finanční pomoc navazující na velké katastrofy. Během následujících měsíců je potřeba vykonat velký kus práce v oblasti rozvoje a to se týká i baronky Ashtonové.
<SPEAKER ID="994" NAME="Jarosław Leszek Wałęsa  " LANGUAGE="PL">
Dámy a pánové, dnes jsme se tu sešli, abychom diskutovali o evropské koordinaci pomoci pro Haiti. Mezinárodní komentátoři mezitím kritizují naše nekoordinované kroky. I když od tragického zemětřesení uplynuly již tři měsíce, zdá se, že se nám stále nedaří vypracovat společný postoj k podpoře pro Haiti. V lednu jsme vyslechli mnoho projevů o roli Unie na mezinárodní scéně, ale je ostudné, jak slabě a nejistě Unie doposud jednala. Je potřeba ocenit příspěvek Evropské unie na pomoc Haiti ve výši 1,2 miliardy EUR. Mezinárodní dárci prohlásili, že během dvou let poskytnou na obnovu Haiti 5,3 miliardy USD. V dlouhodobějším horizontu má hodnota jejich podpory vzrůst na 9,9 miliardy USD. Jedná se o velmi optimistické částky. Pohroma na Haiti mne však přinutila k úvahám, že jde o zemi, která se ve skutečnosti zhroutila již dávno. Zemětřesení bylo přírodní katastrofou, ale dnešní míra chudoby na Haiti je výsledkem hospodářského, politického a sociálního kolapsu. Kolaps a násilí na Haiti v posledních letech jsou důsledkem krutých vztahů se světem, respektive s některými státy a mezinárodními koncerny, které odpovídají době před několika staletími. Mezinárodní společnost nechala Haiti na holičkách. Zkusme se více snažit a tuto situaci napravit.
