<CHAPTER ID="016">
Bezpečnost hraček (rozprava) 
<SPEAKER ID="145" NAME="President">
Dalším bodem je zpráva paní Thyssenové, jménem Výboru pro vnitřní trh a ochranu spotřebitelů o návrhu směrnice Evropského parlamentu a Rady o bezpečnosti hraček - C6-0039/2008 -.
<SPEAKER ID="146" NAME="Marianne Thyssen">
zpravodajka. - (NL) Pane předsedající, pane komisaři, paní úřadující předsedkyně Rady, dámy a pánové, již několikrát jsme ukázali, že na vnitřním trhu jednoznačně preferujeme vysokou úroveň ochrany spotřebitele. Jak v několikaletém programu na ochranu spotřebitele, tak v usnesení a následné rozpravě o stažení nebezpečných, zejména čínských, hraček z trhu jsme vášnivě hájili, aby ochrana našich nejmenších a nejzranitelnějších spotřebitelů, tedy dětí, byla jednou z priorit.
<P>
Jako zpravodajka pro nový právní předpis o bezpečnosti hraček jsem potěšena, že mohu oznámit, že pokud vše půjde podle plánu, přijmeme pravděpodobně v nejbližších dnech novou velmi striktní směrnici o bezpečnosti hraček.
<P>
Ráda bych poděkovala Evropské komisi za reakci na naši výzvu, aby předložila návrh nové směrnice. Ráda bych také poděkovala navrhovatelům stanoviska, stínovým zpravodajům, předsedovi a členům Výboru pro vnitřní trh a ochranu spotřebitelů za výbornou spolupráci, díky níž mohla být má zpráva 6. listopadu jednohlasně schválena. Dále jsem také zavázána Evropské radě, Komisi a všem našim zaměstnancům za jejich obětavé nasazení a za jejich konstruktivní přístup, což nám během deseti měsíců umožnilo dokončit tuto velmi důležitou část právních předpisů na ochranu spotřebitele.
<P>
Dámy a pánové, máme hned několik důvodů, proč být hrdí na naši práci. Požadavky na bezpečnost hraček se jednoznačně zlepšují a zpřísňují, což je právě to, co od nás veřejnost očekává. V zásadě tak zde bude zákaz používat karcinogenní, mutagenní a reprotoxické látky při výrobě povolených součástí hraček. Dále budou také zavedena přísnější pravidla pro nevyhnutelné stopy těžkých kovů. Toho bude dosaženo nejen tím, že se stanoví maximální hodnoty pro obsah více typů látek, ale také tím, že se stanoví mnohem přísnější mezní hodnoty pro nevyhnutelné stopy olova, kadmia, rtuti, šestimocného chromu a organického cínu.
<P>
Dalším, zcela novým aspektem jsou ustanovení týkající se alergenních vonných látek, u kterých určitě nechceme, aby jim byly vystaveny děti. V tomto se bude proti návrhu Komise zpřísňovat, přinejmenším 55 alergenních vonných látek by mělo být zakázáno a 11 dalších povoleno pouze v případě, že budou doprovázeny etiketou s upozorněním. Pokud se jedná o varovná upozornění a o soulad s další příslušnou legislativou, jsme v případě vzdělávacích aromatických a chuťových her o něco shovívavější.
<P>
Dalším důležitým bodem je zlepšení preventivních opatření proti riziku zadušení, vyjasnění základních bezpečnostních požadavků a kompletně nová pravidla pro hračky v cukrovinkách. Bude také rozšířen a posílen systém varovných upozornění, kdy nestačí pouze jasně viditelné upozornění v jazyce, kterému spotřebitel rozumí, ale také musí být toto upozornění umístěno na viditelném místě v místě prodeje. Konečně dáváme principu prevence jeho právoplatné místo v právním předpise.
<P>
Samozřejmě že pokud nejsou pravidla řádně prosazována, ztrácí svůj účinek. Jejich prosazování zajistíme integrací nového politiky do balení nového zboží, zavedením přísnějších požadavků na dokumentaci a požadavků na větší dohledatelnost původu. Následovat by měly i další kroky. Proto bych vás ráda, pane komisaři, jménem Parlamentu požádala, abyste při kontrole směrnice pečlivě dohlédl na způsob, jakým jednotlivé členské státy vykonávají svůj dohled, a to jak ve své zemi, tak i za hranicemi. Pro úplný klid duše bychom také byli rádi, kdybyste nám mohl potvrdit, že nové, přísnější, harmonizované normy budou vypracovány i pokud jde o hluk u hraček, a to jak maximální, tak trvalý hluk, i pro knihy vyrobené pouze z papíru a lepenky, pro které v současné době neexistuje jasná právní úprava.
<P>
Nakonec jsme se jednoznačně postavili proti systému certifikací třetí stranou u hraček splňujících normy. Diskutovali jsme o tomto problému dlouhou dobu a většina byla proti. Proto bychom také byli rádi, kdyby nám pan komisař potvrdil, že během kontroly bude i tomuto aspektu věnována zvláštní pozornost. Můžeme tedy někdy v budoucnu na svém stole očekávat postupy pro posuzování shody.
<SPEAKER ID="147" NAME="Valérie Létard">
úřadující předsedkyně Rady. - (FR) Pane předsedající, pane komisaři, paní Thyssenová, dámy a pánové, předsednictví vítá význam, který Evropský parlament přisuzuje bezpečnosti hraček, obzvláště v tomto předvánočním období. Musíme mít o bezpečnosti hraček jistotu, neboť tyto produkty jsou určeny dětem.
<P>
Z tohoto důvodu kladla Rada zvláštní důraz na návrh Komise, který byl předložen na konci ledna 2008. Cílem tohoto návrhu je zvýšit bezpečnost hraček při současném zachování jejich svobodného pohybu v rámci vnitřního trhu. Trh s hračkami je díky své dynamice, schopnosti inovací a díky své struktuře obzvláště citlivý a komplikovaný, a proto spoluzákonodárci budou muset najít vyvážený přístup, jak zajistit bezpečnost hraček, aniž by se zvýšila jejich cena a aniž by byly kladeny až příliš velké nároky na výrobce a dovozce renomovaných hraček.
<P>
V poslední době jsou pro spotřebitele kromě ceny a inovace důležité i další nové prvky. Ohled na životní prostředí či neexistence jakýchkoliv látek představujících toxické či alergenní riziko byly jádrem veřejné diskuse. To se také projevilo již tím, že se některé společnosti rozhodly opustit tento trh nebo stáhnout z oběhu výrobky, které by nemusely být stoprocentně bezpečné.
<P>
V tomto duchu se již od roku 1980 snaží Evropská unie zvolit takový přístup k technické harmonizaci, který by zabezpečil volný pohyb zboží na vnitřním trhu a současně stanovil vysokou úroveň bezpečnostních požadavků, které zajistí, že se na trhu budou pohybovat pouze vyhovující výrobky. Dodržování těchto pravidel, je garantováno označením CE.
<P>
Stejně jako 80 % zboží, které se pohybuje v rámci Evropské unie, i hračky jsou předmětem této technické harmonizace, která je uspořádána podle dobře známé architektury: Evropské právní předpisy - v tomto případě návrh nové směrnice - stanoví základní bezpečnostní požadavky, které se přeloží a technicky vybrousí do norem. Evropská komise spolu s členskými zeměmi dále také stanoví dokumenty, které určí pokyny pro provádění právních předpisů Společenství.
<P>
A je to právě tato architektura, kterou posílíme, přijmeme-li znění návrhu, které nám spoluzákonodárci předkládají. Přehodnocení bezpečnosti hraček společně s těmito novými právními normami symbolizují závazek spozákonodárců chápat tuto oblast jako jednu z priorit, neboť se jedná o první sektorové použití těchto horizontálních ustanovení.
<P>
V textu sjednaném mezi institucemi - který je podporován velkou většinou členských zemí a který je tudíž pro Evropskou radu přijatelný - byla kromě dohledu nad trhem posílena také celá řada základních bezpečnostních požadavků, včetně posílení návrhů zaměřených na snížení možného rizika chemikálií obsažených v hračkách.
<P>
Během vyjednávání mezi zákonodárci byla dále také posílena ustanovení týkající se karcinogenních a toxických látek, aby se tak minimalizovala, respektive úplně vyloučila přítomnost těchto látek, zejména u všech volně přístupných součástek hraček, a dále také byla posílena preventivní opatření proti možným reakcím, ke kterým dochází, když se hračka dostane dítěti do úst, což se u takovýchto produktů nutně stává.
<P>
Také byla posílena a vyjasněna opatření, jejichž účelem je zabránit riziku uškrcení či udušení, které mohou způsobit hračky či jejich části.
<P>
Stejně tak, abychom zajistili, že se rodiče těchto spotřebitelů budou moci rozhodnout v důležitých otázkách, byla zlepšena varovná označení na hračkách, která upozorňují na potenciální rizika, a dále také doporučení o minimální či maximální věkové hranici. Tato varování a doporučení musí být dostupná již před samotným nákupem, a to i včetně nákupu přes internet.
<P>
Pokud se jedná o schopnost výrobků splňovat základní bezpečnostní požadavky, architektura systému Společenství zůstává zachována, to znamená, že v případě, kdy bude existovat příslušná evropská norma, mohou výrobci sami prohlásit své hračky za vyhovující a opatřit je označením CE. Je zřejmé, že pokud by došlo k chybě, všechny hospodářské subjekty mají v rámci své úrovně v dodavatelském řetězci určitou odpovědnost, a orgány, které jsou odpovědné za dohled nad trhy v jednotlivých členských zemích, budou prosazovat dodržování souladu s normami a trestat jakýkoliv nesoulad.
<P>
Pokud neexistují příslušné evropské normy, certifikaci poskytuje třetí strana, což zajišťuje vysokou úroveň bezpečnosti. Tato naše architektura není imunní vůči riziku zneužití označení CE, avšak díky ostražitosti orgánů dohlížejících na trh a posílení jejich spolupráce na evropské úrovni se toto riziko sníží.
<P>
Konečně, směrnice také obsahuje zásadu předběžné opatrnosti a má schopnost přizpůsobit se novým rizikům, budou-li nějaká identifikována. Francouzské předsednictví je proto velmi vděčné za konstruktivní spolupráci s Evropským parlamentem během vyjednávání o této důležité záležitosti, a dále je jménem Rady také velmi vděčné všem členům těchto tří orgánů, kteří přispěli k velmi dobrému výsledku, jež by nám měl umožnit dosažení dohody při prvním čtení.
<SPEAKER ID="148" NAME="Günter Verheugen">
místopředseda Komise. - (DE) Pane předsedající, vážená paní úřadující předsedkyně Rady, dámy a pánové. Během druhého pololetí roku 2007 jsme byli svědky toho, jak jeden velký výrobce hraček sám dobrovolně stáhl vadné výrobky z trhu. Nicméně to ale vyvolalo určitou nejistotu.
<P>
Přestože všichni víme, že nikdo nemůže stoprocentně zaručit bezpečnost výrobků, s nimiž se každý den setkáváme, občané zcela po právu očekávají nejen to, že si jejich děti mohou v klidu hrát, ale také bezpečnost hraček, se kterými si hrají.
<P>
Ve svém usnesení o bezpečnosti hraček ze dne 26. září 2007 Evropský parlament vyzval Evropskou komisi, aby byla neprodleně provedena revize směrnice o bezpečnosti hraček, která by obsahovala vhodné, efektivní a detailní požadavky na bezpečnost výrobků.
<P>
Komise představila svůj návrh v lednu 2008 a jsem velmi potěšen, že dnes - pouze o jedenáct měsíců později, a navíc v tomto velmi vhodném, předvánočním období - zde máme nový právní předpis EU, který přináší rozsáhlá zlepšení v souvislosti s bezpečností hraček. Rád bych co nejsrdečněji poblahopřál zpravodajce, paní Thyssenové, za její úspěšnou práci. Rád bych také poděkoval paní McCarthyové za její obrovskou obětavost, kterou projevila při jednáních s předsednictvím a Komisí. Děkuji francouzskému předsednictví za to, s jakým nadšením předneslo v Radě toto téma.
<P>
Nová evropská směrnice o bezpečnosti hraček zaručí větší bezpečnost hraček v Evropě. Tato směrnice je založena na myšlence, že za bezpečnost hraček by měly nést společnou odpovědnost všechny zúčastněné strany, každá z trochu jiného úhlu pohledu.
<P>
Za prvé, jsou zde povinnosti pro hospodářské subjekty, to znamená výrobce, dovozce a obchodníky. Nicméně současně návrh také obsahuje srozumitelná pravidla pro kontrolní orgány, a to jak na vnější hranici Evropské unie, tak na trzích jednotlivých členských zemí. Tato směrnice samozřejmě nezbavuje zákonné zástupce dětí jejich odpovědnosti. Ti také mají odpovědnost za to, že si jejich děti budou bezpečně hrát.
<P>
Nová pravidla týkající se požadavků na bezpečnost hraček jsou přísná. To platí zejména o používání chemických látek v hračkách, na což směrnice zavádí úplně nové normy. Tato směrnice je jediným právním předpisem na celém světě, který obsahuje přímý zákaz karcinogenních látek či látek, které mohou škodit reprodukci nebo které způsobují genetické změny. Tyto látky mohou být použity pouze v případě, kdy byla jejich bezpečnost jednoznačně vědecky prokázána.
<P>
Nová směrnice také přináší nejnižší limitní hodnoty pro toxické látky, jako je olovo a rtuť, které platí po celém světě. Také alergenní vonné látky jsou v podstatě zakázány. V tomto směru směrnice přináší ještě přísnější pravidla, než jaká se vztahují na kosmetické výrobky.
<P>
Kromě části o chemikáliích směrnice také obsahuje řadu dalších, mnohem přísnějších bezpečnostních požadavků týkajících se konstrukce a výroby hraček. To se vztahuje zejména na opatření, která mají předcházet nebezpečí vdechnutí a malých částí a udušení. To je u dětí velmi vážným nebezpečím a nyní se bude proti tomu bojovat mnohem účinněji. Úplně poprvé jsme také do směrnice zahrnuli předpisy týkající se potravin v hračkách.
<P>
V budoucnu budou mít výrobci hraček mnohem větší odpovědnost, aby byli v souladu s předpisy. Budou muset provést komplexní posouzení všech možných rizik, která by mohla v sobě hračka ukrývat, a to bez ohledu na to, kde byla hračka vyrobena. Tato analýza musí být řádně zdokumentována a musí být také přístupná příslušným orgánům vykonávajícím dozor nad trhem, vyžádají-li si ji. Povinnosti dovozců hraček byly ještě více zpřísněny. To je důležité zejména proto, že velké množství hraček je do Evropské unie dováženo. Dovozci musí zkontrolovat, zda výrobce správně posoudil soulad s předpisy, a případně sami musí provádět namátkové testy. Povinné testy třetí stranou stanovuje směrnice pouze v případě, kdy neexistují žádné harmonizované evropské normy. O certifikaci třetí stranou jsme velmi podrobně diskutovali a posuzovali její výhody a nevýhody.
<P>
Není možné otestovat každou hračku, která byla uvedena na evropský trh. Náhodné testy jsou sice samozřejmě možné, ale drahé. Evropská komise je toho názoru, že testování pomocí soukromého certifikačního orgánu by vedlo k takovým nákladům, které by vzhledem k rozsahu navýšení ochrany, nebyly odůvodněné. To platí zejména u malých a středně velkých podniků. Komise bude při přezkoumávání uplatňování směrnice věnovat zvláštní pozornost pravidlům týkajícím se testování shody s předpisy. V tomto ohledu vezme v potaz zkušenosti jednotlivých členských zemí s dohledem nad trhem, které pak bude prezentovat Evropskému parlamentu. Odpovídající údaje pak poskytne Radě pro její záznamy.
<P>
Kromě zvýšené odpovědnosti hospodářských subjektů směrnice také obsahuje velmi podrobná pravidla, která stanovují, jak mají členské země provádět dohled nad trhem, aby byl v souladu s balíčkem týkajícím se vnitřního trhu, který byl přijat v červenci tohoto roku. To se vztahuje jak na řádné celní kontroly na vnějších hranicích, tak na kontroly v jednotlivých členských zemích. Dobře fungující dohled nad trhem je velmi důležitou součástí této směrnice. Celková koncepce bezpečnosti evropských hraček se stane skutečností pouze v případě, budou-li přísné požadavky na konstrukci a výrobu hraček náležitě monitorovány nestrannými veřejnoprávními subjekty.
<P>
Předkládaný text je příkladem toho, že evropské orgány jsou schopny ve velmi krátkém čase přijít s dobrými, srozumitelnými, celosvětově unikátními evropskými právními předpisy. Jsem přesvědčen, že jsme touto směrnicí vytvořili dobrý základ pro bezpečnost hraček v Evropě.
<SPEAKER ID="149" NAME="Anne Ferreira">
navrhovatelka stanoviska Výboru pro životní prostředí, veřejné zdraví a bezpečnost potravin. - (FR) Pane předsedající, pane komisaři, paní ministryně, dva základní body vedly Evropský parlament k přezkoumání svých právních předpisů o bezpečnosti hraček: značné množství hraček představujících bezpečnostní hrozbu, jež bylo před rokem staženo z trhu, a studie dokazující negativní dopad chemických látek na dětské zdraví.
<P>
Bohužel právní předpis, která dnes máme přijmout, není v žádném případě dostatečný vzhledem k závažnosti problémů, které zde řešíme, a proto nesdílím nadšení předchozích řečníků.
<P>
Opravdu lituji, že jsme upustili od toho, být více nároční v některých bodech, zejména v těch, které se týkají přítomnosti chemických a alergenních vonných látek. Znovu opakuji: děti patří mezi nejzranitelnější členy společnosti a jejich rychle se rozvíjející organismus je velmi křehký.
<P>
To však nejrůznější normy týkající se chemických látek neberou v úvahu. Proč byly mutagenní nebo toxické látky pro reprodukci (CMR látky) zakázány jen z části? Proč nebyly zakázány endokrinní disruptory? Proč bylo přijato tolik odchylek?
<P>
Dále také lituji znovuzavedení těžkých kovů. Nechápu, jak může být kadmium a olovo zakázáno v určitých výrobcích a přesto povoleno v hračkách, když víme, jak je děti používají.
<P>
Má druhá poznámka se týká dohledu nad trhem. Zásada předběžné opatrnosti, která se ve směrnici objevuje, se vztahuje na členské země, jaký však bude mít skutečný rozsah pro výrobce?
<P>
Dalším problémem je, že informace pro spotřebitele musí v jazyce či jazycích, jimž budou snadno rozumět, není však jasné, zda spotřebitelé budou moci získat informace ve svém rodném jazyce nebo v jazyce své země. Proč zůstáváme tak nejednoznační v otázkách opatření pro vrácení nebo stažení s ustanoveními, která nejsou vhodná pro naléhavé situace? Proč odmítáme myšlenku nezávislé třetí strany, která by výrobcům udělovala certifikaci?
<P>
Výbor pro životní prostředí, veřejné zdraví a bezpečnost potravin hlasoval ve prospěch pozměňovacích návrhů, které braly větší ohled na zdraví a bezpečnost dětí. Lituji, že se nedočkal větší podpory.
<SPEAKER ID="150" NAME="David Hammerstein" LANGUAGE="ES">
Je pravdou, že byly podniknuty určité kroky, aby byly hračky bezpečné. Nicméně se domníváme, že tyto kroky mohly být mnohem zásadnější. Není nám jasné, proč lze látky, jakými jsou například olovo, rtuť nebo kadmium, stále najít v hračkách. Právě jsme promarnili možnost zakázat tyto látky, které se tak budou i nadále hromadit v tělíčkách evropských dětí, a které budou způsobovat řadu zdravotních problémů.
<P>
Současně bychom také chtěli poukázat na další problém s touto směrnicí, která nestanoví žádné decibelové limity pro hluk, který hračky vydávají. Hluk je významně škodí, má negativní vliv jak na děti, tak na dospělé a řada hraček je až příliš hlučná.
<P>
Vyzývám Evropskou komisi a Radu, aby v této otázce zaujaly stanovisko a zavázaly se co nejdříve předložit Parlamentu nějaké limity pro hluk, neboť ten taktéž ovlivňuje zdraví našich dětí.
<SPEAKER ID="151" NAME="Andreas Schwab">
jménem skupiny PPE-DE. - (DE) Pane předsedající, vážená paní úřadující předsedkyně Rady, pane komisaři Verheugene, dámy a pánové. V prvé řadě bych chtěl velmi a upřímně poděkovat naší zpravodajce ze Skupiny Evropské lidové strany (Křesťanských demokratů) a Evropských demokratů, paní Thyssenové. Během několika posledních měsíců se s enormním odhodláním věnovala mimořádně náročnému a také politicky kontroverznímu tématu a velmi úspěšně zastávala postoj Evropského parlamentu při vyjednáváních s Komisí.
<P>
Pane komisaři Verheugene, to, co jste právě popsal jako kvintesenci směrnice o bezpečnosti hraček - stejně jako připomínky paní Thyssenové - můžeme pouze zdůraznit. Díky nové směrnici o bezpečnosti hraček budou hračky v Evropské unii mnohem bezpečnější. Nicméně žádná směrnice nemůže úplně vyloučit určité riziko zneužití. Musíme si uvědomit, že v současné době hračky představují pouze 14 % předmětů, se kterými si děti hrají. Se zbývajícími 86 % předmětů, si děti hrají stejným způsobem jako s hračkami, přesto se na tyto předměty opatření směrnice o bezpečnosti hraček nevztahují. Z tohoto důvodu se musíme vyvarovat falešného pocitu bezpečí a velmi pečlivě zvážit, zda by například neměly být v budoucnu v hračkách obsaženy baterie, a zda opravdu slouží vzdělávacím účelům to, pokud má hračka pouze součásti, které splňují určité konkrétní požadavky. Bez jakýchkoliv pochyb - také pro skupinu PPE-DE je bezpečnost hraček prvořadá.
<P>
Již bylo zmíněno několik bodů, a rád bych se proto zaměřil na jeden konkrétní. V Evropské unii je řada členských zemí, ve kterých knihy velkou měrou přispívají ke vzdělávání dětí. V případě, že tato směrnice vstoupí v platnost ve své současné podobě, budou se tyto knihy, zejména knihy pro malé děti, potýkat se značnými obtížemi - a to ne díky samotné směrnici, ale díky technickým normám, které se na směrnici zakládají. Z tohoto důvodu bych vám, pane komisaři, byl velmi vděčný, pokud byste vyzval Evropský výbor pro normalizaci nebo příslušné průmyslové odvětví, aby co možná nejrychleji začaly hledat možné způsoby jak formulovat předpisy týkající se různých testů dětských knih a odolnosti lepenek obsažených v dětských knihách, aby stávající zásoba dětských knih mohla být zachována i do budoucna.
<P>
Rád bych poděkoval paní zpravodajce a těším se na další diskusi.
<SPEAKER ID="153" NAME="Anna Hedh" LANGUAGE="SV">
Ráda bych poděkovala paní Thyssenové, svým kolegům, Evropské Radě a Komisi za jejich mimořádně konstruktivní spolupráci. Jak již paní Thyssenová a někteří další členové této sněmovny poznamenali, směrnici jsme vylepšili v celé řadě oblastí. Pro nás, sociální demokraty, byla trvale vysoká úroveň bezpečnosti hlavní prioritou a cílem. Domnívám se, že se nám podařilo dosáhnout vysoké úrovni bezpečnosti, aniž bychom na toto průmyslová odvětví kladli nepřiměřené nároky. V některých oblastech jsme samozřejmě doufali, že bychom mohli zajít i dále, přesto se domnívám, že dosažený kompromis vyústil z velké části v konstruktivní text.
<P>
Naše skupina chtěla, aby pro určité druhy hraček poskytovala certifikaci třetí strana, žádné podpory ať již ze strany některé další skupiny ve výboru, či ze strany Evropské rady nebo Komise jsme se však nedočkali. Samozřejmě že nás to zklamalo, protože se však domníváme, že i tak nová směrnice znamená zlepšení té stávající, podpoříme ji v plénu. Jsem obzvláště potěšena tím, že budeme mít přísnější pravidla pro používání karcinogenů, mutagenů a látek toxických pro reprodukci - o čemž Skupina sociálních demokratů v Evropském parlamentu nehodlala uzavírat žádný kompromis.
<P>
Oproti návrhu Rady tak zde před sebou máme mnohem lepší základnu pro hodnocení a odstranili jsme výjimky ze zásady nahrazení, což bude mít za následek omezené používání těchto látek. Pro nejnebezpečnější těžké kovy jsme snížili migrační limity na polovinu a úplně zakázali používání ve všech částech hraček, se kterými děti přichází do styku.
<P>
Jedním z nejvýraznějších zlepšení byla také zásada předběžné opatrnosti. Tato zásada je nyní přímo uvedena v článku, což znamená, že se na tuto zásadu mohou orgány vykonávající dohled nad trhem odvolávat, pokud existuje důvod se domnívat, že je hračka nebezpečná, a to i bez jakýchkoliv vědeckých důkazů.
<P>
Vytvořili jsme lepší definici toho, jak by měly být hračky navrženy, aby nebyly příčinou udušení. Udušení je jednou z nejčastějších příčin úmrtí způsobených hračkami a považujeme za velký pokrok, že nyní máme v této oblasti mnohem jasnější pravidla. Vítáme skutečnost, že nová směrnice vyžaduje, aby hračky nijak nepoškozovaly sluch. Evropská komise přislíbila vypracovat novou normu a doufám, že své slovo i dodrží. Chtěli jsme přísnější regulaci alergenních vonných látek, kde by byly všechny alergeny zakázány, vyjma velmi specifických případů. Evropský parlament zakázal alespoň jejich používání ve větším rozsahu, než obsahoval návrh Komise, a doufáme, že tento seznam bude pravidelně aktualizován, pokud se nějaké další alergenní vonné látky začnou v hračkách používat.
<P>
Dále také vítáme skutečnost, že byla více vyjasněna pravidla týkající se upozornění na nebezpečí, a že mnohem více druhů hraček musí nést tato varovná upozornění přímo na samotné hračce, neboť je velmi snadné na tato upozornění zapomenout, jakmile byl z hračky odstraněn obal. Varovná upozornění jsou také velmi důležitá při rozhodování, zda si hračku koupit, a proto musí být pro spotřebitele viditelná, bez ohledu na to, zda si hračku kupuje v obchodě, nebo přes internet.
<P>
Doufám, že po hlasování, které proběhne tento týden, budeme moci vše uzavřít, a být si jisti, že v budoucnu budou pod vánočním stromečkem čekat bezpečné hračky. Děkuji vám.
<SPEAKER ID="154" NAME="Karin Riis-Jørgensen">
jménem skupiny ALDE. - (DA) Pane předsedající, v prvé řadě bych ráda srdečně poděkovala naší paní zpravodajce pro směrnici o bezpečnosti hraček, paní Thyssenové. Marianne, odvedla jste velmi profesionální, účinný a účelný kus práce. Ráda bych také poděkovala Radě a naší dívce z francouzského předsednictví: dobrá práce! Mé díky patří taktéž Evropské komisi za její flexibilitu, kdy velmi rychle nalezla společný zájem pro text, který zde před sebou dnes máme.
<P>
Celý proces přípravy směrnice o bezpečnosti hraček byl velmi poučný, a to jak pro mne, tak také pro mé kolegy, kteří jsou zde dnes přítomní. Z postoje, kdy jsme chtěli prosadit zákaz všech chemických a všech vonných látek, jsme se jistě všichni ponaučili, že nic není pouze černé či bílé. Já jsem si začala mnohem více uvědomovat, co vše je možné, a co naopak znemožní výrobu hraček. Takže mým východiskem pro práci na této směrnici byl fakt, že bychom měli být přísní, ale současně také spravedliví. Jsem toho názoru, že návrh směrnice, který právě držíme v rukou, je velmi rozumný. Přináší významná zlepšení stávajících pravidel pro hračky, i když se tato pravidla datují do roku 1988. Domnívám se, že jsme s Radou a Komisí dosáhli kompromisu, což znamená, že můžeme být spokojení, a co je nejdůležitější, že si děti dál mohou hrát a výrobci dál mohou vyrábět hračky, které však budou bezpečné.
<P>
Ze všech významných zlepšení, které nový návrh přináší, bych ráda vyzvedla skutečnost, že zde nyní máme jasná pravidla pro používání chemických a vonných látek. Bylo velmi důležité ujasnit, které látky mohou být používány, protože se může jednat o endokrinní disruptory, karcinogeny nebo alergeny. Nicméně pokud to není ze zdravotních důvodů nezbytně nutné, nemůžeme jen tak zakázat všechny látky, neboť by jsme tak naprosto znemožnili například výrobu dětských kol. Ano, slyšeli jste dobře! Pokud bychom měli zakázat veškeré chemické látky, pak by již nadále nebylo možné dávat na dětská kola pneumatiky, což určitě nikdo z nás nechce. Proto znovu opakuji: musíme být přísní, ale spravedliví.
<P>
Ráda bych také zmínila naše vyjednávání v rámci trialogu, při kterých jsme nebyli schopni dosáhnout dohody o právním základu, který by se týkal hluku, knih a certifikace třetí stranou. Proto, pane komisaři, očekávám, že velmi jasné prohlášení Komise týkající se těchto tří problémů bude dotaženo do konce a že na něj v Parlamentu navážeme. Doufám a těším se, že budeme mít ve Sněmovně ve čtvrtek jasnou většinu.
<SPEAKER ID="155" NAME="Heide Rühle">
jménem skupiny Verts/ALE. - (DE) Pane předsedající, taktéž bych ráda poděkovala paní zpravodajce a svým kolegům. Nicméně jako skupina litujeme, že jsme byli nuceni pracovat pod ohromným časovým tlakem. Zejména litujeme skutečnosti, že v Evropském parlamentu neproběhlo žádné řádné první čtení, při kterém by také i dalším výborům, které se podílely na práci na této směrnici, jako byl například Výbor pro životní prostředí, veřejné zdraví a bezpečnost potravin a Výboru pro průmysl, výzkum a energetiku, musela být dána možnost promluvit. Byly tak prakticky vyloučeny z rozhodování. To považuji za určitý demokratický nedostatek, kterým by se měl Evropský parlament zabývat. Potřebujeme mnohem jasnější pokyny týkající se dohody během prvního čtení, než jsou ty, které v současné době máme.
<P>
Pokud se podívám na všechny pozitivní věci, kterých se nám podařilo dosáhnout, nezbývá mi než poznamenat, že jsme všeobecně přivodili významné zlepšení. Opět se nám podařilo vylepšit zprávu Evropské komise, a výsledky, kterých jsme při prvním čtení chtěli dosáhnout, jsou v mnoha ohledech velmi dobré. Nicméně jsme i z tohoto důvodu mohli postupovat dle řádného postupu.
<P>
Nedostatky existují zejména ve třech oblastech, které bych ráda dále objasnila. Prvním nedostatkem je problematika udělování certifikací nezávislým certifikačním orgánem. V této oblasti jsme byli zcela otevření dalším kompromisům, například k tomu, že pokud by byl určitý podnik několikrát nahlášen v informačním systému RAPEX, musel by se podrobit speciální certifikaci. Byli jsme připraveni v této věci provést šetření, dále ji pečlivě zvážit a nakonec dospět ke kompromisnímu řešení. Žádná diskuse s Komisí a Radou však na toto téma neproběhla. To považuji za velmi politováníhodné, neboť věřím, že pokud bychom zavedli alespoň pro určité druhy hraček certifikaci třetí stranou, přispěli bychom tak k jejich větší bezpečnosti.
<P>
Dalším problémem - kterého se zde již pan Schwab dotkl - je, že jsme na druhou stranu v jiných oblastech až příliš opatrní. Není mi znám jediný případ, kdy by se dítě zadusilo, nebo utrpělo nějaké jiné zranění způsobené obrázkovou knihou z lepenky. Proto nemůžu pochopit, proč se s těmito lepenkovými obrázkovými knihami zachází jako s hračkami a proč se na ně vztahují speciální postupy Evropského výboru pro normalizaci. To je nepochopitelné. Bylo by dobré, pokud bychom se rozhodli vyjmout dětské obrázkové knihy z lepenky z této směrnice - což mimochodem podporoval celý výbor. To by bylo správné rozhodnutí.
<P>
Domnívám se, že v důsledku časového tlaku, není formulace v oblasti CMR látek, kam spadají také karcinogeny, na některých místech dostatečně jasná. Také v tomto případě předložíme pozměňovací návrh, aby bylo znovu zřejmé, kterým směrem se musíme ubírat.
<P>
Znovu zdůrazňuji: mohli jsme odvést lepší kus práce, pokud bychom na ni měli více času a pokud by se do ní zapojily i další výbory.
<SPEAKER ID="156" NAME="Seán Ó Neachtain">
jménem skupiny UEN. - (GA) Pane předsedající, vánoční období je pro obchod s hračkami a pro výrobce hraček nejrušnější dobou. Je s podivem, že právě naše děti, které jsou nejzranitelnějšími členy naší společnosti, jsou velmi často ohrožovány výrobky, které neodpovídají normám. Tyto výrobky jsou k nám dováženy z daleka a velmi často nám není známo, jak byly vyrobeny nebo co obsahují.
<P>
Za posledních pět let bylo po celém světě vráceno více než 22 milionů hraček. V mé vlastní zemi, Irsku, bylo za toto období vráceno asi 120 000 hraček.
<P>
Zdrojem obav je to, že hračky, které se v Irsku prodávají, jsou dováženy z daleka a není zde žádná záruka jejich kvality. Tomu je třeba učinit přítrž. Tato směrnice představuje určité zlepšení, ale to je jen začátek. Musíme pokračovat i nadále a zajistit, aby tyto výrobky byly bezpečné.
<SPEAKER ID="157" NAME="Eva-Britt Svensson" LANGUAGE="SV">
Znovu a znovu se dozvídáme o výrobcích, které jsou staženy z oběhu, protože jsou nebezpečné pro naše děti. Abychom zjistili, jaká je situace na švédském trhu s hračkami, se svými kolegy ze švédské Levicové strany jsme ve Stockholmu koupili 17 různých náhodně vybraných hraček a poté požádali o laboratorní otestování. Jedna z nich obsahovala nelegální množství olova a pět dalších hraček obsahovalo bromované zpomalovače hoření. Toto je samozřejmě naprosto nepřijatelné. Tato skutečnost poukazuje na nutnost zlepšit legislativu, ale také zlepšit kontrolu. Nové hračky by měly být předmětem povinných nezávislých testů.
<P>
Jak jistě všichni víme, děti jsou velmi vynalézavé a mají velkou představivost. To vede k tomu, že nepoužívají hračky pouze způsobem, jakým výrobce zamýšlel. Je těžké, ne-li nemožné, odhadnout, jak bude dítě určitou hračku používat. Proto se legislativa musí vztahovat i na poškozené hračky, které mohou uvolňovat některé nebezpečné látky. O bezpečnosti a ochraně dětí nelze vyjednávat. Kompromis není řešením. Směrnici vítám, Skupina konfederace Evropské sjednocené levice a Severské zelené levice by si však přála, abychom šli ještě dále, zejména v otázce úplného zákazu látek způsobujících alergie, karcinogenních látek, mutagenních látek a látek toxických pro reprodukci. Bezpečnost dětí je mnohem důležitější než krátkodobé ekonomické zisky. Děkuji vám.
<SPEAKER ID="158" NAME="Hélène Goudin" LANGUAGE="SV">
Pro mne a mnoho dalších, kteří jsou zde dnes večer přítomni, je zřejmé, že hračky by měly být bezpečné, neboť malé děti samy neumějí číst varování nebo zhodnotit rizika, která mohou nastat. Výrobky by taktéž neměly obsahovat chemické látky, které mohou ohrožovat zdraví. Červnová kandidátka se tudíž domnívá, že aktualizace stávajících právních předpisů v této oblasti je žádoucí, zároveň bych ale chtěla varovat před špatně skrývaným protekcionismem. Musí být umožněno, aby se hračky, které splňují bezpečnostní požadavky, mohly dovážet a prodávat v Evropské unii, a to bez ohledu na to, zda byly vyrobeny v Evropské unii nebo v Asii. Děkuji vám.
<SPEAKER ID="159" NAME="Zita Pleštinská" AFFILIATION="PPE-DE">
- (SK) Dámy a pánové, tato rozprava probíhá v předvánočním čase, kdy hračky zaujímají první místo mezi vánočními dárky.
<P>
Rodiče a vychovatelé potřebují jistotu, že hračky nabízené na evropském trhu vyhovují přísným bezpečnostním požadavkům, a děti, které jsou nejzranitelnějšími spotřebiteli, musí být chráněny co nejlépe. Problémy největšího výrobce hraček, společnosti MATTEL, soustředily pozornost veřejnosti na význam agendy Výboru pro vnitřní trh a ochranu spotřebitelů. Již je tomu více než rok, co Evropský parlament přijal prohlášení o bezpečnosti výrobků, zejména hraček, které odstartovalo práci na balíčku týkajícím se bezpečnosti výrobků, který byl schválen v březnu roku 2008.
<P>
Oceňuji, že paní zpravodajka respektovala kompromis dohodnutý v balíčku o bezpečnosti výrobků týkajícím se zavádění výrobků na trh, na kterém jsem jako jedna ze zpravodajů za Skupinu Evropské lidové strany (Křesťanských demokratů) a Evropských demokratů spolupracovala. Tato směrnice reflektuje vědecké poznatky posledních dvaceti let a zakazuje v hračkách používat nebezpečné materiály. Taktéž výrobci budou muset jasně označit alergenní látky, které mohou mít negativní účinky na děti, které jsou mladší než tři roky. Výrobci budou muset uvádět upozornění na hračkách viditelným a vhodným způsobem v jazyce, kterému spotřebitel bude rozumět. V této směrnici jsou stanoveny pravidla pro umístnění označení CE, které je viditelným výsledkem celého procesu zahrnujícího posuzování shody s předpisy v širším slova smyslu.
<P>
Umístněním označení CE na hračku výrobce prohlašuje, že výrobek splňuje všechny uplatnitelné požadavky a nese za něj plnou zodpovědnost. Stejná zodpovědnost se také vztahuje na dodavatelský řetězec, úřad pro dohled nad trhem v něm bude provádět kontroly kvality a bude zajišťovat, aby se prodávaly pouze výrobky, které budou plně splňovat vysoké bezpečnostní požadavky.
<P>
Chtěla bych vyzvednout práci paní Marianne Thyssenové, které se podařilo dosáhnout dohody již při prvním čtení. Jsem přesvědčená, že dosažený kompromis zabezpečí vyšší úroveň bezpečnosti hraček a zároveň neomezí činnost podniků vyrábějících hračky, zejména malých a středně velkých výrobců.
<SPEAKER ID="160" NAME="Evelyne Gebhardt" AFFILIATION="PSE">
(DE) Pane předsedající, karcinogenní chemické látky v dětských chřestítkách? Olovo v autíčkách? Plyšová zvířátka způsobující alergie? Rodiče mají důvod k obavám o bezpečnost hraček pro své děti.
<P>
Proto bylo nezbytné, aby byla předcházející směrnice, která byla stará více než 20 let, nahrazena aktuálními právními předpisy, které budou korespondovat s nejnovějšími poznatky. To bylo nutné v zájmu bezpečnosti a zdraví našich dětí. Něco jsem dosáhli a jsem velmi ráda, protože se nám podařilo dosáhnout větší ochrany. Máme mnohem přísnější pravidla, která se týkají látek, které by mohly být karcinogenní, mutagenní nebo toxické pro reprodukci. Zřetelně viditelná a jasně formulovaná varování upozorňují rodiče za jakých okolností může být hračka nebezpečná. Dále se nám podařilo odpovědět na výzvu zakázat používání vonných látek v hračkách, které mohou způsobovat alergie. To vše jsou úspěchy, kterých jsme jako Evropský parlament dosáhli spolu s dalšími orgány - Radou a Komisí.
<P>
Nicméně je zde ještě jeden zakopaný pes: požadovali jsme, aby certifikaci hraček prováděly nezávislé zkušební ústavy, abychom si mohli být opravdu jistí. Nestačí, aby hračky, které se nacházejí na pultech, tam byly pouze náhodně testovány. Ne, je nezbytné, abychom v tomto případě jednali konzistentnějším způsobem. Ve skutečnosti bychom měli udělat to, co jsme učinili v případě automobilů. Sami také neprovádíme certifikaci, že naše auto je způsobilé k jízdě. Potřebujeme u hraček obdobu testů TÜV - které by měly být stejně samozřejmé, jako jsou samozřejmé testy TÜV u aut.
<P>
Evropská komise to nechtěla, Rada ministrů to nechtěla, většina konzervativců a liberálů to nechtěla. Připadá mi velmi politováníhodné, že se nám v této záležitosti doposud nepodařilo uspět a toto prosadit. Je zde však pozměňovací návrh, o kterém budeme hlasovat ve čtvrtek. Možná přeci jen nakonec uspějeme a něčeho v této oblasti dosáhneme.
<SPEAKER ID="161" NAME="Zuzana Roithová" AFFILIATION="PPE-DE">
- (CS) Loni v září jsem na YouTube, ale i jinde varovala před rostoucím výskytem nebezpečných hraček a slíbila jsem, že se tady zasadíme, aby náš trh byl do Vánoc bezpečnější. Mnozí novináři se tomu smáli, ale jiní se tématu chopili a pak se spustila tak mocná lavina kontrol, že do Vánoc byly staženy z trhu miliony nebezpečných hraček. A to ještě před Vánocemi. Oceňuji, že Evropská komise rychle reagovala na náš požadavek a předložila novou přísnější směrnici. Také si velice cením efektivní práce paní Thyssen. A samozřejmě flexibility francouzského předsednictví.
<P>
Tato směrnice reaguje na nové poznatky v oblasti chemických látek, ale také i na zjištění, co se týče mechanického poškození dětí atd. Je tedy přísnější na výrobce, ale také dává větší bič do ruky kontrolním orgánům. Já považuji za velice důležité, že také zvyšuje nebo spíše přenáší právní odpovědnost na dovozce. Vždyť ten hlavní problém se týká ne evropských výrobců, ale právě dovozu. Z 80 % jde o hračky z Číny. A já jsem přesvědčena, že už příští rok, tzn. ještě než bude směrnice účinná, tak si dovozci začnou velice pečlivě vybírat, ze které čínské či jiné továrny ty hračky k nám do Evropy dovezou. A že si budou vybírat jenom ty výrobce, kteří budou splňovat evropské standardy. Kéž by se to podařilo i u jiných výrobků.
<P>
Já jsem se dneska dopoledne opět setkala s výrobci hraček v České republice a musím vám říct, že oni velice vítají tuto směrnici, vítají harmonizaci norem. Přejí si ovšem, abychom zvýšili právní odpovědnost akreditovaných zkušeben. Setkávají se totiž s tím, že zaplatí za přezkum, a přesto inspekce později nebo dříve odhalí určité nedostatky. A pro ty malé výrobce to jsou to nemalé finanční náklady, které jsou naprosto zbytečné.
<P>
Také vás chci upozornit na obcházení směrnice, už té současné a pravděpodobně i té dnešní nové, kterou tento týden schválíme. Sice říkáme, že se nebude moci uvádět, že "toto není hračka" na výrobky, které se jako hračka tváří, ale bohužel budou vyráběny hračky pod názvem "dekorace". Tato směrnice je tedy prvním krokem a máme před sebou ještě hodně práce.
<SPEAKER ID="162" NAME="Arlene McCarthy" AFFILIATION="PSE">
Pane předsedající, ve světle loňských bezpečnostních hrozeb a následného stažení hraček z trhu během předvánočního období je zřejmé, že náš stávající zákon o bezpečnosti hraček z roku 1988 nedokáže čelit rizikům a hrozbám ohrožujícím bezpečnost dětí. Po dvaceti letech je 80 % hraček v Evropské unii a 95 % v mé vlastní zemi dováženo ze třetích zemí, především z Číny. Po dvaceti letech jsme lépe informovanější o rizicích a nebezpečích, která skýtají určité chemikálie a látky. Po dvaceti letech se změnila konstrukce hraček a hračky nyní obsahují silné magnety a více elektronických součástek, používají lasery a vydávají větší hluk. Z tohoto důvodu bezpečnostní hrozby a stažení hraček z trhu byly pro Evropu výzvou, aby se probudila a radikálně přezkoumala, aktualizovala a posílila své normy dané právními předpisy o bezpečnosti hraček.
<P>
Náš nový předpis učiní více pro to, aby ujistil rodiče, že hračky na našich pultech jsou bezpečnější: ne bezpečné, ale bezpečnější. Nejen výrobci, ale také dovozci budou odpovědní za to, že hračky přivezené do Evropy budou vyhovovat našim novým přísným normám. Faktem je, že výrobci mají ve svých hračkách zakázáno používat zdraví nebezpečné látky, jakými jsou například olovo, látky CRM a vonné látky, které mohou vyvolat nebo způsobit u dětí různé alergie.
<P>
Zpřísnili jsme pravidla týkající se nebezpečí udušení hračkou. Zavedli jsme jasná a mnohem účinnější varování na hračkách. Tento právní předpis bude funkční pouze v případě, bude-li důsledně prosazován, a proto je dobré, že jsme v něm dali orgánům zodpovědným za dohled v 27 členských zemích více pravomocí, aby mohly požadovat všechny nezbytné informace, které potřebují pro kterýkoliv ze zúčastněných subjektů v rámci dodavatelského řetězce, a bude-li to nutné, provádět razie. Kromě toho všechny orgány zodpovědné za dohled v Evropské unii jsou ze zákona povinny spolupracovat a vyměňovat si informace za účelem řešení rizik souvisejících s nebezpečnými hračkami.
<P>
Proto blahopřeji paní Thyssenové. Díky kvalitní spolupráci s Komisí a francouzským předsednictvím jsem dosáhli tří věcí. Splnili jsme náš termín týkající se schválení nového právního předpisu o bezpečnosti hraček stanovený v usnesení Evropského parlamentu z loňského roku na Vánoce 2008. Jsem toho názoru, že pokud budeme dále čekat, tato legislativa se již nijak nezlepší. Můžeme rodiče ujistit o tom, že hračky na pultech v Evropské unii budou v budoucnu mnohem bezpečnější, a také dnes vysíláme směrem k výrobcům, majitelům obchodních značek a dovozcům silný signál, že musí splňovat naše vysoké bezpečnostní standardy, jinak nebudou moci uvést své výrobky na naše pulty.
<P>
Hlasováním pro tento právní předpis jasně říkáme, že nejsme ochotni tolerovat toxické a nebezpečné hračky na Evropském trhu.
<SPEAKER ID="163" NAME="Emmanouil Angelakas" AFFILIATION="PPE-DE">
(EL) Pane předsedající, pane komisaři, rád bych ze všeho nejdřív poblahopřál paní zpravodajce za její vynikající práci na tomto složitém a citlivém tématu, jakým je bezpečnost hraček. Paní Thyssenová postupovala velmi metodologicky při jednání s Radou a francouzským předsednictvím a při práci v našem Výboru pro vnitřní trh a ochranu spotřebitelů. Souhlasila s celou řadou kompromisů, aby bylo nakonec dosaženo konečného textu, který bude prosazovat bezpečnost hraček, a který současně zajistí rovnováhu mezi ochranou spotřebitele a životaschopností výrobců hraček. Možná že směrnice z roku 1988 mohla po dvacet let odpovídat očekáváním a zajišťovat vysokou úroveň bezpečnosti hraček, nyní je však nezbytně nutné ji revidovat a aktualizovat, neboť se na trhu objevují nové druhy hraček, používají se nové materiály a postavily se nové továrny, které jsou umístěny v zemích mimo Evropskou unii.
<P>
Hlavním cílem bylo poskytnout dětem nejlepší možnou ochranu, dát rodičům lepší záruky toho, že hračky, které kupují pro své děti, splňují vysokou úroveň bezpečnostních standardů, a zavést mnohem přísnější postihy pro výrobce, kteří tyto požadavky nebudou splňovat. Věřím, že se nám podařilo dosáhnout pokroku v několika otázkách, jako je zákaz používat při výrobě hraček chemické karcinogenní látky, které jsou zdrojem značných obav o zdraví dětí, postupné snižování obsahu těžkých kovů, které jsou používány při výrobě hraček, jako je například kadmium a olovo, zúžení seznamu aromatických a alergenních látek, samostatné označování hraček obsažených v potravinách a přísnější bezpečnostní normy pro všechny výrobce hraček.
<P>
Závěrem bych chtěl poukázat na to, že odpovědnost za bezpečnost hraček má mnoho podob, a proto dovozci a distributoři hraček musí zajistit, že budou splňovat příslušné normy. Věřím, že všechny zainteresované strany, zejména sdružení spotřebitelů, budou využívat kontrolní mechanismy, které mají k dispozici, aby pozorně sledovaly uplatňování nové směrnice. Dnes se chystáme učinit velký krok kupředu a jsem si jist, že v budoucnu budou následovat i další kroky.
<SPEAKER ID="164" NAME="Christel Schaldemose" AFFILIATION="PSE">
(DA) Pane předsedající, současná podoba návrhu o bezpečnosti hraček bude znamenat, že za dva až čtyři roky si evropské děti budou moci hrát s mnohem bezpečnějšími hračkami, než s jakými si hrají v současné době. To je nejen dobré, ale i nezbytné a proto plně podporuji tento návrh. Je dobré a bylo nezbytné, že jsme vzhledem k současnému stavu zvýšili úroveň bezpečnosti. Na druhou stranu se však domnívám, že vzhledem k současné situaci nejen marníme možnost udělat věci dobře, ale především možnost udělat to, co je opravdu dobré pro naše děti. Mnozí se již dotkli řady problémů ohledně tohoto návrhu a proto se budu soustředit pouze na jednu věc a tou jsou vonné látky.
<P>
Jsem toho názoru, že vůně a vonné látky v hračkách představují problém. Jsem si dobře vědoma skutečnosti, že dosavadní práce vedla k tomu, že jsme rozšířili seznam vonných látek, které jsou zakázány. Domnívám se však, že toto rozšíření seznamu jednoduše nestačí. Věřím, že bychom měli mít úplný zákaz. Pokud jste alergičtí na ořechy, můžete se vyhnout konzumaci ořechů. Pokud jste alergičtí na nikl, můžete se vyhnout používání výrobků, které obsahují nikl, pokud ale budete alergičtí na vůně nebo vonné látky, bude pro vás velmi těžké navštěvovat veřejná místa, neboť nemůžete zabránit ostatním lidem, aby je používali. Z tohoto důvodu se prostě domnívám, že jsem měli být v tomto ohledu mnohem přísnější a v zájmu našich dětí zavést úplný zákaz vonných látek. Vonné látky nejsou v ničem dobré ani pro děti, ani pro hračky. Chcete-li vědět, jak voní květina nebo ovoce, je mnohem lepší koupit přírodní zboží.
<P>
Nicméně tento návrh samozřejmě představuje značné zlepšení v porovnání se současnou situací a je opravdu velmi dobré, že jsme také zpřísnili pravidla týkající se dohledu nad trhem a odpovědnosti jednotlivých členských zemí. Proto věřím, že jsme dnes k členským zemí vyslali velmi silný signál. Nelze dostatečně zdůraznit, že jsou to právě ony, kdo nese zodpovědnost, a že musí dohlížet nad trhem mnohem lépe, než tak činily doposud. Nezbývá nám než trvat na tom, že musí vynaložit více finančních a dalších prostředků na to, aby zajistily dohled nad trhem, který umožní novým přísnějším pravidlům fungovat v plném rozsahu.
<SPEAKER ID="165" NAME="Colm Burke" AFFILIATION="PPE-DE">
Pane předsedající, vítám výsledek jednání v rámci trialogu a domnívám se, že text, o němž budeme hlasovat, je vyvážený a přináší všem pozitivní výsledky.
<P>
Bezpečnost hraček je nanejvýš důležitá jak teď, tak během celého roku, neboť je v sázce zdraví a bezpečí našich dětí. V současném návrhu oceňuji přísnost nových opatření, jakými jsou například zákaz CMR látek a alergenních vonných látek.
<P>
Dále také vítám vyváženou povahu návrhu. V Evropské unii je přes dva tisíce výrobců hraček. Velká většina z nich je velmi opatrná, aby výrobek, který vypustí na trh, byl bezpečný. Tito výrobci by neměli trpět kvůli malé menšině, která si osvojila nízké standardy, nebo kvůli některým dovozcům a distributorům uplatňujícím taktéž nízké standardy.
<P>
Co nás nedávné strašidelné příběhy naučily je, že bychom neměli přehnaně reagovat a úplně zakazovat určitý druh hraček, ale spíše zajistit, aby se zintenzivnit prosazování platných pravidel. Věřím, že tento text představuje takovouto rovnováhu, a proto bych rád poblahopřál své kolegyni, paní Thyssenové, a všem, kdo se podíleli na tom, aby tato směrnice byla úspěšná.
<SPEAKER ID="166" NAME="Hiltrud Breyer" AFFILIATION="Verts/ALE">
(DE) Pane předsedající, toxické hračky nepatří do rukou dětí a nikdo z nás si nepřeje, abychom je našli pod vánočním stromečkem. Nicméně Komise přišla v rámci evropské směrnice o bezpečnosti hraček pouze s polovičatým začátkem, který se tímto kompromisem bohužel nezlepšil.
<P>
Záměrem není klamat nás o bezpečnosti nebezpečných chemických látek, protože v tomto kompromisu stále zeje řada obrovských mezer, protože, za prvé, neexistuje žádný jasný zákaz toxických těžkých kovů. Je nevysvětlitelné, proč kadmium a olovo jsou v dětských hračkách stále povoleny . Totéž platí pro chrom, rtuť a organický zinek. Tyto látky nepatří do dětských rukou, a to ani v minimálním množství. Proto jste se, pane Verheugene, dopustil přikrášlování, když jste v době, kdy byly z trhu stahovány nebezpečné hračky, prohlásil, že olovo je zakázáno používat v dětských hračkách.
<P>
Tento kompromis umožňuje další mezní hodnoty vysoce rizikových látek, i když jsou tyto hodnoty pouze z poloviny tak vysoké jako ty, které navrhovala Komise. Pouze jasný zákaz těchto látek zajistí bezpečnost. Bohužel, Evropská unie se zbavila své odpovědnosti za ochranu dětí.
<P>
Totéž se vztahuje i na alergenní vonné látky. V tomto případě se nám nepodařilo úplně zakázat všechny alergenní vonné látky, jak jsme to ve Výboru pro životní prostředí, veřejné zdraví a bezpečnost potravin navrhovali. Mezní hodnoty pro hluk jsou také neuspokojivé, neboť jsme se nedohodli na žádném konkrétním cíli.
<SPEAKER ID="167" NAME="Jacques Toubon" AFFILIATION="PPE-DE">
(FR) Pane předsedající, dámy a pánové, rád bych jen v tomto případě zdůraznil, jak schopně dokáží orgány Společenství reagovat, aby úspěšně vyřešily problémy našich spoluobčanů.
<P>
Bylo to v létě roku 2007, kdy se objevila řada skandálů. Parlament vyzval, aby byla přijata opatření. Komise vyvinula určité úsilí a dnes jsme připraveni přijmout směrnici o bezpečnosti hraček, která značí významný krok kupředu.
<P>
Je samozřejmě potřeba zdůraznit, že v prvé řadě za toto vděčíme naší zpravodajce a vynaloženému úsilí, kdy jsme sladili původně rozporuplné a protichůdné postoje. Dnes zde máme před sebou účinný a vyvážený text, který mimo jiné umožní znovu prozkoumat normu vztahující se na dětské knihy - k čemuž se právě Evropská komise zavázala -, která se velmi vyváženým způsobem zabývá vonnými látkami, které jsou přítomné v celé řadě hraček.
<P>
To je vynikajícím příkladem právních předpisů od Evropanů pro Evropany, a je třeba zmínit, že tato sněmovna v tom hrála rozhodující roli.
<SPEAKER ID="168" NAME="Günter Verheugen">
místopředseda Komise. - (DE) Pane předsedající, dámy a pánové. Rád bych se zabýval některými z problémů, které v této rozpravě sehrály důležitou roli.
<P>
Zaprvé, k chemickým látkám. Pravidla, která jsme zde stanovili, již nemohou být přísnější, než je tomu nyní. Úplný zákaz chemických látek není možný, protože se v přírodě nacházejí ve stopovém množství. Paní Breyerová, nemohu vám bránit v ignorování přírodních zákonů, ale to, co jste právě udělala, je nezodpovědné šíření paniky: to musím jasně dát najevo. Vytváříte dojem, že evropští zákonodárci dávají dětem jedovaté hračky, když opak je pravdou. Jsem zásadně proti narážkám, které se objevily ve vašem příspěvku.
<P>
Čeho jsem zde právě dosáhli, nikdy před tím dosaženo nebylo. Obvykle bývá pravidlem, a to jak v tomto Parlamentu, tak kdekoliv jinde, že látky bývají zakázány pouze v případě, že se u nich prokáže škodlivost. V tomto případě, jdeme opačnou cestou: látky jsou primárně zakázány a jsou povoleny pouze v případě, pokud se u nich s konečnou platností prokáže nezávadnost. Zajímalo by mne, co víc se od nás může očekávat. Nic víc, než již zde bylo učiněno, udělat nemůžeme a kdokoliv, kdo zde vytváří dojem, že dětem nezabezpečujeme dostatečnou ochranu - a je mi líto, že to musím říci - úmyslně klame evropskou veřejnost. Neumím si představit, proč byste něco takového dělala.
<P>
Vaše připomínky týkající se hluku - hračky samozřejmě nesmí nijak poškozovat sluch - jsou naprosto správné. Proto směrnice v tomto směru stanovuje příslušná pravidla. Mezní hodnoty hluku, jinými slovy hladina decibelů, jsou stanoveny tak, jak je to v evropských právních předpisech obvyklé. Směrnice o bezpečnosti hraček v tomto směru nepředstavuje žádnou výjimku. Technické předpisy jsou součástí procesu normalizace, a stejně je tomu i v tomto případě. Hladina decibelů proto bude stanovena v průběhu procesu normalizace, k čemuž tato směrnice poskytuje právní základ.
<P>
K tématu knih: byl jsem velmi překvapen, když se v posledních dnech udělal z tohoto problém. Slovo "knihy" se v textu, který právě držíme v rukou, ani jednou neobjevuje. Z hlediska současného stavu se nic nemění. Zdá se, že jeden z německých výrobců spustil na toto téma tiskovou kampaň a tvrdě loboval v Evropském parlamentu. Jediné slovo není pravdivé: vůbec nic se na současném stavu nemění. Nicméně Komise je poměrně ochotná zajistit - protože je správné jednat, jak si přeje Parlament - aby platné normy byly vylepšeny a modernizovány. V této souvislosti hodlá Komise vydat příslušné instrukce.
<P>
Pokud se jedná o certifikace třetí stranou - a nyní se obracím na skupinu TÜV v této sněmovně - víra, že hračka nebo jakýkoliv jiný produkt na evropskému trhu bude bezpečnější, pokud mu bude udělena certifikace třetí stranou, je bohužel neopodstatněná. Evropská komise má výsledky z oblasti bezpečnosti produktů za celou řadu let. Není zde nic - opravdu nic - co by naznačovalo, že certifikace třetí stranou učiní jakýkoli výrobek bezpečnějším. Vyžadujeme certifikaci třetí stranou pouze v případě, pokud se jedná o velmi složitý výrobek - a to je také princip evropských právních předpisů, který tato sněmovna dodržuje již řadu let.
<P>
Vážená paní Gebhardtová, musím znovu zopakovat, že existuje určitý rozdíl ve složitosti high-tech výrobků, jakými jsou moderní automobily, a ve složitosti plyšových medvídků. Myslím, že je poněkud absurdní tyto dvě věci srovnávat.
<P>
Jako obvykle, tato směrnice taktéž vyžaduje certifikaci třetí stranou v případech, kdy neexistují žádné normy. Chtěl bych vás důrazně varovat, abyste nevěřili tomu, že vše, co musíte udělat pro to, aby byly hračky bezpečnými, je svěřit certifikaci do rukou třetí strany. S nebezpečími, které se v praxi objevují, nelze vůbec bojovat prostřednictvím certifikací. Stačí se podívat na případy, které jsme zde zmínili: problémy nespočívaly v prototypu výrobku, který byl předán třetí straně k certifikaci, ale v dodavatelském řetězci - v nespolehlivých výrobcích. Pouze výrobce, který výrobek vyrábí, může zajistit naprostou spolehlivost a bezpečnost svého dodavatelského řetězce. Chtěl bych vás důrazně požádat, abyste se odklonili od této zásady a abyste dali výrobcům plnou zodpovědnost za bezpečnost výrobků. Není to tak, že by výrobci stačilo jednoduše prohlásit "můj výrobek je bezpečný", nebo "moje hračka je bezpečná". Výrobci musí být schopni kdykoliv, kdy o to orgán pro dohled nad trhem zažádá, zdokumentovat tento fakt, a to v plném rozsahu bez jakýchkoliv mezer. To se kontroluje, to je třeba kontrolovat, a totéž platí i pro dovozce.
<P>
Toto jsou pravidla, která dle mého názoru nemohou být již více přísná, protože už teď zajišťují největší možnou úroveň efektivity. Nicméně souhlasím se všemi, kdo prohlásili, že ve velké míře záleží na samotných členských zemích, jak moc vezmou tyto kontroly vážně a jak rozšíří možnosti pro dohled nad trhem.
<P>
Pokud se jedná o problematiku vonných látek, i v tomto případě úplně nechápu logiku tohoto argumentu. Opravdu mi uniká smysl toho, proč by měly být v hračkách zakázány vonné látky, které jsou povoleny v kosmetických přípravcích určených dětem a které se přímo aplikují na jejich pokožku. Povolit vonné látky v takovýchto přípravcích a zakázat je ve hračkách, jen aby příliš nezapáchaly, jednoduše postrádá smysl. Nicméně tato směrnice jde ve skutečnosti nad rámec směrnice týkající se kosmetických přípravků, a to tak, že jsou zde přímo zakázány vonné látky, které ve směrnici o kosmetických přípravcích pouze podléhají povinnosti být označeny. I v tomto případě tak nevím, co více bychom mohli udělat.
<P>
Dovolte mi na závěr říci: Byly zde předloženy pozměňovací návrhy a Evropský parlament má samozřejmě možnost je zcela svobodně přijmout. Musím však upozornit na skutečnost, že tento dokument představuje souhrnný kompromis mezi Radou, Parlamentem a Komisí, a pozměňovací návrhy, například návrh paní Gebhardtové týkající se certifikace třetí stranou, tomuto kompromisu zabrání. Jinými slovy, pokud Evropský parlament přijme tyto pozměňovací návrhy, tato směrnice neuspěje a přijdeme o ni.
<P>
Nemůžete vždycky dostat vše, co si přejete. Máme zde - a znovu to zopakuji - souhrnný kompromis, který je vyvážený a vytváří takovou úroveň bezpečnosti hraček, která je nejen nezbytná, ale i dosažitelná. Chtěl bych vás důrazně požádat, abyste s tímto souhrnným kompromisem vyslovili souhlas.
<P>
místopředseda Komise. -
<P>
Prohlášení Evropské komise k přijetí směrnice Evropského parlamentu a Rady o bezpečnosti hraček (zpráva zpravodajky Thyssenové)
<P>
Prohlášení Evropské komise ke sledování bezpečnostních aspektů (článek 47)
<P>
Po vstupu revidované směrnice o bezpečnosti hraček v platnost bude Komise pečlivě sledovat veškerý vývoj v souvislosti s jejím prováděním, zejména pokud jde o použití postupů posuzování shody stanovených v kapitole IV, s cílem posoudit, zda zajišťuje odpovídající úroveň bezpečnosti hraček.
<P>
Revidovaná směrnice o bezpečnosti hraček stanoví povinnost členských států podávat zprávy o situaci, pokud jde o bezpečnost hraček, účinnost směrnice a dozor nad trhem prováděný členskými státy.
<P>
Hodnocení Komise bude mimo jiné vycházet ze zpráv členských států, které mají být předloženy tři roky po datu počátku použitelnosti směrnice, se zvláštním zřetelem na dozor nad trhem v Evropské unii a na jejích vnějších hranicích.
<P>
Komise podá zprávu Evropskému parlamentu nejpozději jeden rok po předložení zpráv členskými státy.
<P>
Prohlášení Evropské komise k požadavkům na hračky navržené tak, aby vydávaly zvuk
<P>
(příloha II část I bod 10)
<P>
Na základě nových základních bezpečnostních požadavků na hračky, které jsou navržené tak, aby vydávaly zvuk, stanovených směrnicí o bezpečnosti hraček pověří Komise CEN, aby stanovil revidovanou normu omezující maximální hodnoty impulzního a nepřetržitého hluku, který vydávají hračky, s cílem chránit odpovídajícím způsobem děti před riziky poškození sluchu.
<P>
Prohlášení Evropské komise ke klasifikaci knih (příloha I bod 17)
<P>
S ohledem na obtíže, s nimiž jsou spojeny příslušné testy požadované dle harmonizovaných norem pro hračky EN 71:1 pro knihy vyrobené z kartonu a papíru, pověří Komise CEN stanovením revidované normy pro odpovídající zkoušky dětských knih.
<SPEAKER ID="170" NAME="Marianne Thyssen">
zpravodajka. - (NL) Pane předsedající, pane předsedo Komise, paní úřadující předsedkyně Rady, dámy a pánové. Ráda bych všem poděkovala za jejich příspěvky a ráda bych také vyjádřila svou spokojenost nad způsobem, jak se v této věci chovaly i ostatní politické instituce.
<P>
Chtěla bych poukázat na fakt, že to ve skutečnosti není prostě o kompromisu, ve kterém Evropský parlament musel učinit řadu ústupků, spíše naopak. Prakticky se nám ohledně všech klíčových prvků podařilo prosadit vše podstatné. Podařilo se nám uzavřít dobrou dohodu s Komisí a Radou. Podařilo se nám přesvědčit ostatní orgány, aby v řadě oblastí přijaly naše velmi přísné návrhy, a podařilo se nám postoupit o krok dále, nad rámec původního návrhu Komise. S vědomím, že se nám podařilo dosáhnout dohody, jsem jako zpravodajka nadmíru spokojena.
<P>
Naslouchala jsem také vašemu prohlášení, pane komisaři. Slyšela jsem vás říkat, že máte velká očekávání od dohledu nad trhem, a předpokládám, že během monitorovacího procesu bude Komise věnovat zvláštní pozornost způsobu, jakým se jednotlivé členské země zbavují své odpovědnosti za dohled nad trhem. Dále jsem také znovu naslouchala vašemu postoji vůči postupu posuzování shody. Netřeba snad připomínat, že do monitorovacího procesu můžeme zahrnout vše, co jen bude potřeba. Je ale pravdou, že certifikace třetí stranou v žádném případě nenabízí takový přírůstek bezpečnosti a že problémy nelze hledat v prototypu, na kterém je založen výrobní řetězec, ale někde jinde.
<P>
Také jsem vás slyšela říkat, pane komisaři, že si přejete dále upravovat hlukové normy a zpřesnit je za pomoci normalizace - totéž se týká i knih, které jsou taktéž upraveny normami - a že bychom měli zkoumat, jakým způsobem poskytnout této oblasti více právní jistoty. Domnívám se, že jako Parlament můžeme být vděční za velmi dobré vztahy, jaké jsme měli s ostatními orgány, důsledkem čehož by měly evropské rodiny obdržet nádherný vánoční dárek, kterým od nynějška budou bezpečné, nebo lépe řečeno ještě bezpečnější hračky.
<SPEAKER ID="171" NAME="Předsedající">
Rozprava je ukončena.
<P>
Hlasování proběhne ve čtvrtek 18. prosince 2008.
<P>
Písemná prohlášení (článek 142)
<SPEAKER ID="995" NAME="Adam Bielan  " LANGUAGE="PL">
Pane předsedající, všichni chceme zabezpečit, že hračky, které jsou na trhu dostupné, nebudou ohrožovat bezpečnost našich dětí. Plně souhlasím s názorem, že rodiče potřebují mít jistotu, že koupí hračky neohrozí zdraví svých dětí. Přesto se domnívám, že zavedení dodatečných požadavků na certifikaci třetí stranou, která by byla naprosto nezávislá na výrobci hraček, nijak výrazně bezpečnost vyráběných hraček nezvýší. Za to však určitě zvýší náklady na jejich výrobu, což bude mít negativní dopad na průmyslová odvětví výroby hraček v mnoha členských státech.
<P>
Například v Polsku existuje řada podniků, které vyrábí velmi kvalitní hračky ze dřeva nebo syntetických látek. Naprostá většina těchto podniků jsou malé a středně velké podniky, které zaměstnávají méně než 10 zaměstnanců. Přísnější pravidla by vedla k významnému navýšení ceny hraček, na které by se tato osvědčení vztahovala. To by mělo za následek uzavření mnoha malých a středně velkých podniků a ztrátu tisíců pracovních míst.
<P>
Povinnost získat nezávislé posouzení výrobku nezaručí, že si všechny naše děti budou hrát s bezpečnějšími hračkami, protože spotřebitelé by si v každém případě koupili nejlevnější zboží. Proto jsem přesvědčen, že kompromis, kterého bylo dosaženo s Radou, je dobrý a že si zaslouží naši podporu, jak uvedla zpravodajka.
<SPEAKER ID="172" NAME="Šarūnas Birutis  " AFFILIATION="ALDE">
písemně. - (LT) Tato směrnice nijak podstatně nemění současný systém právní úpravy, nýbrž jej vylepšuje a činí jej ještě přísnějším. Naprosto souhlasím s paní zpravodajkou, že při diskusi o tomto právním aktu byla největší pozornost věnována:
<P>
otázce používání karcinogenních, chemických a vonných látek v hračkách,
<P>
postupům pro hodnocení bezpečnosti hraček, požadavkům na zvláštní varování,
<P>
oblasti působnosti této směrnice, její flexibilitě a vztahu k ostatním právním předpisům Společenství.
<P>
Naprostý zákaz karcinogenních, mutagenních, toxických, alergenních a vonných látek by měl být posouzen z hlediska praktického provádění této směrnice. Odstranit přirozené zbytky některých škodlivých látek, které se nacházejí v dalších materiálech, může být obtížné nebo velmi nákladné, a proto v praxi velmi obtížně proveditelné. Na druhou stranu nějaké kategorické pravidlo, které by zakazovalo všechny látky, které jsou karcinogenní, alergenní a podobně, by bylo těžké provést z jednoduchého důvodu, a sice že neexistuje konečný seznam takovýchto látek, a ani existovat nemůže, protože je velmi obtížné udělat tlustou čáru mezi látkami, které jsou škodlivé a které ne.
<P>
Úplný zákaz všech vonných látek by bylo nepřiměřené opatření, které by mělo negativní dopad na některé výrobce hraček.
<P>
Jsem rád, že v průběhu hlasování Výbor pro průmysl, výzkum a energetiku ukázal pochopení a přespříliš nezpřísnil požadavky této směrnice, jelikož ani podniky, ani sami spotřebitelé by z toho neměli žádný prospěch. Pokud se zavedou nepřiměřeně vysoké požadavky, zvýší se pokušení je nedodržovat, a pokud se dodržují, pak vznikají negativní vedlejší účinky. Nezapomínejme, že ten, kdo v konečném důsledku za všechno platí, je obvykle spotřebitel.
<SPEAKER ID="173" NAME="Małgorzata Handzlik  " LANGUAGE="PL">
Dnešní rozprava je vzhledem k nadcházejícím Vánocům obzvláště důležitá. Při spěšném vánočním nakupování se ne vždy pozastavíme nad bezpečnostní úrovní hraček, které pro své nejmladší přátele a příbuzné nakupujeme. Bohužel, hračky, které nejsou zcela bezpečné pro děti, jsou na evropském trhu i nadále dostupné.
<P>
Cílem navrhovaných změn ve směrnici je zlepšit tuto situaci. Tyto změny mají zvýšit bezpečnost hraček na trhu, a co je nejdůležitější, zabránit zbytečnému riziku, které hračka může představovat pro děti, které si s ní hrají. Vítám zejména ustanovení vyjednaná v souvislosti s chemickými látkami a přechodnou dobou.
<P>
Směrnice přináší mnohem vyšší úroveň norem, než jaká platí v současné době, a to zejména v otázce chemického složení hraček, včetně CMR, vonných a alergenních látek. Domnívám se, že dohoda, které paní zpravodajka v této oblasti dosáhla, je nejlepší možnou. Zajistí, že hračky, které se nakonec dostanou dětem do rukou, budou zcela bezpečné.
<P>
Směrnice navíc nevytváří žádné nepřiměřené náklady a překážky, zejména pro malé a středně velké podniky, které představují převážnou většinu hračkářského sektoru. V průběhu našich rozhovorů s nimi tyto podniky opakovaně zdůrazňovaly potenciální potíže, kterým mohou při svém podnikání čelit. Jedním z uvedených problémů byla příliš krátká doba na přizpůsobení se novým požadavkům. Tato doba byla nyní prodloužena, aby bylo možné provést nezbytné změny.
<SPEAKER ID="994" NAME="Katrin Saks  " AFFILIATION="PSE">
písemně. - (ET) Jsem opravdu velmi ráda, že se nám podařilo přijmout směrnici o bezpečnosti hraček. Existuje zde velmi naléhavá potřeba aktualizovat stávající bezpečnostní pravidla. Stará směrnice vzhledem k měnícím se okolnostem zaostává a nezabezpečuje dostatečnou ochranu. Ráda bych poděkovala i zpravodaji a jeho kolegům ze Skupiny sociálních demokratů v Evropském parlamentu za tvrdou práci při zajišťování bezpečného prostředí pro naše děti.
<P>
Je nanejvýš důležité, aby potraviny a hračky byly od sebe dostatečně odděleny, aby se zabránilo nebezpečí, kdy si děti nechtěně něco dají do pusy a hrozí, že se tím zadusí. Musíme udělat vše pro to, abychom předešli takovýmto zbytečným nehodám, o kterých přesto stále čas od času slýcháme.
<P>
Je nezbytné, aby hračky neobsahovaly karcinogenní látky. To je naprosto samozřejmé a já věřím, že jsme účinně zapracovali, abychom toto nebezpečí odstranili.
<P>
Vzhledem k tomu, že ne vždy je na vině design výrobku a že se hračka může stát nebezpečnou díky chybám při výrobním procesu, je důležité provádět dohled v továrnách a kontrolní operace jak na trhu, tak na celních úřadech, kudy do Evropské unie proudí hračky od obchodních partnerů. Osobně doufám, že se nyní - krátce před Vánocemi - tyto kontroly ještě více zintenzivní.
<P>
Vzhledem k tomu, že většina hraček na evropských trzích pochází z Číny, je nezbytné spolupracovat se třetími zeměmi, zejména s Čínou. V této věci bych ráda uvítala nedávné úsilí a memorandum o vzájemném porozumění mezi Evropskou komisí a čínskými představiteli. Zlepšením výměny informací a spolupráce můžeme učinit hračky na našich pultech mnohem bezpečnější.
<SPEAKER ID="993" NAME="Richard Seeber  " AFFILIATION="PPE-DE">
písemně. - (DE) Stále užší propojení světových trhů ústí v rychlé inovace a změny výrobků, přičemž dětské hračky nejsou žádnou výjimkou. Evropská směrnice o bezpečnosti hraček (88/378/EHS) však pochází z roku 1988, a není proto vhodná pro řešení současných problémů. Revize těchto ustanovení je proto velmi vítaným krokem. Zejména složky hraček musí být posuzovány dle nejnovějších poznatků a musí se na ně vztahovat současné právní předpisy Evropské unie o chemických látkách. To samozřejmě také znamená, že látky CMR 1 a CMR 2 musí být v dětských hračkách zakázány. Předkládaný text také náležitě bere v úvahu nárůst alergií u dětí a zpřísňuje pravidla pro používání vonných látek v hračkách. Důležitým aspektem, který je třeba kontrolovat, jsou srozumitelná upozornění a jasné označování výrobků: Zejména u hraček, které jsou dodávány spolu s potravinami, je potřeba poskytovat jednoznačné informace. Z tohoto důvodu mají mít snadno čitelná a srozumitelná varování přednost před přebytkem sekundárních informací.
<SPEAKER ID="174" NAME="Marian Zlotea  " LANGUAGE="RO">
Stávající právní předpisy, které jsou platné od roku 1988, již nadále nejsou aktuální, neboť moderní hračky obsahují elektronické součástky a vydávají zvuk. Bezpečnost našich dětí je hlavní prioritou. Tato nová směrnice to reflektuje a znamená výrazné zlepšení oproti předchozí směrnici. Abychom naše děti nevystavovali zbytečnému nebezpečí, je třeba zakázat používání nebezpečných látek. Děti neumí číst varovné nápisy a nejsou si vědomy nebezpečí, kterému čelí.
<P>
Domnívám se, že zlepšení směrnice, ke kterým se dospělo při vyjednáváních, nekladou ani neopodstatněné nároky na průmysl. Dovozci musí zajistit, aby hračky dovážené ze třetích zemí byly bezpečné a nijak neohrozily bezpečnost našich dětí. Musí vybírat pouze takové hračky, které budou splňovat evropské normy. Nad trhem musí také přísně dohlížet příslušné orgány. Je třeba aktualizovat právní předpisy, abychom ochránili blaho našich dětí.
