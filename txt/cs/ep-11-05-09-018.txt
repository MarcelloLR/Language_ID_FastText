<CHAPTER ID="018">
První program politiky rádiového spektra (rozprava) 
<SPEAKER ID="074" NAME="Předsedající">
Dalším bodem je zpráva Gunnara Hökmarka jménem Výboru pro průmysl, výzkum a energetiku o politice rádiového spektra - C7-0270/2010 -.
<SPEAKER ID="075" NAME="Gunnar Hökmark">
zpravodaj. - Pane předsedající, tato zpráva pojednává o tom, jak Evropě zajistit vedoucí postavení ve světě, takže je docela příhodné, že ji tu právě dnešní večer projednáváme. V roce 1950, kdy Schuman navrhoval založení této Unie, šlo o uhlí a ocel, dnes jde o informační technologie a znalosti, které budou mít zásadní význam pro budoucnost Evropy.
<P>
S potěšením konstatuji, že zpráva, kterou tu dnes představujeme, vzešla z neobyčejně úspěšné spolupráce se stínovými zpravodaji, slečnou Trautmannovou, panem Rohdem, panem Chichesterem a s panem Lambertsem, kteří tento návrh podpořili. Jsem za to velmi vděčný, protože dnes jednáme o návrhu, který Evropě umožňuje, aby opět zaujala vedoucí pozici v oblasti mobilních telefonů, mobilního internetu a moderních informačních technologií.
<P>
Osobně vnímám diskuzi o různých návrzích v této zprávě jako volbu mezi tím, zda má být Evropa ve světě na prvním nebo až na třetím místě. Pro mne je tato volba jednoznačná. Když někdy hovoříme o největších ekonomikách světa, zmiňujeme USA a Čínu a všichni zapomínáme, že největší ekonomikou je Evropská unie, přestože nemáme největší trhy. Dnes je na nás, abychom jednali o tom, zda podnikneme kroky, které mohou přinést změnu.
<P>
Pokud to máme učinit, tak s cílem zajistit vedoucí pozice v jednotlivých oblastech telekomunikací a rozvoje širokopásmového připojení, chci, aby Evropa měla největší kapacitu a nejvyšší rychlost širokopásmového připojení, protože pak se staneme centrem rozvoje všech nových služeb, které budou mít zásadní význam pro moderní ekonomiku i pro naši konkurenceschopnost. Chci, aby se Evropa stala domovem další generace firem Google, Yahoo a Apple i dalších společností, které jsou dokladem konkurenceschopnosti a inovace. Můžeme se jím stát, ale stejně tak je možné, že se vedení ujmou jiné ekonomiky jako Spojené státy, Čína nebo Indie, to závisí na tom, jak se rozhodneme.
<P>
V této zprávě jsem navrhl, abychom se drželi termínu 2013, pokud jde o pásmo 800 MHz. Dále jsem navrhl, abychom byli ambicióznější a prohlásili, že by Evropská unie měla uvolnit 1 200 MHz v pásmech 1,5 GHz a 2,3 GHz a že bychom měli rovněž zahájit diskuzi o pásmu 700 MHz, protože pokud ji nezahájíme nyní, ztratíme tím možnost v budoucnu rozhodovat. Také bychom měli využít pásmo 5 GHz pro společné využívání nevyžadující licenci u veškeré komunikace přes mobilní internet na krátkou vzdálenost.
<P>
Tento návrh máme nyní před sebou. Rád bych, aby se mu ze strany Parlamentu dostalo co největší možné podpory, protože pak o tom budeme moci jednat s členskými státy a položit jim otázku, jestli si všichni přejí být v čele, nebo se spokojí s třetím místem. Myslím, že volba je jasná, proto se těším na tuto rozpravu i na středeční hlasování.
<SPEAKER ID="076" NAME="Neelie Kroes">
místopředsedkyně Komise. - Pane předsedající, toto je jasný výstražný signál a domnívám se, že právě takové sdělení Evropa potřebuje. Musím osobně vyjádřit poděkování především zpravodajovi, panu Hökmarkovi, za jeho tvrdou práci, kterou odvedl na prvním programu politiky rádiového spektra.
<P>
Jde tu o informace a technologie a také o rozhodnutí, jakou pozici by měla Evropa zaujmout: v této hře je několik významných hráčů včetně dalekého Východu i dalekého Západu, přesto Evropa skutečně může být na prvním místě.
<P>
Tento program je klíčový pro digitální Evropu, evropskou ekonomiku i pro naši společnost jako takovou. Z této zprávy jasně vyplývá, že Parlament sdílí názor Komise na význam koordinované a efektivní politiky rádiového spektra pro splnění cílů v oblasti širokopásmového připojení.
<P>
A je skutečně zásadní udržet a zlepšit hospodářskou pozici Evropy i její konkurenceschopnost a maximalizovat její sociální a kulturní dopad zajištěním inovativních služeb v zájmu občanů. A ráda bych dodala termín "kulturní" dopad, neboť ten je poměrně významný. Pokud jde o internet, ten je jedním z hlavních nástrojů, který členům evropského společenství poskytuje více příležitostí jak získat interní poznatky o kulturním dopadu a utvořit si na něj zasvěcený názor.
<P>
Správně bylo podotknuto, že stojíme před volbou. Už nejde jen o hezká slova, nyní nastal okamžik pravdy a my nyní musíme dostát svým závazkům. Nemůžete získat vedoucí postavení, tj. převzít vedoucí úlohu lídra, pokud neučiníte rozhodnutí, která je třeba udělat.
<P>
Pokud jde o kulturní aspekty, chci zdůraznit na prvním místě právě tento kulturní element, neboť vím, že se jím poslanci vašeho Parlamentu podstatnou měrou zabývají.
<P>
Mimochodem vidím značný soulad mezi využíváním rádiového spektra pro rozdělování obsahu a kulturou, zejména pokud jde o obsah audiovizuálních médií a bezdrátové širokopásmové připojení. Digitální televize a bezdrátové širokopásmové připojení se mohou úspěšně paralelně rozvíjet a neměli bychom zapomínat, že širokopásmové připojení k internetu má také značnou kulturní a sociální hodnotu. Bezdrátové připojení je navíc nezbytné v oblastech, které jsou v současnosti o tento přístup ochuzeny.
<P>
Tento návrh nejenom chrání existenci oněch cenných kulturních a hospodářských služeb, které mimochodem vytvářejí bohatý mediální obsah a obohacují budoucí datové dálnice o atraktivní kulturní nabídky, ale zajišťuje také jejich budoucí rozvoj. Přetrvávající problémy jako je narušování signálu nebo kabelové televize musí být pochopitelně vyřešeny, o tom není pochyb.
<P>
Všichni víme, že vysílání nezná žádné hranice. Politika Evropské unie tedy bude potřebovat patřičnou podporu během mezinárodních jednání a také členské státy mohou potřebovat pomoc při jednání se sousedními zeměmi mimo EU. Již díky přípravě celé diskuze jsem pochopitelně v kontaktu s konkrétními ministry v členských státech, kteří se ještě více potýkají s požadavky sousedních zemí.
<P>
Pokud jde o obsah této zprávy, Komise podpoří téměř všechny postoje Parlamentu, v některých případech s malými úpravami. Komise ve zprávě především vítá a sdílí stanovisko zaujaté k několika otázkám. Za prvé, k významu rádiového spektra pro digitální program, jehož cílem je poskytnout všem občanům vysokorychlostní širokopásmové připojení. V této otázce jednoznačně stojíme na vaší straně.
<P>
Za druhé: přezkum možností dodatečného spektra s cílem vyhovět rostoucí poptávce spotřebitelů po bezdrátovém širokopásmovém připojení. V tom vás zcela podporujeme a ačkoliv je vaše tempo poněkud rychlejší, buďte si jistí, že si uvědomujeme, že takový je další krok.
<P>
Za třetí, potvrzení roku 2013 jakožto termínu pro uvolnění pásma 800 MHz, tzv. digitální dividendy, a uznání nezbytných odchylek až do roku 2015. Cílem je tedy rok 2013, avšak až do roku 2015 se počítá s možností odchylek za mimořádných technických okolností, jakož i s dalšími odchylkami kvůli problémům koordinace se třetími zeměmi, o nichž jsem se zmínila již dříve.
<P>
Za čtvrté, zahrnutí dalších významných politik Unie přesahujících oblast elektronických komunikací: mám zde na mysli životní prostředí, dopravu či výzkum a nutnost poskytnout významnou část rádiového spektra.
<P>
Za páté, význam účinného inventáře využívání rádiového spektra, který je nezbytnou součástí vytváření efektivního a perspektivního politického programu.
<P>
Za šesté, potřeba koordinovat prosazování politik EU na mezinárodní úrovni a podporovat členské státy v jejich jednáních se zeměmi mimo EU.
<P>
Je tu celá řada dalších důležitých otázek, v nichž tato zpráva podporuje či posiluje návrh Komise, což je povzbudivé. U některých pozměňovacích návrhů však Komise musí být poněkud přesnější. U restrukturalizace by představení zásad a cílů nemělo zastínit zásadu efektivního využívání spektra, které by se mělo v co největší míře vztahovat na všechna odvětví. A další citlivá otázka: rozumím sice zmínce o nutnosti zajistit dostatečné spektrum pro audiovizuální služby, neměl by však být vyčleněn žádný konkrétní způsob poskytování.
<P>
Další drobný rozdíl mezi postojem Komise a zprávou zpravodaje se týká soutěže. Vyhrazení spektra pro nové účastníky může být v některých případech vhodným nástrojem, je však třeba zabránit zbytečným postupům, pak by mezi námi panovala shoda. Drobný rozdíl existuje i v další otázce: přestože je kompenzace nákladů členských států spojených s migrací bezpochyby velmi významnou otázkou, musí se shodovat s pravidly pro státní podporu. Domnívám se, že mezi našimi stanovisky není žádný rozdíl; to je třeba podotknout.
<P>
Komise má menší potíže s přijetím pouze dvou návrhů. Za prvé, u spektra, které již bylo technicky harmonizováno, by povinnost schválit jeho využívání do roku 2012 neměla být nahrazena mírnějším závazkem toto spektrum uvolnit. Stávající postoje to již vyžadují a my musíme přejít k efektivnímu vydávání licencí na užívání spektra: musíme postoupit vpřed a ne se vracet zpátky.
<P>
Druhá otázka, u které se rozcházíme, a návrh, který máme problém akceptovat, se týká spektra pro širokopásmové satelitní připojení. Komise totiž chce zajistit jeho dostupnost. U obou těchto otázek - v otázce schvalování i v otázce zajištění dostupnosti - musíme nalézt řešení a já jsem si jistá, že ho lze najít.
<P>
A na závěr jen několik poznámek. Jak Parlament, tak Komise uznávají, že je třeba rychle přijmout tento návrh vzhledem k tomu, jak důležitá práce nás čeká při provádění tohoto programu. Je třeba učinit jasné prohlášení, čím dříve, tím lépe. Komise udělá vše pro to, aby tento proces podpořila, a jsem si naprosto jistá, že Parlament brzy zahájí dialog s Radou, aby dospěl k rychlému a úspěšnému výsledku.
<P>
Čas běží a v této věci pracuje proti nám. Pokud tedy přeci jen chceme dospět k nějakému řešení a pokud podporujeme vedoucí pozici, po které volá pan Hökmark, pak se musíme tuto cestou vydat co nejdříve.
<SPEAKER ID="078" NAME="Petra Kammerevert" LANGUAGE="DE">
Paní předsedající, paní komisařko, dámy a pánové, politické iniciativy zaměřené na všeobecný rozvoj rychlého připojení k internetu je v zásadě třeba uvítat. Spektrum je nicméně vzácný zdroj a především veřejný statek. Výbor pro kulturu a vzdělávání měl proto zvláštní zájem na tom, aby bylo jasně stanoveno, že spektrum má a nadále bude mít zásadní význam pro plnění celé řady společenských, kulturních a sociálních funkcí. Z tohoto důvodu pro nás bylo zvlášť důležité, aby zůstaly zachovány požadavky, podle nichž měl telekomunikační balíček ochránit pluralitu médií a kulturní rozmanitost.
<P>
Veřejné i soukromé subjekty vysílání jsou v Evropě nezbytnými garanty plurality médií a rozmanitosti názorů. Musíme zajistit, aby mohly i v budoucnu bez překážek pokračovat v plnění svých nepostradatelných funkcí. Výbor pro kulturu a vzdělávání proto navrhoval, aby pásmo 790 MHz nejdříve nebylo vůbec uvolněno, ale Výbor pro průmysl, výzkum a energetiku se bohužel naším návrhem neřídil. Ačkoliv je na několika místech uvedeno, že zájmy subjektů vysílání mají být brány v potaz, Výbor pro kulturu a vzdělávání by byl v této souvislosti uvítal mnohem jasnější vyjádření.
<P>
Pokládali jsme za zvlášť důležité, aby byly před přidělením spektra stanoveny jasné předpisy, které by zabránily například tomu, aby byla divadla či jiné subjekty používající bezdrátové mikrofony zatížena náklady v podobě platby za změnu frekvence či za novou technologii.
<P>
Jsme pověřeni tím, abychom nadále zajistili spravedlivou rovnováhu zájmů všech zúčastěných stran. Doufám, že se nám to podaří i v budoucnu.
<SPEAKER ID="079" NAME="Pilar del Castillo Vera" LANGUAGE="ES">
Paní předsedající, paní komisařko, nejprve bych ráda poblahopřála zpravodajovi, našemu kolegovi panu Hökmarkovi, protože jeho zpráva je vynikající a mimoto obsahuje úžasnou vizi budoucnosti, a tím se podle mého názoru stává zvlášť cenná. Dovolte mi však prosím, abych stejně jako zpravodaj poděkovala také všem stínovým zpravodajům. Výsledkem jejich práce byla jednoznačná podpora, které se této zprávě dostalo ve Výboru pro průmysl, výzkum a energetiku.
<P>
Cílem zprávy, kterou máme před sebou, je samozřejmě nalézt způsob, jak zvýšit konkurenceschopnost evropského hospodářství v globalizovaném světě. Takový je hlavní cíl této zprávy, a proto se domnívám, že se jedná o zprávu nesmírně příhodnou.
<P>
Nehodlám zabíhat do detailů, ráda bych se však soustředila na dva nebo tři aspekty, které pokládám za klíčové. Za prvé, nacházíme se v situaci, a tato zpráva to dokládá, kdy se díky přidělování frekvence 800 MHz mobilním komunikacím po celé Evropě stane bezdrátové širokopásmové připojení skutečností. Zpráva jde však mnohem dále: myslí totiž více na budoucnost.
<P>
Hovoříme tu o frekvenci 700 MHz, které má rovněž mimořádnou kapacitu pro mobilní telefonování a jeho rozvoj. Domnívám se proto, že také my musíme posuzovat a hodnotit návrhy předložené v této zprávě velmi pozitivně. Nejedná se o zanedbatelnou otázku: spektrum související s ekonomickými aktivitami nyní tvoří 3 % evropského hrubého domácího produktu (HDP) a to je jenom začátek.
<P>
Ráda bych se zmínila o významu intenzivního rozvoje videokomunikace jakožto komunikace mezi různými lidmi i mezi různými institucemi a společnostmi. V současné době činí videokomunikace 40 % světového provozu a to je teprve začátek: do roku 2014 bude zaujímat 91 % provozu koncového uživatele.
<P>
Tato zpráva představuje realistickou vizi mimořádně slibné budoucnosti, a proto jsem přesvědčena, že bychom jí měl pozítří poskytnout naši plnou podporu.
<SPEAKER ID="080" NAME="Catherine Trautmann" LANGUAGE="FR">
Paní předsedající, paní komisařko, dámy a pánové, v prvním čtení budeme rozhodovat o návrhu programu politiky rádiového spektra a já bych chtěla poděkovat Komisi za to, že tento návrh, který byl poprvé předložen během naší rozpravy o telekomunikačním balíčku, podpořila a přepracovala.
<P>
Ráda bych pochválila našeho zpravodaje pana Hökmarka i své kolegy stínové zpravodaje za jejich dobrou spolupráci na zprávě, jež odhaluje některé významné politické problémy, které se skrývají za jejími vysoce technickými aspekty. Vedli jsme již mnoho rozprav, které mne skutečně přesvědčily o tom, že Parlament a Komise docela přirozeně sdílí stejný názor i ambice.
<P>
Jedná se o názor, podle něhož je spektrum vzácný zdroj, který neuznává hranice. S tím patrně souhlasí každý. Určité rozdíly však lze nalézt mezi řešením otázky, jak zlepšit jeho správu, a mezi obecnou ambicí, a to především u členských států, které historicky nepochybně měly jistou svrchovanou odpovědnost.
<P>
Přestože všechny kompromisy předložené a přijaté ve Výboru pro průmysl, výzkum a energetiku nejsou tak vyvážené, jak bych si osobně byla přála, velmi otevřeně podporuji celkový posun směrem k rozvoji takového přístupu ke správě spektra, který bude integrovanější, realističtější a vnímavější vůči sociálním, kulturním a hospodářským potřebám našich spoluobčanů. Takový je, paní komisařko, společný rys všech postojů přijatých naším Parlamentem, ať už se jedná o zprávu z vlastního podnětu vypracovanou mou kolegyní, paní Toiaovou, nebo o návrhy, které jsem jakožto jeden ze zpravodajů pro telekomunikační balíček sama obhajovala.
<P>
Pokud jde o program politiky rádiového spektra, moje skupina i já jsme v našich pozměňovacích návrzích zvlášť zdůrazňovali několik skutečností. Patří k nim zavádění transparentnosti s cílem zjistit, jak je nyní spektrum přidělováno a spravováno - tedy princip inventáře - a také hledání inovativních a originálních řešení rostoucí poptávky po frekvencích v odvětví elektronických komunikací. Tato řešení přitom mají být nejen kvantitativní, ale především kvalitativní. Důrazem na spektrální efektivitu tuto situaci napravíme, aniž bychom omezili rozmanitost služeb dostupných ve spektru.
<P>
Tímto způsobem zároveň spektrum využijeme jako nástroj pro překlenutí digitální propasti a pro rozvoj nových služeb, jež budou dostupné nejen pro velké telekomunikační společnosti, ale také pro malé a střední podniky a podniky nově zakládané, které je budou potřebovat. Tuto ekonomickou dimenzi pokládám za zásadní.
<P>
Na závěr bych ráda řekla několik slov o další fázi. Jak jste sami prohlásili, od začátku bylo jasné, že dohoda v prvním čtení nepřipadá v úvahu, je však nezbytné, abychom dosáhli dohody do konce tohoto roku. Je to nezbytné pro naše veřejné služby, pro naplnění očekávání spotřebitelů a pro rozvoj internetu bez ohledu na stávající infrastrukturu. Je to nezbytné také pro plánování hospodářské obnovy Evropské unie pomocí tohoto zdroje.
<SPEAKER ID="081" NAME="Jens Rohde">
jménem skupiny ALDE. - Paní předsedající, lepší a méně nákladný přenos dat prostřednictvím vysokorychlostního širokopásmového připojení pro všechny v roce 2020: musím přiznat, že se jedná o ambiciózní politický cíl, který plně podporuji. Ale přiznejme si jedno: nebude to snadné. Jsem nicméně přesvědčen, že díky postoji Parlamentu v prvním čtení budeme moci udělat první velký krok k splnění tohoto cíle.
<P>
A řekněme si to otevřeně: širokopásmové připojení pro všechny zdaleka neznamená jen to, že zajistíme, aby měl každý svůj profil na Facebooku. Znamená to zajistit Evropě postavení světové vedoucí znalostní ekonomiky. Pokud se nám podaří připojit 500 milionů lidí, naši občané i naše podniky se budou moci těšit z přínosů a příležitostí digitálního hospodářství. Pokud toho má Evropa dosáhnout, je třeba změnit především dvě věci.
<P>
Za prvé, na evropské úrovni potřebujeme dobře fungující trh s telekomunikacemi podporující soutěž. Proto jsme zavedli pravidla pro prokazování soutěže. Členským státům by nemělo být povoleno, aby konkrétnímu účastníkovi přidělily nově uvolněné spektrum, pokud by to omezilo či narušilo soutěž na trhu.
<P>
Za druhé, potřebujeme efektivnější přidělování spektra: takový způsob přidělování, který zároveň aktivněji odráží dnešní rozmanité požadavky a potřeby týkající se spektra. Proto program této politiky orientujeme nejen na uvolnění pásma 800 MHz, ale také na uvolnění dalších pásem dosahujících do roku 2015 frekvence nejméně 1 200 MHz.
<P>
Dovolte mi závěrem poděkovat Komisi, paní komisařce, panu zpravodajovi a svým kolegům stínovým zpravodajům za jejich mimořádně dobrou spolupráci, bez níž by takto ambiciózní program nebyl vůbec možný.
<SPEAKER ID="082" NAME="Giles Chichester">
jménem skupiny ECR. - Paní předsedající, nejprve bych rád poblahopřál zpravodaji, panu Hökmarkovi, k tomu, že úspěšně prosadil tuto zprávu ve výboru a dosáhl velmi širokého konsensu. Připojuji se k ostatním stínovým zpravodajům a děkuji mu za jeho práci.
<P>
Silně podporuji jeho úsilí zajistit právní cestou, aby si Evropa poradila s technologickými výzvami v tomto odvětví a udržela si své vedoucí postavení ve světě. Jedná se o špičkovou technologii, která je velmi důležitá. Jde o to dosáhnout správné rovnováhy mezi různými zájmy zúčastněných stran: stávajících vysílacích organizací, mobilních operátorů, poskytovatelů širokopásmového připojení a oficiálních uživatelů včetně vojenských a civilních pohotovostních složek.
<P>
Jen bych chtěl vyslovit mírné varování, že v tomto odvětví a v tomto procesu musíme respektovat subsidiaritu a kompetence vnitrostátních orgánů. Vydávání právních předpisů je v této oblasti politik zvlášť obtížné, protože příslušné technologie se mění a postupují tak rychle a v takové míře, že vždy spíše doháníme své zpoždění, místo abychom něco právně upravovali předem. Přesto se domnívám, že musíme jednat, abychom uvolnili cestu nové technologii, jejímu využívání a používání spektra, a doufám, že tento návrh a tato zpráva právě toto zajistí.
<SPEAKER ID="083" NAME="Philippe Lamberts" LANGUAGE="FR">
Paní předsedající, rád bych se nyní vyjádřil k několika věcem, které tu zazněly, a začnu tím, co řekla paní Trautmannová. Prohlásila, že rádiové spektrum je vzácný zdroj, což je pravda.
<P>
Chtěl bych nejprve zdůraznit, že se jedná o společný majetek. Je to majetek, na jehož vlastnictví si nikdo nemůže činit výhradní nárok. Pokud jde o nás, pak si žádná zainteresovaná osoba, ať už je to kdokoli, nemůže činit nárok na nějaké předkupní či nezadatelné právo na spektrum. Domnívám se, že tato zpráva tuto skutečnost stanoví.
<P>
Vzhledem k tomu, že se jedná o společný a také vzácný zdroj, je třeba, abychom měli náležité povědomí především o tom, jak se spektrum nyní využívá, odtud pramení nápad provést rozsáhlou a komplexní studii o tom, jak nyní spektrum využívají všechny zainteresované strany včetně těch, které právě vyjmenoval pan Chichester, konkrétně například složky civilní ochrany a dokonce i vojenské složky. Je opravdu důležité vědět, jak je dnes tento vzácný zdroj využíván, neboť máme pocit, že zdaleka není využíván optimálním způsobem. Za druhé, potřebujeme transparentní postup pro přidělování tohoto vzácného zdroje, který však zároveň musí být dostatečně dynamický, aby se zabránilo návratu jakýchkoli úvah o nezadatelných právech.
<P>
Chtěl bych také, abychom věnovali pozornost zásadám pro přidělování a dražení spektra, neboť to není vždy nezbytně využíváno pro komerční účely, tedy pro zisk. Mám samozřejmě na mysli kulturní sféru, která již byla zmíněna, ale také využívání spektra za účelem veřejné služby - o složkách civilní ochrany bychom skutečně měli vést diskuzi - a samozřejmě i pro vojenské účely.
<P>
Pokud zaujmeme čistě tržní přístup, pak zjevně hrozí, že upřednostníme či udělíme příliš velká práva tržním aktérům, kteří, jak víme, mohou vzhledem ke své velikosti narušit soutěž, o kterých jinak řečeno víme, že jim malí provozovatelé vždy nemohou konkurovat.
<P>
Konečně bych chtěl upozornit na skutečnost, že intenzivní využívání rádiového spektra má dopady také na veřejné zdraví. Vím sice, že to není tématem této zprávy, ale domnívám se, že tento problém budeme muset velmi pečlivě sledovat, neboť se dotkne našich spoluobčanů.
<SPEAKER ID="084" NAME="Sabine Verheyen" AFFILIATION="PPE">
(DE) Paní předsedající, paní Kroesová, spektrum je cenný a omezený zdroj, který musíme spravovat pečlivě a prozíravě a přihlížet přitom ke společnosti jako celku. Program politiky rádiového spektra má proto mimořádný význam. Spektrum musí být využíváno efektivně s přihlédnutím k hospodářským, sociálním a kulturním aspektům. Za tímto účelem musíme plně využít technické prostředky, které máme ve všech pásmech k dispozici, abychom dosáhli co největší efektivity.
<P>
Základ naší politiky rádiového spektra musí tvořit telekomunikační balíček přijatý v loňském roce, neboť rovněž stanoví, že správa spektra ze strany EU a jejích členských států musí stejnou měrou zohledňovat kulturní, sociální a hospodářské zájmy. K tomu je nutné přihlédnout zejména v souvislosti s harmonizací využívání spektra v EU.
<P>
V této souvislosti bych chtěla podotknout, že naplňování první digitální dividendy dosud v členských státech postupuje značně odlišným tempem. O dalším uvolňování pásma ultra krátkých vln (UHF), zejména o frekvenci nižší než 800 MHz, bychom proto měli uvažovat až poté, co přihlédneme k našim zkušenostem s bílými místy v tomto pásmu.
<P>
Je tu ještě mnoho technických a finančních otázek, které musíme s konečnou platností vyřešit. Dosud nebyl uspokojivě vyřešen zejména problém rušení signálu ani otázka kompenzace nákladů pro kulturní zařízení a místní orgány spojené se zlepšováním technického vybavení, například radiomikrofonů.
<P>
Při přidělování frekvenčních pásem je třeba zodpovědně posuzovat různé zájmy. Zajištění mobilních sítí širokopásmového připojení na jedné straně představuje základní požadavek, který je v zájmu evropských občanů, na straně druhé je nutné přihlédnout k rozvoji v oblasti veřejného i soukromého vysílání, které je významným nástrojem kulturní rozmanitosti a poskytování informací. Musíme stanovit správný směr pro technický rozvoj a pro úlohu Evropy v oblasti digitálních informačních technologií a kulturní rozmanitosti.
<SPEAKER ID="085" NAME="Teresa Riera Madurell" AFFILIATION="S&amp;D">
(ES) Paní předsedající, paní komisařko, měli bychom si určitě pogratulovat k tomu, že dnes vedeme tuto rozpravu.
<P>
Příliš často slýcháme, že plánování a správa spektra je technická otázka, která spadá do výlučné kompetence členských států. Díky odhodlání Parlamentu během jednání o telekomunikačním balíčku, která skvělým způsobem vedla naše kolegyně, paní poslankyně Trautmannová, dnes tato diskuse o spektru probíhá tam, kde má: v politické sféře Evropské unie.
<P>
Zásah Parlamentu jakožto zákonodárce EU opodstatňuje skutečnost, že spektrum je vzácný veřejný zdroj a má přeshraniční rozsah. Neměli bychom však tento proces pojímat jako konfrontaci mezi různými způsoby, jak přidělovat frekvenční pásma.
<P>
Díky neustálému technologickému pokroku jsme schopni přenášet stále více dat s využitím menší části spektra a s menším rušením signálu. Naším cílem musí být vytvořit základy dynamického plánování, které využívá technologický pokrok k tomu, aby různým skupinám uživatelů zajistil větší kompatibilitu a tím také větší hospodářský a sociální prospěch z tohoto cenného zdroje.
<P>
Nechceme, aby měl tento proces své vítěze a své poražené, nýbrž to, aby se provozovatelé aktivně podíleli na procesu neustálého zlepšování využívání spektra a jeho přidělování a aby tento proces směřoval především k veřejnému sociálnímu a hospodářskému rozvoji.
<SPEAKER ID="086" NAME="Jean-Pierre Audy" AFFILIATION="PPE">
(FR) Paní předsedající, paní Kroesová, pane Hökmarku, dámy a pánové, chtěl bych na úvod poblahopřát svému příteli, panu Hökmarkovi, k jeho vynikající zprávě i k vstřícnému postoji, který projevil během těchto rozprav.
<P>
Tato předběžná zpráva obecně podporuje návrh Evropské komise, především pokud jde o potřebu zpřístupnit do 1. ledna 2013 pásmo 800 MHz uvolněné přechodem na digitální televizi a úplně skončit analogové televizní vysílání.
<P>
V důsledku digitalizace pozemního televizního vysílání je nyní uvolňováno značné množství frekvencí označovaných jako digitální dividendy. Kvality, které tyto frekvence mají, pokud jde o pokrytí a proniknutí do budov, jsou všeobecně uznávány: říká se jim proto zlaté frekvence.
<P>
V této souvislosti Evropská komise navrhuje první program na období 2011-2015, jehož cílem je vytvořit jednotný přístup ke strategickým otázkám rádiového spektra, před kterými Evropská unie stojí.
<P>
Rád bych přesto, paní Kroesová a pane Hökmarku, upozornil na dva aspekty, které pokládám za důležité. Za prvé, jsem přesvědčen, že bychom měli vytvořit inventář, jak navrhuje článek 8; je lepší vycházet z detailního, odborně sestaveného inventáře, abychom s jeho pomocí určili nová pásma dříve než explicitně určíme harmonizovaná frekvenční pásma. Máme-li usilovat o nalezení více frekvencí pro bezdrátovou širokopásmovou komunikaci, bylo by vhodné postupovat na základě tohoto inventáře - aniž bychom předjímali výsledek - tak, že vybereme, bez jakékoli předchozí technické expertizy, jedno či více konkrétních frekvenčních pásem.
<P>
Poslední bod, o kterém bych rád promluvil, se týká užívání frekvenčních pásem, která jsou nyní využívána pro vojenské účely. Komise evidentně nemá pravomoc přidělovat spektrum pro vojenské využití. Proto nesouhlasím s pozměňovacím návrhem k článku 7 odstavci 3, jenž se zabývá nároky konkrétních politik EU na rádiové frekvence a který navrhuje využívání civilních frekvencí pro vojenské účely.
<SPEAKER ID="087" NAME="Silvia-Adriana Ţicău" AFFILIATION="S&amp;D">
(RO) Paní předsedající, rozhodnutí, o kterém dnes jednáme, znamená počátek prvního evropského programu politiky rádiového spektra. Jeho cílem je strategické plánování a harmonizace využívání rádiového spektra s cílem zajistit fungování vnitřního trhu. Tento program v praxi usnadní dostupnost rádiového spektra, maximalizuje flexibilitu a zvýší účinnost jeho využívání formou obecných oprávnění, zabrání narušení hospodářské soutěže i škodlivému rušení signálu a poruchám, dále harmonizuje technické podmínky a chrání zdraví.
<P>
V souladu s tímto rozhodnutím Komise společně s členskými státy vytvoří inventář stávajícího využívání rádiového spektra a možných budoucích potřeb využití rádiového spektra v Unii, především v rozmezí od 300 MHz do 3 GHz.
<P>
Pomocí předložených pozměňovacích návrhů jsme požadovali překlenutí digitální propasti, aby všichni občané EU získali do roku 2020 přístup k širokopásmové komunikační infrastruktuře o rychlosti minimálně 30 Mbps a aby byly díky zvýšení kapacit širokopásmového přenosu zajištěny příležitosti pro komerční odvětví i pro veřejné služby. Žádali jsme rovněž o zajištění přístupu k novým zařízením a technologiím pro spotřebitele, abychom zaručili souhlas spotřebitelů s přechodem k digitální technologii a také efektivní využívání digitální dividendy. Vítám důraz kladený na zajištění dostupnosti rádiového spektra potřebného ke sledování atmosféry a povrchu Země. Umožní to rozvoj a využití vesmírných aplikací i vylepšení dopravních systémů, především systémů Galileo a GMS, ale také inteligentních bezpečnostních systémů a systémů řízení pro odvětví dopravy.
<SPEAKER ID="088" NAME="Patrizia Toia" AFFILIATION="S&amp;D">
(IT) Paní předsedající, dámy a pánové, domnívám se, že skutečnost, na které se všichni shodneme a kterou jsme ustavili, je, že tento program harmonizace frekvencí a koordinovaného využívání rádiového spektra může sloužit dvojímu účelu.
<P>
Domnívám se, že se jedná o klíčový fakt, který je třeba mít vždy na paměti; jinak řečeno prostřednictvím tohoto programu můžeme rozvíjet značný potenciál pro hospodářské využívání této oblasti telekomunikačním odvětvím, audiovizuálním odvětvím i novými službami a zároveň podpořit hospodářský rozvoj i další odvětví spojená s telekomunikačním odvětvím. Můžeme také rozvíjet potenciál pro kulturní a sociální rozvoj, který tento dvojí účel umožňuje a vyžaduje.
<P>
Paní komisařko, tento program bychom podle mého názoru měli pokládat také za příležitost k tomu, abychom svými rozhodnutími respektovali a podporovali určité základní principy.
<P>
Za prvé, zásada plurality médií. Přezkum systému správy rádiových frekvencí na evropské úrovni je velmi důležitý. Domnívám se, že musíme jednoznačně zabránit hromadění práv na frekvence i vyváření monopolů a oligopolů, jenž v některých evropských zemích bohužel existují a které v odvětví vysílání posilují a získávají zde pevné místo.
<P>
Za druhé, zásada rovnováhy mezi liberalizací a otevíráním trhu novým provozovatelům na jedné straně a spravedlností na straně druhé, aby závazky učiněné společně s těmi provozovateli, kteří poskytli značné investice, mohly být na trhu prosazovány, podporovány a dodržovány.
<P>
A konečně, transparentnost a záruka dobře řízeného a spravovaného přidělování frekvencí. Máme zde na mysli nejen to, aby se aukce nezaměřovaly pouze na tržní aspekt, který by měl být sladěn se všemi možnými způsoby sociálního využití spektra, ale také to, že v případě rádiových frekvencí by neměly být poskytovány žádné výjimky ani nepoctivé výhody. Tato otázka si rovněž zaslouží pečlivou pozornost.
<P>
A závěrem, nemám bohužel čas zde rozvádět sociální aspekty, podrobně však o nich již hovořili všichni členové mé skupiny.
<SPEAKER ID="089" NAME="Lambert van Nistelrooij" AFFILIATION="PPE">
(NL) Paní předsedající, paní Kroesová, dnes slavíme Den Evropy. Evropa dychtivě očekává konkrétní věci, které jsou pro naše občany podstatné a které s sebou rovněž přinášejí prosperitu a blahobyt evropského společenství. Toto téma, tato zpráva pana Hökmarka, mezi ně dokonale zapadá. Je konkrétní a umožňuje nám lépe poznat sociální a hospodářské aspekty. Veřejné linky, kterých je nedostatek, budou uvolněny, což nutně potřebujeme, pokud máme vyhovět požadavkům na stále větší počet stále rychlejších bezdrátových připojení k internetu.
<P>
Dobrá koordinace na evropské úrovni je v tomto ohledu pochopitelným požadavkem. V roce 2013 bude uvolněno pásmo 800 MHz, v roce 2015 pásmo 1200 MHz, což je opravdu nutné, pokud chce Evropa zůstat jedním z vedoucích světových aktérů. Tyto služby mají nesmírnou finanční hodnotu: každoročně se jedná o 200 milionů EUR, což znamená, že na dostatečném množství frekvencí rádiového spektra závisí přibližně 3 až 4 % hospodářského růstu. A tento procentní podíl ještě dál poroste.
<P>
Vezměme si například normu GSM, kterou jsme společně prosadili v 90. letech, to byl také správný krok ve správný čas. Dovolte mi, abych vám připomněl, že tyto výhody pramenící z rozsahu mají značnou hodnotu. Každý rok mohou přinést 80 miliard EUR. Nizozemsko, má rodná země, kterou mám spolu s ostatními nizozemskými poslanci Evropského parlamentu mandát zde zastupovat, je na to připraveno; již jsme uvolnili prostor pro mobilní internet čtvrté generace.
<P>
Stručně řečeno, jak problémy s nimiž se potýkají doplňkové služby, televizní stanice a veřejnoprávní vysílací organizace, tak pokračující problémy související s rušením signálu, jež by mohlo nastat, tj. problémy s místními mikrofony, budou věcí minulosti. Upřímně proto doufám, že na základě této vynikající a slibné zprávy budeme s Komisí schopni dosáhnout dohody již v prvním čtení. Ať se nám to podaří!
<SPEAKER ID="090" NAME="Paul Rübig" AFFILIATION="PPE">
(DE) Paní předsedající, nejprve bych se chtěl omluvit za skutečnost, že poslanci nyní opouštějí sněmovnu. Ve Výboru pro průmysl, výzkum a energetiku však současně s touto rozpravou probíhá hlasování a dosud jsme bohužel nenalezli způsob, jak být na dvou místech zároveň.
<P>
Pan Hökmark nalezl přijatelný kompromis. U této záležitosti však musíme vždy brát v úvahu výkonnost, které chceme v budoucnu dosáhnout, na jedné straně u sítě první generace a na straně druhé u provozovatelů kabelového přenosu i u všech ostatních, kdo mají zájem o spektrum, především u složek integrovaného záchranného systému.
<P>
Tato výkonnost musí být definována. U dat je nejdůležitějším aspektem jejich kvantita. Druhým nejdůležitějším aspektem je doba trvání jejich přenosu, intenzita jejich přenosu, aby byla umožněna koexistence, a konečně priority stanovené prostřednictvím softwaru. V této souvislosti potřebujeme do budoucna podrobnou zprávu, abychom podstatně zvýšili rychlost sítě GSM první generace. Provozovatelé kabelových sítí již nyní dosahují značně vysokých rychlostí, které činí až 100 megabitů za sekundu, což je velmi slušné a v budoucnu lze tuto rychlost ještě zvýšit.
<P>
S velkými problémy se však potýkáme u úrovně cen, zejména v souvislosti s datovým roamingem. V některých členských státech si nyní lze koupit jeden gigabyte za méně než 1 euro. Právě jsem se díval na svůj mobilní telefon, abych zjistil, kolik to stojí mě. Doma mě jeden gigabyte stojí 1 euro. Když jsem zde, stojí mě jeden gigabyte 9900 EUR a při cestě do jiného členského státu mě může stát až 14900 EUR. V této věci musíme nutně jednat. Žádám Vás, paní komisařko, abyste zajistila nejen to, že toto rozhodnutí bude zohledňovat rozmezí a úroveň výkonnosti, ale především abychom vytvořili společný evropský trh, pokud jde o úroveň cen, který lidem umožní využívat datové služby i mimo hranice svého členského státu. V tomto směru máme naléhavé priority, kterými se musíme zabývat.
<SPEAKER ID="091" NAME="Andreas Mölzer" AFFILIATION="NI">
(DE) Paní předsedající, Evropa bude schopna uhájit své vedoucí postavení největšího hospodářského prostoru na světě jedině tehdy, pokud se ujme vedení v rozvoji a využívání nových technologií.
<P>
To se nepochybně týká i širokopásmové technologie. Naše nová politika rádiového spektra musí zajistit značné přenosové kapacity a vysoké přenosové rychlosti. Ústřední plánování a správa frekvencí na evropské úrovni jsou k dosažení tohoto cíle nepochybně méně vhodné, neboť i sama Komise zdůrazňuje, že to mohou náležitě a efektivně uskutečnit jednotlivé členské státy. Koordinační úloha by však byla žádoucí.
<P>
Navzdory vysokým nákladům bychom dle mého názoru měli podporovat poskytování sítí z optických vláken. Evropská unie nyní zaostává za svými konkurenty, tj. Spojenými státy a Čínou. To je pravděpodobně důsledek nerozhodné politiky a příliš velké byrokracie.
<P>
Souhlasím proto se zpravodajem, panem Hökmarkem, že se rozhodně musíme držet časového plánu stanoveného pro uvolňování rádiového spektra.
<SPEAKER ID="092" NAME="Neelie Kroes">
místopředsedkyně Komise. - Paní předsedající, ráda bych poděkovala všem, kdo se do této vzrušující rozpravy zapojili, protože ačkoliv se tato otázka může zdát značně technická, přece jen se jedná o otázku obecného významu, neboť rádiové spektrum je jako voda nebo čerstvý vzduch. Jedná se, jak prohlásila Catherine Trautmannová, o vzácný statek, o veřejný statek a zároveň o nepostradatelný statek. Zpravodajovi a jeho stínovým zpravodajům se podařilo tuto otázku dostatečně objasnit a ukázat nám, co musíme udělat, abychom dosáhli pozitivního výsledku.
<P>
Máme tu samozřejmě demokracii: debatujeme tedy o této otázce a je to poutavá rozprava. Před nedávnem jsme však diskutovali o digitální agendě, na které se všichni shodneme, a tato otázka má pro digitální agendu velký význam. Protože pokud nepřevezmeme svou odpovědnost a nezaujmeme jednoznačný postoj, pak můžeme zapomenout na to, co dříve řekla slečna Toiaová: musíme mít na paměti, že v roce 2020 - a to jsme stanovili v digitálním programu - by každý Evropan měl mít možnost sledovat své zájmy s využitím příležitostí, které mu rádiové spektrum nabízí.
<P>
Hovořili jsme také o vytvoření digitálních příležitostí pro každého Evropana do roku 2013. Máme-li to opravdu na paměti, pak musíme být důslední a musíme být schopni přijmout následky svého jednání.
<P>
Ráda bych poděkovala všem poslancům, kteří hovořili otevřeně, stanovili priority a shodli se na tom, co přesně musíme učinit ve strategickém přístupu k regulaci týkající se správy rádiového spektra. Stále tu ale existují překážky, které musíme překonat, o tom není pochyb. Vzhledem k tomu, co je v sázce, však nepochybuji, že se nám ony překážky podaří úspěšně zdolat.
<P>
Plně respektujeme využívání spektra pro vysílací a kulturní aktivity: o tom ať nejsou žádné spory. Onu otázku vyřešíme, pokud snad stále přetrvávají rozpaky, které je třeba překonat. U dodatečného spektra pro širokopásmové připojení a druhé digitální dividendy se domnívám, že si každý z nás uvědomuje, že dříve či později - dle mínění většiny poslanců Parlamentu patrně dříve - budeme muset řešit i tuto otázku. Jedná se tu o situaci výhodnou pro všechny zúčastněné. Uvolněním pásma 800 MHz jsme zvolili možnost, jež měla dopad na nejmenší část spektra, takže to můžeme pokládat za první krok na naší cestě.
<P>
Ohlédněme se na chvíli zpět: kdo by si byl před 15 lety představil, co všechno bude dnes v sázce? Kdybychom my politici byli před 15 lety čekali a otáleli s rozhodnutími, byli bychom neuspěli. V tom případě bychom nyní nediskutovali o tom, jestli chceme být první nebo třetí ve světě, ale jak zabránit tomu, abychom byli poslední.
<P>
Rádiové spektrum spadá do působnosti členských států: toho jsem si vědoma. Komise to schvaluje a inventář je tedy záležitostí členských států. Všichni se nicméně shodneme, že rádiové spektrum je velmi cenný zdroj, a musíme si uvědomit, že diskuze o jednotném digitálním trhu nám dávají příležitost a odpovědnost přemýšlet na nadnárodní úrovni - a pokud existuje oblast, v níž bychom měli uvažovat nadnárodně, pak je to politika rádiového spektra.
<P>
Pokud jde o termíny a o to, co bylo a je v sázce, sama vím, že rok 2013 není nijak brzký termín. Měli bychom si rovněž uvědomit, že pro dva typy situací jsou navrhovány odchylky: v případě problémů se sousedními zeměmi a v případě nepředvídatelných okolností. Domnívám se nicméně, že bychom měli zaujmout stanovisko, že čas nestojí na naší straně a že odchylky by neměly být zneužívány.
<P>
Celkově se těším na diskuzi s členy Rady, těším se na výsledek vašeho hlasování a směle hledím do budoucna v naději, že jeden z pilířů, o kterých jsme hovořili, bude dokončen ještě do konce roku.
<P>
Závěrem bych chtěla ještě jednou poděkovat nejen zpravodajovi a stínovým zpravodajům, ale také členům různých zúčastněných výborů za jejich konstruktivní a velmi pozitivní přístup.
<SPEAKER ID="093" NAME="Gunnar Hökmark">
zpravodaj. - Paní předsedající, myslím, že je třeba, abychom si uvědomili, že tu hovoříme o sociální oblasti, která se neobyčejně rychle rozvíjí. Tempo změn zde je a nadále bude mimořádně rychlé. Mluvíme tu o tom, jak bychom chtěli, aby situace vypadala v roce 2020.
<P>
Proto je důležité podotknout, že při diskuzi o pásmu 700 MHz říkáme pouze to, že budeme mít později příležitost rozhodnout o nejlepším způsobu jeho využívání. Jak bylo řečeno, rádiové spektrum je nejen vzácný zdroj, ale také veřejný statek, a proto máme povinnost ho využívat co nejlépe a nejefektivněji, což slečna Trautmannová také podotkla.
<P>
Rád bych také zdůraznil, že mezi kulturním a komerčním využíváním není žádný rozpor. Chci, abychom měli takové ambice, které nám umožní zapojit do této nové technologie kulturu, místo abychom tuto technologii vyhradili pouze pro komerční využití, k čemuž dojde, pokud nebudeme dostatečně ambiciózní. V takovém případě zůstane kultura pozadu a domnívám se, že kultura v Evropě nebude mít právě nejlepší vyhlídky, pokud bude využívat pouze staré technologie.
<P>
Věřím, že je možné nejen zajistit vysílání v současnosti, ale také vytvořit nové příležitosti pro novou dobu. Musíme však být schopni se rozhodnout. Musím říci, bez ironie a se značným uspokojením, že dnes večer nikdo nezpochybnil skutečnost, že musíme zaujmout vedoucí pozici. V globálním světě konkurence a znalostí můžeme zvítězit jedině tak, že budeme na prvním místě, a to by měl být náš cíl.
<SPEAKER ID="094" NAME="Předsedající">
Rozprava je ukončena.
<P>
Hlasování se bude konat ve středu 11. května 2011.
