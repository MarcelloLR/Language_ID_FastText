<CHAPTER ID="015">
Budoucnost SZP po roce 2020: řešení problémů v oblasti potravin a přírodních zdrojů a územní problematiky (rozprava)
<SPEAKER ID="093" NAME="Předsedající">
Dalším bodem je zpráva poslance Desse o společné zemědělské politice do roku 2020: řešení problémů v oblasti potravin, přírodních zdrojů a územní problematiky předložená jménem Výboru pro zemědělství a rozvoj venkova.
<SPEAKER ID="094" NAME="Albert Deß" LANGUAGE="DE">
Pane předsedající, pane komisaři, dámy a pánové, před 50 lety, v roce 1961, jsem započal svoji odbornou přípravu v oboru zemědělství. Od té doby mě stále provázela společná zemědělská politika. Stala se důležitým pilířem procesu evropské integrace.
<P>
Od počátku SZP se její úkoly zásadně proměňovaly. Jejím prvním úkolem bylo zvýšit produkci potravin, aby se snížila naše závislost na jejich dovozu. Za určitou dobu musela Evropa řešit problém přebytku potravin. Jak se situace postupně měnila, uskutečňovaly se také nové a nové reformy.
<P>
Dnes tu diskutujeme o další reformě, o nové podobě SZP po roce 2013. Jakožto zpravodaj pro reformu SZP do roku 2020 jsem rád, že se jednotlivé skupiny shodly na společném kompromisu. I když tento kompromis nemohl zohlednit všechny jednotlivé zájmy, Výbor pro zemědělství a rozvoj venkova přijal tuto zprávu velkou většinou. Jednoznačné hlasování je pro Komisi jasným signálem o tom, jak by se podle Výboru pro zemědělství a rozvoj venkova měla utvářet podoba SZP do roku 2020. Jsem si jist, pane komisaři, že na novou podobu SZP po roce 2013 bude mít vliv také Evropský parlament. Lisabonská smlouva nám dává tuto možnost.
<P>
Poděkování dnes adresuji svým kolegům a kolegyním poslancům za jejich zapojení a podporu a předsedovi výboru panu poslanci De Castrovi, koordinátorům a stínovým zpravodajům za vynikající spolupráci a ochotu najít kompromis. Chtěl bych poděkovat pracovníkům sekretariátu výboru, politických skupin a zaměstnancům své kanceláře za skvělou spolupráci.
<P>
Nyní k samotné zprávě: nejen v EU, ale v celém světě zůstává hlavním cílem společné zemědělské politiky bezpečnost potravin a zajišťování dodávek potravin pro půl miliardy lidí. Chceme, aby SZP byla udržitelná a konkurenceschopná, přinášela spotřebitelům bezpečné a vysoce kvalitní potraviny a podporovala také obnovitelné formy energie. Dvoupilířovou strukturu SZP je nutno zachovat, aby tak naši zemědělci měli jistotu v oblasti plánování na příští období.
<P>
Zpráva jasně říká - a zde má pan komisař naši podporu -, že zemědělský rozpočet by v příštím finančním období měl zůstat na stejné úrovni. Výrok pana Barrosa, že v druhém pilíři je nutné provést značné škrty, je pro mě nepochopitelný. Jsem přesvědčen, že se setká s odporem napříč skupinami.
<P>
Důležitým úkolem zůstává zjednodušení společné zemědělské politiky. To je ústředním požadavkem našeho kompromisu. Požadujeme rovněž spravedlivé rozdělení prostředků mezi členské státy, což je nezbytné také proto, aby byly vytvořeny rovné podmínky pro hospodářskou soutěž. Usilujeme o přechod od historických a individuálních referenčních hodnot k plošným platbám. Je třeba uznat úlohu drobných zemědělců a členské státy musí samy na základě subsidiarity rozhodovat o tom, jak budou tyto zemědělce podporovat. Zpráva se zmiňuje o významu mladých zemědělců. Pro mne bylo také důležité zabránit zavedení nového dodatečného systému plateb, který by vedl k mimořádným systémům kontrol a sankcí pro postup ekologizace.
<P>
Celkově vzato jsme našli kompromis, pro který bude moci zítra hlasovat mnoho poslanců Evropského parlamentu, a tak vyslat jasný signál o nové podobě zemědělské politiky. Velká většina členů skupiny Evropské lidové strany (Křesťanských demokratů) tuto zprávu podpoří.
<SPEAKER ID="095" NAME="Dacian Cioloş" LANGUAGE="FR">
Pane předsedající, pane poslanče Dessi, vážení poslanci a poslankyně, tato zpráva přichází ve správném okamžiku, kdy Komise vypracovává podrobné legislativní návrhy, které se chystá Parlamentu a Radě předložit v říjnu.
<P>
Rád bych poděkoval zpravodaji, panu poslanci Dessovi, za práci, kterou vykonal v posledních týdnech a měsících. Za usilovnou práci a plodné debaty, které jsme spolu vedli za tu dobu, co jsem začal pracovat na přípravě reformy společné zemědělské politiky, bych chtěl poděkovat také členům Výboru pro zemědělství a rozvoj venkova.
<P>
Mnohé věci obsažené v této zprávě se shodují s představou, kterou Komise vyložila ve svém sdělení o reformě společné zemědělské politiky, jež předložila koncem roku 2010 s cílem podnítit diskusi.
<P>
Mám na mysli zejména otázku zajišťování dodávek potravin, což je jedním ze základních cílů zemědělství. Také si myslím, že je důležité zachovat oba pilíře společné zemědělské politiky, jak tu před chvíli řekl pan poslanec Dess, a zároveň také uznat, že je třeba této politice vtisknout ekologičtější charakter a zaměřit se na šetrné hospodaření s přírodními zdroji. Mám na mysli také spravedlivější rozdělování finančních prostředků společné zemědělské politiky mezi evropské zemědělce a požadavek, aby rozpočet mohl být použit na potravinové a regionální záležitosti, ale také na řízení přírodních zdrojů v Evropské unii.
<P>
Beru rovněž na vědomí, že navrhujete zvýšení maximální částky pro přímé platby. Dovolte, abych zdůraznil, že mnohé větší zemědělské podniky v této fázi významně přispívají k zaměstnanosti na venkově. Při stanovování maximální částky podpory zemědělského příjmu proto budou zohledněna kritéria, jako je zaměstnanost.
<P>
Dalším stěžejním cílem, jenž pomůže nejen vypořádat se se změnou klimatu a dalšími environmentálními problémy, ale také přispěje k plnění strategie Evropa 2020, je doplnění ekologické složky do prvního pilíře a posílení politiky rozvoje venkova.
<P>
Jsem rád, že zpráva zdůrazňuje, že je důležité, aby existovala těsnější spojitost mezi přímými platbami a ochranou přírodních zdrojů. Chci vytvořit účinný celoevropský nástroj, jímž bude dosaženo cíle zjednodušení systému přímých plateb. Jsem velkým zastáncem oddělení přímých plateb od produkce, neboť se osvědčilo a pomohlo zemědělcům lépe se přizpůsobit tržním podmínkám. Souhlasím však s tím, když ve zprávě uvádíte, že je třeba chovat se pragmaticky a realisticky. Domnívám se, že za určitých situací a ve specifických segmentech a odvětvích, které jsou z hospodářského, ekologického a sociálního hlediska zranitelné, by mělo být možné také poskytovat podporu vázanou na produkci.
<P>
Přímé platby budou nadále hrát důležitou úlohu v udržování životaschopnosti regionů. To se týká zejména regionů se značnými přírodními omezeními. Proto Komise ve svém sdělení zdůraznila, že je důležité, aby platby poskytované oblastem s přírodními omezeními v rámci druhého pilíře ještě doplňovala podpora příjmu, jež bude i nadále poskytována.
<P>
Zvážíme výhrady, jež ve zprávě vznášíte vůči tomu, aby tato složka byla součástí prvního pilíře. Ve sdělení o budoucnosti společné zemědělské politiky jsem navrhl, aby byl vytvořen specifický režim podpor pro drobné zemědělce, což by jim pomohlo, neboť by se snížila administrativní zátěž spojená s přímými platbami. V rámci druhého pilíře by drobným zemědělcům mohla být poskytována také nemalá podpora na restrukturalizaci nebo na zlepšení ziskovosti a konkurenceschopnosti, aby se tak mohl zvýšit jejich lokální přínos, a to i z hospodářského hlediska.
<P>
Dalším bodem, v němž se vaše očekávání a má představa o budoucí zemědělské politice shodují, je záměr, aby přímé platby byly poskytovány výhradně aktivním zemědělcům. Zde opět chceme vytvořit definici tak, aby umožňovala zohlednit specifické podmínky v jednotlivých členských státech.
<P>
Velkou pozornost jsem věnoval také vašim návrhům tržních opatření. Posílení řídící schopnosti producentů a producentských organizací a jejich vyjednávací síly, transparentní tvorba cen a další opatření k řízení rizik, to vše jsou aspekty, jež jsem se v rámci posuzování dopadů zavázal podrobně analyzovat. Hodlám k těmto okruhům vypracovat konkrétní legislativní návrhy.
<P>
Souhlasím s vašimi připomínkami ohledně zdokonalení a posílení opatření pro rozvoj venkova. Souhlasím rovněž s tím, že potřebujeme taková opatření, která nám umožní účinněji reagovat na výzvy spjaté s globálním oteplováním, ztrátou biologické rozmanitosti a udržitelným hospodařením s přírodními zdroji.
<P>
Druhý pilíř budoucí zemědělské politiky bude muset reagovat na všechny zmíněné výzvy a bude se do něj také muset promítnout, jakým způsobem se mohou odborné znalosti podílet na vytváření budoucnosti, v níž bude konkurenceschopnost spojena s ohledy na životní prostředí. Mohu prohlásit, že celá Komise - celé kolegium komisařů včetně předsedy Barrosa - je pro to, aby byl součástí budoucí společné zemědělské politiky silný druhý pilíř.
<P>
Se zájmem jsem si přečetl vaše návrhy ohledně mladých zemědělců. Politika rozvoje venkova musí poskytovat celou škálu podpůrných opatření, která budou splňovat jejich potřeby. Chtěl bych také promyslet, co by pro mladé zemědělce bylo možno udělat v rámci prvního pilíře společné zemědělské politiky. Chtěl bych, aby v budoucnu členské státy mohly sestavovat tematicky zaměřené podprogramy: balíčky opatření, jež by byla konkrétně zacílena na mladé zemědělce a uznávala by, že v členském státě představují prioritní skupinu. Mám na mysli opatření týkající se započetí činnosti, odborného vzdělávání, vzdělávacích služeb, investic do modernizace a restrukturalizace zemědělských podniků.
<P>
Jak ve zprávě zdůrazňujete, aby se mohla naše politika vypořádat s budoucími výzvami, musí být náležitě financována. V současnosti čekáme na sdělení Komise o příštím víceletém finančním rámci, jež bude zveřejněno koncem června. Posouzení dopadů a legislativní návrhy, které předložíme na podzim, jak jsem řekl, se budou o toto sdělení opírat.
<P>
Ještě jednou vám děkuji za tuto zprávu. Rád vám zodpovím jakékoliv otázky. Doufám, že nás čeká velmi plodná diskuse.
<SPEAKER ID="096" NAME="Kriton Arsenis" LANGUAGE="EL">
Pane předsedající, pane komisaři, dnes diskutujeme o společné zemědělské politice. Mnoho lidí ji kritizuje, protože si myslí, že poškozuje životní prostředí a že dříve byla a také dnes stále v mnoha ohledech je nebezpečná pro rozvojové země, zejména pro jejich zemědělství a rozvoj.
<P>
Ti, kdo vyslovují tuto kritiku, mají pravdu, ale ti, kdo požadují, aby se snížilo financování společné zemědělské politiky, se mýlí. Společná zemědělská politika není jen zemědělskou politikou, je nástrojem pro přerozdělování zdrojů z evropských měst na venkov. Vždyť právě evropští občané žijící na venkově pečují o naše lesy, řeky a jezera, poskytují nám potraviny a přinášejí čistý vzduch a čistou vodu.
<P>
Musíme jim poskytnout pobídky k tomu, aby provedli změny tam, kde jsou třeba. Pokud však chceme provádět seriózní politiku, měli bychom zvýšit financování naší zemědělské politiky, aby naše společná zemědělská politika byla spravedlivější, efektivnější a životaschopnější.
<SPEAKER ID="097" NAME="Karin Kadenbach">
navrhovatelka stanoviska Výboru pro životní prostředí, veřejné zdraví a bezpečnost potravin. - (DE) Pane předsedající, pane komisaři, dámy a pánové, kdybychom se zeptali evropských občanů, co očekávají od evropských politik, odpověděli by nám, že kvalitu života a zazněla by při tom slova jako zdraví a životní prostředí. U společné zemědělské politiky stojíme právě před úkolem, abychom tato očekávání evropských občanů, pokud jde o nás, politiky, ale také o politiku obecně, naplnili.
<P>
Příspěvek Výboru pro životní prostředí, veřejné zdraví a bezpečnost potravin je v tomto směru důležitý, protože chceme totéž, co chtějí evropští občané. Chceme zdravé potraviny, které budou produkovány v systému vyznačujícím se rozmanitostí, a sice rozmanitostí biologickou, ale také rozmanitostí produkčních postupů.
<P>
Musíme umožnit ochranu našeho životního prostředí. Musíme pečovat o naše vodstvo, vzduch a půdu. Je třeba zajistit, aby se venkovské oblasti rozvíjely a nestal se z nich evropský chudobinec. Musíme usilovat o takovou zemědělskou politiku, která podporuje rozvoj všech regionů. Na to potřebujeme peníze a tyto finanční prostředky musí být řádně a spravedlivě rozdělovány.
<SPEAKER ID="098" NAME="Czesław Adam Siekierski" LANGUAGE="PL">
Pane předsedající, omlouvám se. Začněte prosím měřit čas. Chci vás seznámit s některými myšlenkami ze stanoviska Výboru pro regionální rozvoj. Je škody, že nebyly v plném rozsahu začleněny do zprávy předložené Výborem pro zemědělství a rozvoj venkova. Jedná se o tyto myšlenky: Zajišťování dodávek potravin v EU i ve světovém měřítku vyžaduje novou a silnou společnou zemědělskou politiku, která za prvé, zvýší naši konkurenceschopnost na mezinárodním trhu, za druhé, zajistí spravedlivý příjem zemědělcům, za třetí, zajistí, že spotřebitelé si budou moci kupovat vysoce kvalitní produkty za spravedlivé ceny, za čtvrté zajistí udržitelný rozvoj venkovských oblastí a za páté, pomůže zlepšit stav životního prostředí.
<P>
Aby mohly být tyto úkoly realizovány, je třeba stanovit objektivní, transparentní a zjednodušená kritéria, která zajistí zemědělcům ve všech členských státech rovnou podporu v systému přímých plateb. Je na čase opustit používání historických plateb. Součástí SZP by měla být opatření pro regulaci zemědělského trhu a pro intervence na něm a mechanismus řízení rizik. Poslední věc, SZP by měla věnovat větší pozornost malým rodinným zemědělským podnikům, vzhledem k potřebě diverzifikovat...
<P>
(Předsedající řečníka přerušil)
<SPEAKER ID="099" NAME="Michel Dantin" LANGUAGE="FR">
Pane předsedající, pane komisaři, dámy a pánové, dovolte mi úvodem blahopřát našemu zpravodaji, panu poslanci Dessovi, stínovým zpravodajům a dalším osobám, které se podílely svojí prací na přípravě této zprávy. Podle mého názoru je tento text vyrovnaný i ambiciózní. Hlasovat o něm budeme zítra.
<P>
Zhruba šest měsíců poté, co pan poslanec Lyon vypracoval zprávu vysvětlující stanoviska Evropského parlamentu k budoucnosti společné zemědělské politiky po roce 2013, se Komise rozhodla, že bude z této zprávy čerpat a začlenila mnoho jejích myšlenek do svého sdělení, které zveřejnila dne 18. listopadu 2010. Nová zpráva, kterou Výbor pro zemědělství a rozvoj venkova přijal takřka jednomyslně, potvrzuje nový směr, kterým bychom chtěli, aby se společná zemědělská politika vydala v následujících letech. Zemědělci tu nejsou pro to, aby produkovali pouhé zboží nebo prodejní komodity. Jsou tu především pro to, aby produkovali potraviny pro 500 milionů evropských občanů, ale také aby pomohli živit ostatní svět. Formulovat to takto není jen sémantická záležitost: činíme tím filozofickou volbu.
<P>
Zpráva poslance Desse podporuje pozitivní přístup k přínosu zemědělství pro životní prostředí a ekologii, a vyzývá tudíž ke zjednodušení často složitých administrativních postupů, které zavádí evropské a vnitrostátní právní předpisy. Obhajobou odstupňování přímých plateb a přezkumu právních nástrojů zpráva nabízí nový pohled na sociální vnímání SZP a globálního obchodu.
<P>
Souběžně s naší rozpravou začíná skupina G20 v Paříži diskutovat o globálních trzích s komoditami, a zvláště se zemědělskými komoditami. Přístup Evropského parlamentu tudíž nekrystalizoval ve vakuu, odtrženě od světa, nýbrž je naopak součástí širších úvah o tom, jak globálně reagovat na globální problém.
<P>
Tak jako před rokem při hlasování o zprávě poslance Lyona a minulý měsíc při hlasování o zprávě poslance Garriga Polleda o finančním výhledu budeme také zítra hlasovat pro zachování zemědělského rozpočtu v programovém období 2014-2020. Jsem si jit, že půjde o velmi těsné hlasování, ale musíme se vyjádřit a učinit rozhodnutí, protože nebudeme mít peníze na všechno...
<P>
(Předsedající řečníka přerušil)
<SPEAKER ID="100" NAME="Stéphane Le Foll" LANGUAGE="FR">
Pane předsedající, pane Komisaři, pane poslanče Dessi, pan poslanec Dantin byl přerušen, ale měl v úmyslu vysvětlit, že potraviny představují důležitý celosvětový problém, a tak tomu je. Jak tu již zaznělo, tato zpráva společně s předchozími zprávami a sdělením Komise se snaží ukázat, že Evropa si klade za cíl mít společnou zemědělskou politiku, která Evropě zajistí dodávky potravin a přispěje k zajišťování potravin v celosvětovém měřítku. To s sebou nese politické závazky týkající se regulace trhu, a o těch se dnes diskutuje. V debatách na úrovni EU ji budeme muset také prosazovat. Uvažuje-li se v současnosti o zrušení programu zajišťování potravin, nesmíme zapomínat na to, že zajišťování potravin stále zůstává věcí solidarity a tento problém je v Evropě dosud velmi aktuální, protože téměř 30 milionů Evropanů v současnosti trpí podvýživou. Nezapomínejme na to.
<P>
Tato zpráva v zásadě udává jasný kurz: ekologizaci zemědělské politiky. Zemědělství nepochybně musí zaujmout kladný postoj k problematice životního prostředí. Zde je třeba se zaměřit zejména na evropský rozměr a zahrnutím environmentálních aspektů do prvního pilíře zajistit, aby byl brán v potaz.
<P>
Další důležitou věcí je, že tento kompromis je výsledkem dlouhotrvajících jednání o otázce odstupňované podpory, jichž jsem se vždy účastnil. Podpora nakonec bude přidělována podle dvou kritérií: podle zaměstnanosti - jsem přesvědčen, že je třeba, aby zemědělská politika pracovala s hlediskem vytváření zaměstnanosti - a samozřejmě podle tvorby veřejných statků. Tento přístup je lepší než dále diskutovat o maximálních částkách podpory a nikdy se nedobrat žádného řešení. Říkám to zde dnes odpoledne, protože jsem o tom upřímně přesvědčen.
<P>
Dovolte mi na závěr říci, že nebude-li zachována současná výše zemědělského rozpočtu, nejsou tato zpráva a závazek Parlamentu k ničemu. Tím reaguji na výroky pana komisaře a předsedy Komise o druhém pilíři. Snížení rozpočtu je nepřijatelné.
<SPEAKER ID="101" NAME="George Lyon">
jménem skupiny ALDE. - Pane předsedající, domnívám se, že světoznámý skotský básník Robert Burns by původní verzi této zprávy asi býval přirovnal ke "skrčenému, ustrašenému tvorečku". Naštěstí díky dobré práci, kterou Albert Dess a všichni ostatní stínoví zpravodajové odvedli během jednání v uplynulých měsících, máme nyní před sebou zprávu, která je skutečně důležitá a obsahuje mnoho oblastí, v nichž ji můžeme podpořit.
<P>
Domnívám se však, že v jedné důležité oblasti selhává, a sice v tom, že nepřináší odpověď na zásadní otázku našich daňových poplatníků a spotřebitelů, kteří platí společnou zemědělskou politiku: Na co budou nevázané přímé platby poskytovány? To je zásadní otázka, které se nesmíme vyhýbat. Tyto platby již nebudou mít žádnou souvislost s produkcí, protože na ni nejsou vázány. Prostřednictvím podmíněnosti mají určitou vazbu k veřejným statkům, ale tím podle mého názoru není zmíněná otázka uspokojivě zodpovězena. Myslím si, že zpráva se možná měla odvážit zajít o něco dále a odpovědět na zmíněnou otázku tím, že by podpořila myšlenku cílenějšího zaměření přímých plateb, které by v sobě zahrnovalo pobídku k rozvoji udržitelnějšího a konkurenceschopnějšího modelu zemědělství a umožňovalo by směřovat platby do znevýhodněných regionů - tedy ekologizaci přímých plateb, jejíž je pan komisař podle mého názoru velkým zastáncem.
<P>
Uděláme-li tento krok, jsem přesvědčen, že nám to umožní odpovědět na tuto otázku a jasně vysvětlit veřejnosti, k čemu jsou přímé platby. Stává se tím také zbytečný požadavek zavést horní hranice a maximální částky podpory, protože budou-li na všechny přímé platby vázány veřejné statky, pak čím větší zemědělec, tím více veřejných statků přinese. Proto není třeba pro tyto platby stanovit limity. Myslím si, že zpráva ukazuje tímto směrem a vítám posun k tomuto modelu. Doufám, že zítra bude možné tuto zprávu zlepšit. Pokud se to podaří, naše skupina ji určitě ráda podpoří.
<SPEAKER ID="102" NAME="James Nicholson">
jménem skupiny ECR. - Pane předsedající, dovolte, abych také při této příležitosti poblahopřál zpravodaji. Za celou dobu, po kterou probíhala jednání, jasně prokázal, že má opravdu železnou vůli, protože si poradil s mnoha nespokojenci. Při plnění svého úkolu tedy dokázal, že je velmi houževnatý, a dosáhl cíle.
<P>
Nejprve chci přivítat, že SZP bude mít dvoupilířovou strukturu, protože to je věc, na níž jsme se, myslím, všichni shodli.
<P>
Poslouchal jsem, co tu zaznělo o ekologizaci. Když se hovoří o ekologizaci, téměř každý si pod tím představuje něco trochu jiného, a to i pokud jde o praktickou stránku. Musíme si v tom ještě udělat jasno. Tady se nejedná o podružnou záležitost, která se může provést jakkoliv, protože to v budoucnu bude mít obrovské následky.
<P>
Pan poslanec Le Foll má pravdu. Vždyť pokud nebudou peníze, nebudeme toho moci v řadě těchto oblastí mnoho udělat. Musíme se chovat zodpovědně a jako Parlament musíme dostát své odpovědnosti za přípravu legislativního dokumentu, jenž komisař předloží koncem letošního podzimu. To bude pro nás, poslance, obrovská výzva. Poprvé budeme mít odpovědnost, poprvé do toho budeme moc mluvit a budeme zapojeni do závěrečného rozhodování.
<P>
Takže z tohoto hlediska jsem proti tomu, když se ve stávající zprávě hovoří o omezování výdajů. Podpořím předložené pozměňovací návrhy, které navrhují snížit jeho míru. Toto je věc, kterou ještě budeme muset prodiskutovat, ale jak jsem řekl, nebylo by dobré, kdybychom neměli rozpočet.
<P>
Musíme se blíže podívat na to, jakým způsobem utrácíme peníze. Utrácíme je co možná nejrozumněji? Nevydáváme příliš velkou část na správu? Nestojí nás příliš mnoho byrokracie a administrativa? Nedáváme dost peněz na zajišťování potravin? Jako v případě ekologizace také o zajišťování potravin se hovoří jen tak jakoby mimochodem.
<P>
Co děláme pro zajištění dodávek potravin? Během devíti nebo desíti let by nás mohla potkat krize. Počet zemědělců klesá, pracuje zde méně lidí a na toto bychom se podle mě měli v budoucnosti zaměřit.
<SPEAKER ID="103" NAME="Martin Häusling">
jménem skupiny Verts/ALE. - (DE) Pane předsedající, dámy a pánové, podle našeho názoru jde zpráva jednoznačně správným směrem. Evropská zemědělská politika musí být spravedlivější a musí být ohleduplnější k životnímu prostředí. Domnívám se, že těchto cílů jsme touto zprávou dosáhli. Evropská zemědělská politika musí konec konců být v souladu s našimi cíli v oblasti změny klimatu a biologické rozmanitosti. Také to je ve zprávě zahrnuto. Evropská zemědělská politika musí poskytovat environmentální služby. Daňoví poplatníci pak budou ochotni ji platit. Mezi zemědělce, ale také mezi členské státy je třeba spravedlivěji rozdělovat prostředky a také vůči méně rozvinutým zemím musíme uplatňovat politiku spravedlivého obchodování. Rovněž to je ve zprávě obsaženo.
<P>
Zapracovat bezmála 1 300 pozměňovacích návrhů bylo namáhavé, ale z dlouhodobého hlediska se nám podařilo dosáhnout cíle nalézt široký společný kompromis s jasně stanovenými cíli. Parlament dokázal, že je schopen vytvářet takovou politiku. Mnoho věcí mohlo být podle našeho názoru formulováno jasněji, například podmínky plateb v prvním pilíři - střídání plodin, ochrana luk -, ale budiž, nyní je na Komisi, aby dotvořila výsledné formulace.
<P>
Důležité také je, že obsahuje degresivitu. Velké zemědělské podniky musí vykonat více pro zaměstnanost a životní prostředí. Toto na výboru podpořila velká většina. Důležité také je, že byla posílena úloha zemědělců v oblasti obchodu a že byla věnována pozornost otázce bílkovinných plodin. Z dlouhodobého hlediska si nemůžeme dovolit dovážet z jiných zemí bílkovinné plodiny odpovídající 30 milionům hektarů krmné plochy. Je nejvyšší čas začít s tím něco dělat.
<P>
Všichni jsme se shodli, že silný druhý pilíř je důležitý. Rozvoj venkova, environmentální opatření a opatření pro znevýhodněné regiony - na tyto věci je nutno položit zřetelný důraz. Chce-li pan Barroso toto zrušit, narazí na silný odpor Parlamentu. Právě zde jsou šance pro rozvoj venkova a nemůžeme se k znevýhodněným regionům obrátit zády.
<SPEAKER ID="104" NAME="Patrick Le Hyaric" LANGUAGE="FR">
Pane předsedající, pane komisaři, zpráva, kterou dnes projednáváme, nastiňuje nový směr zemědělské politiky, jež zahrnuje odstupňované veřejné financování zohledňující zaměstnanost a environmentální hlediska, skutečnost, že zemědělství produkuje veřejné statky, a pojem aktivního zemědělce. Bylo tu však již příliš mnoho dobrých záměrů, které nikdy život pracujících zemědělců nezlepšily. Nezapomínejme na to, co se právě dnes odehrává ve venkovských oblastech. Myšlenka záchranné sítě sice zní pěkně, ale toto řešení není dostatečné. Musíme se vrátit k mechanismům veřejných intervencí, abychom mohli drobným a středním zemědělcům zaručit základní ceny.
<P>
Spojení ekonomické, sociální a ekologické účinnosti bude znamenat konec ultraliberálního modelu volného obchodu, jenž v současnosti likviduje rodinné zemědělské podniky. Evropská unie se musí snažit prosadit radikální změny ve Světové obchodní organizaci a těsněji spolupracovat s Organizací OSN pro výživu a zemědělství s cílem vrátit se k systému spolupráce, jenž zahrnuje proměnlivá cla na hranicích.
<P>
Je také třeba, aby byl v Evropě mnohem více financován výzkum. Konečně, musíme zajistit, aby rozpočet pro tuto politiku zůstal zachován... (Řečník uzavřel svůj projev mimo mikrofon)
<SPEAKER ID="105" NAME="Krisztina Morvai" AFFILIATION="NI">
Pane předsedající, neslyšeli jsme tlumočení předchozího projevu do angličtiny. Velmi mne tento projev zajímal. Pokud to nebude pro pana řečníka příliš velkou zátěží a můžete-li s tím něco udělat, aby bylo slyšet tlumočení do angličtiny, velmi bych to ocenila.
<SPEAKER ID="106" NAME="Předsedající">
Je tu ještě někdo další, kdo neslyšel tlumočení do angličtiny? Asi se jedná jen o lokální problém v zadních řadách. Zjistíme to.
<P>
Podle všeho došlo k záměně kanálů. Na řešení se pracuje. Prosím o strpení, ale projev si budete moci později přečíst na internetu. Na internetu probíhá také přímý přenos a určitě je tam i tlumočení.
<SPEAKER ID="107" NAME="Lorenzo Fontana" LANGUAGE="IT">
Pane předsedající, pane komisaři, dámy a pánové, nejprve musím poděkovat panu poslanci Dessovi za náročnou práci, kterou spolu se všemi stínovými zpravodaji vykonal.
<P>
Mimořádně nás těší, že zpráva nezapomíná na znevýhodněné oblasti - horské oblasti jsou nám obzvláště blízké. Mimořádně nás těší, že podporuje malá zemědělská hospodářství, protože ty jsou velmi důležitá jak pro ochranu krajiny, tak kvůli kvalitě svých produktů. Mimořádně nás také těší, že věnuje nemalou pozornost mladým zemědělcům, kteří do jisté míry představují budoucnost zemědělství.
<P>
Nikdo z nás by však neměl zapomínat, že největší bitva nyní musí být svedena o rozpočet, a proto se naléhavě obracíme na vás, pane komisaři, neboť to víte lépe než já nebo kdokoliv z přítomných. Nemůžeme připustit snížení rozpočtu společné zemědělské politiky, protože to by znamenalo, že zemědělství v Evropě nejspíše za moc nestojí. Jenže jestliže zemědělství v Evropě za moc nestojí, potom také zemědělské produkty, a tedy veškeré naše potraviny za moc nestojí. To si ale nepochybně nemyslíme.
<P>
Na závěr, pane komisaři, bych se chtěl dotknout otázky dovozu. Jak víte, dovoz samozřejmě nespadá do SZP, ale představuje další důležitý dílek, který by neměl být uvažován odděleně od SZP, protože budeme-li dovážet levné nekvalitní produkty, zákonitě tím zlikvidujeme naše zemědělství.
<SPEAKER ID="108" NAME="Diane Dodds" AFFILIATION="NI">
Pane předsedající, chtěla bych panu poslanci Dessovi poděkovat za vyčerpávající zprávu.
<P>
Tak jako další řečníci bych chtěla zdůraznit, že je důležité, aby nová SZP měla pořádný rozpočet. Jsem přesvědčena, že je důležité postavit náš rozpočet na argumentech týkajících se zajištění potravin.
<P>
Odhaduje se, že do roku 2050 bude třeba zvýšit světovou zemědělskou produkci o 70 %. Podle mne by nová SZP k tomu měla přispět a měla by tuto produkci udržet v Evropě. Neměli bychom tuto naši stávající základnu potravinové produkce žádnými opatřeními omezovat.
<P>
Vítám jasnou podporu dvoupilířové struktuře a vítám také, že pan komisař dnes potvrdil, že tuto strukturu také podporuje. Dodala bych nicméně, že nechci, aby podpora ekologizace v rámci prvního pilíře znamenala pro naše zemědělce další zátěž a náklady. Proto bych si přála, aby vzhledem k velké rozmanitosti zemědělských struktur a krajinné základny v celé EU byla na vnitrostátní a regionální úrovni zajištěna flexibilita.
<SPEAKER ID="109" NAME="Giovanni La Via" AFFILIATION="PPE">
(IT) Pane předsedající, pane komisaři, dámy a pánové, náročná práce zpravodaje, pana poslance Desse, a stínových zpravodajů - všem jim samozřejmě blahopřeji - dnes vstupuje do závěrečné fáze.
<P>
Nová společná zemědělská politika hodně znamená pro budoucnost evropského zemědělství a přežití rozsáhlých venkovských oblastí. Nová SZP musí lidem zajistit odpovídající dodávky kvalitních potravin a musí být také schopna podpořit produkci neobchodovatelných veřejných statků. K dosažení zmíněných cílů jsou třeba další, účinnější a zejména jednodušší nástroje pro zemědělce, snadnější přístup k financování a méně byrokracie.
<P>
Potřebujeme rovněž tržní nástroje pro účinný boj s krizemi, které se bohužel opakovaně vracejí, a také nástroje umožňující předcházet rizikům, jež jsou se zemědělstvím spjata, a pojistit se proti nim. Potřebujeme SZP pro mladé lidi, jimž můžeme svěřit budoucí zemědělství. Rozhodli jsme se, že prostřednictvím politiky rozvoje venkova, která posílí veškerý přírodní a lidský potenciál venkovských oblastí, budeme prosazovat ochranu biologické rozmanitosti a hojných regionálních specifických rysů a forem produkce v Evropské unii. Zároveň se však musíme snažit učinit zemědělské podniky konkurenceschopné. Proto bych chtěl Komisi přesvědčit, že opatření pro přenos technologií je třeba učinit součástí rozvoje venkova.
<P>
Potvrzuji, že je důležité podpořit zavedení maximálních částek pro přímé platby velkým hospodářským subjektům, jak se na tom shodl Výbor pro zemědělství a rozvoj venkova. Domnívám se, že je nutné zavést systém degresivních plateb, jenž by se vztahoval na podniky, jejichž velikost překročí určitou stanovenou hranici, aby větší podniky, které dosahují velkých úspor již z rozsahu produkce, nedostávaly nepřiměřené kompenzace.
<P>
Nemohu si odpustit zdůraznit, že SZP potřebuje odpovídající financování. Parlament nemůže přijmout škrty v oblasti financování rozvoje venkova.
<SPEAKER ID="111" NAME="Luís Manuel Capoulas Santos" AFFILIATION="S&amp;D">
(PT) Paní předsedající, touto reformou chce skupina Pokrokové aliance socialistů a demokratů v Evropském parlamentu dosáhnout toho, aby společná zemědělská politika byla spravedlivější, nestrannější a více v souladu s dobou, v níž žijeme, neboť otázky legitimity poskytované podpory vůči společnosti, bezpečnosti potravin a v nejobecnějším slova smyslu zajišťování potravin se staly naléhavějšími než kdykoliv dříve.
<P>
Podařilo se nám dosáhnout toho, že věci, na kterých nám nejvíce záleželo, byly do zprávy zahrnuty. Patří k nim potřeba zachovat dostatečně financovanou společnou zemědělskou politiku Evropské unie. Musím zdůraznit, že nebudeme souhlasit s odejmutím jakýchkoliv finančních zdrojů, neboť chceme zajistit posílení SZP. Chceme, aby se finanční pomoc mezi členské státy a zemědělce rozdělovala spravedlivěji tím, že bude zaveden nový systém, jenž nebude vázán na produkci, nýbrž bude založen na environmentálních a sociálních kritériích, tedy takový systém, jenž podpoří zaměstnanost. SZP musíme také zaměřit na skutečné zemědělce a vytvořit zvláštní mechanismus pro drobné zemědělce.
<P>
Jsem si jist, že díky tomu, že Lisabonská smlouva posílila úlohu Parlamentu, budeme schopni těmto cílům, jež jsou zatím čistě teoretické, dát podobu konkrétních opatření.
<SPEAKER ID="112" NAME="Marit Paulsen" AFFILIATION="ALDE">
(SV) Paní předsedající, ráda bych poděkovala panu poslanci Dessovi za vynikající práci. Chtěla bych se věnovat jednomu aspektu zemědělské politiky. Tímto aspektem jsou obrovské problémy, před kterými lidstvo a celý svět stojí. Patří k nim změna klimatu, úbytek biologické rozmanitosti a eutrofizace vodních cest. Mohla bych zde uvést velmi rozmanité příklady. Myslím, že v této souvislosti si musíme uvědomit, že právě zemědělci dennodenně hospodaří s naším životním prostředím a základními podmínkami našich životů a budoucnosti. V zemědělství a lesnictví máme k dispozici ty nejlepší environmentální nástroje, a právě za používání těchto environmentálních nástrojů bychom zemědělce měli platit a měli bychom je za to platit dobře. Přála bych si proto, abychom v budoucnu poněkud změnili přístup a upustili od dotací příjmu, které je problematické obhájit, a platili zemědělce za to, co opravdu dělají. Jinak řečeno, měli bychom přestat vyplácet dotace a platit za poskytované služby. Nejdůležitějším úkolem zemědělství samozřejmě je produkovat potraviny - dostatečné množství kvalitních potravin -, ale podle mého názoru by se za potraviny mělo platit na trhu. Za environmentální služby se tam však platit nemůže.
<SPEAKER ID="113" NAME="Janusz Wojciechowski" AFFILIATION="ECR">
(PL) Paní předsedající, zpráva poslance Desse je v mnoha směrech velmi dobrá, ale naprosto selhává v tom směru, že odmítá myšlenku spravedlivého rovnoměrného rozdělení přímých plateb. V zemědělství bude nadále platit nesmyslný a absurdní princip, podle něhož bude více finanční pomoci poskytnuto těm, kdo jsou bohatší, a méně těm, kdo jsou chudší. Zemědělci v nových členských státech, a nejenom oni, jsou tímto vývojem velmi zneklidněni a znepokojeni. Zemědělství, zvláště v nových členských státech, zaznamenává úpadek. Podívejte se prosím, kolik půdy v Polsku, v Litvě a na Slovensku leží ladem.
<P>
Obracím se na své kolegy ze starých členských států s prosbou, aby ukončili tuto diskriminaci. Rozdělme konečně přímé platby spravedlivě a nevytvářejme dvourychlostní Evropu. Chtěl bych se obrátit zejména na francouzské poslance Evropského parlamentu a připomenout jim heslo "volnost, rovnost, bratrství", které zdobilo prapory Velké francouzské revoluce. Máme volnost, ale nikoliv rovnost, a bez rovnosti není možné bratrství. Trvejme tedy na rovnosti.
<SPEAKER ID="114" NAME="José Bové" AFFILIATION="Verts/ALE">
(FR) Paní předsedající, pane komisaři, dámy a pánové, souhlasím, že tak jako volnost a bratrství by zemědělcům a novým členským státům ve východní Evropě měla být zajištěna rovnost. Ano, souhlasím s vámi.
<P>
Podle mého názoru tato zpráva představuje velký krok vpřed. Hned zpočátku to nebylo snadné: situace byla opravdu plná rozbrojů. Důležité však je, že jsme dosáhli konsensu. Tento konsensus nám umožnil udržet komplexnější přístup a myslím, že v tom spočívá velmi silná stránka Evropského parlamentu. Navzdory obtížím jsme dosáhli úspěchu a chtěl bych tedy poděkovat zpravodaji, panu poslanci Dessovi, a všem poslancům. První etapa je za námi.
<P>
V projednávaném dokumentu jsme zopakovali, že je třeba pro producenty a regiony zajistit rovnost, spravedlnost a férové podmínky. Myslím, že to je důležité. Jasně jsme řekli a potvrdili, že chceme chránit malé zemědělské podniky a podporovat jejich rozvoj, že chceme, aby malé zemědělské podniky byly brány v potaz, protože jsou z hlediska kvality a regionální rozmanitosti nezastupitelné. Podle mého názoru bylo další zásadní věcí toto. V textech je nyní zakotvena myšlenka posílení vědeckého hlediska v zemědělství, posunu od průmyslové orientace zemědělské výroby. Teď je třeba to uskutečnit: jedině tak se zemědělství stane pro budoucí generace přitažlivou volbou. To není otázka ideologie.
<P>
Poslední věc: V současnosti je pro nás skutečným znepokojením rozpočet. Musíme přijít s jasnou odpovědí. Nyní je naším cílem postoupit do druhé fáze, tedy do legislativní debaty. Proč? Protože texty a vznešené úmysly jsou málo: jedině prostřednictvím debaty o legislativních návrzích skutečně zjistíme, kam směřujeme. Právě na to v podstatě čekáme.
<P>
Dovolte, abych na závěr vyjádřil hněv nad postojem Německa. Německo nás donutilo snížit pomoc nejchudším evropským občanům na jednu pětinu původní výše. Tato pomoc byla součástí rozpočtu společné zemědělské politiky. Chci, aby se našel jiný způsob pomoci naši nejchudším občanům: 80 milionům Evropanů, kteří trpí nedostatkem jídla.
<SPEAKER ID="115" NAME="Alfreds Rubiks" AFFILIATION="GUE/NGL">
(LV) Paní předsedající, udělalo se hodně práce, ale výsledná zpráva hovoří ve velice obecných pojmech. Zpráva jasně nastiňuje nový směr: ekologizaci zemědělství. Ta by mohla představovat svého druhu záchranný kruh pro zemědělce, kteří nic neprodukují, kteří by se nemuseli podílet na produkci, a přesto by dostávali platby na plochu. Podle mého názoru bychom při praktickém uplatňování této zprávy neměli zapomínat na to, co v ní chybí. Neřeší otázku bílkovinných plodin, nebyla do ní zahrnuta otázka kvality dovážených potravin, nevěnuje se problému geneticky modifikovaných plodin a rovněž problematika znehodnocování půdy nebyla dostatečně zpracována. Nenabízí žádnou jasnou definic pojmů jako "aktivní zemědělec", "nový zemědělec", spravedlivé platby na plochu" a "rodinné zemědělské podniky". Bohužel velmi mnoho zemědělců v této zprávě nenajde odpovědi na své problémy a otázky. V budoucnosti to musíme napravit.
<SPEAKER ID="116" NAME="John Stuart Agnew" AFFILIATION="EFD">
Paní předsedající, třebaže pojem "ekologizace" prvního pilíře může okouzlit zemědělce teoretiky, přinese velké problémy zemědělcům obdělávajícím půdu, kteří by místo toho, aby se na jaře snažili zasít, mohli nechat půdu pěkně ladem. Kdyby se tato politika začala realizovat již letos, byl by jejím výsledkem obrovský pokles úrody. Také by nebylo možné provádět řádný dohled nad ekologickými opatřeními a vynucovat jejich realizaci.
<P>
Aby stanovení horní hranice na jednotnou platbu pro zemědělské podniky přineslo kýžený výsledek, muselo by být drastické. To by zemědělce okamžitě podnítilo k tomu, aby si formálně rozdělili své podniky s manželkami, a tak udrželi pro obě části platby v plné výši. Kromě toho jsem se dozvěděl, že úspory získané stanovením horní hranice připadnou EU, a nikoliv členským státům, které tyto úspory ve skutečnosti vytvořily.
<P>
O tom, zda povolí pěstování geneticky modifikovaných plodin, by měly rozhodovat jednotlivé členské státy. Návrh, aby zemědělci, kteří pěstují takovéto plodiny, vůbec neobdrželi jednotnou platbu pro zemědělské podniky, je naprostý nesmysl. Na světě není dostatek potravin. Měli bychom podporovat zavádění nové zemědělské technologie, a nikoliv ji démonizovat. Doufám, že poslední tři zimy vás všechny přesvědčily, že žádné globální oteplování nám nehrozí.
<SPEAKER ID="117" NAME="Krisztina Morvai" AFFILIATION="NI">
(HU) Paní předsedající, dámy a pánové, jak radikálně by se změnil názor stále pobouřenějších občanů na Evropskou unii, kdyby zjistili, že jejich daně se jakožto veřejné prostředky vynakládají výhradně ve veřejném zájmu a na veřejné statky, a to úměrně vyprodukovaným veřejným statkům. Zpráva poslance Desse se v souvislosti s podporou zemědělství ze strany Evropské unie vydává tímto směrem. Zítra bude naší obrovskou odpovědností rozhodnout o tom, zda přijmeme horní hranici, maximální částku plateb, což je prvek, jenž byl do zprávy poslance Desse zaveden po velkém úsilí těch, kdo předložili pozměňovací návrhy, návrhy na plošnou podporu, na podporu na hektar. Chtěla bych vás vyzvat, abyste se řídili smyslem pro spravedlnost svých voličů a přijali tuto maximální částku plateb. Utáhněme kohoutek s veřejnými penězi, které od evropských daňových poplatníků plynou do kapes zelených a rudých baronů a dalších městských podnikatelů!
<SPEAKER ID="118" NAME="Esther Herranz García" AFFILIATION="PPE">
(ES) Paní předsedající, dámy a pánové, ačkoliv dnešní rozprava je zaměřena na tuto důležitou zprávu o reformě společné zemědělské politiky, ráda bych se vyjádřila k vedlejší otázce, která se nás týká a mohla by mít přímý dopad na realizovatelnost postulátů, které zde v Parlamentu stanovujeme v souvislosti s budoucí reformou SZP.
<P>
Příští týden Evropská komise předloží návrh finančního výhledu na období po roce 2014, v němž výkonná moc Společenství jednoznačně hodlá navrhnout škrty v zemědělském rozpočtu EU, pokud jsou mé informace správné.
<P>
Nesmíme proto zapomínat na to, že Evropská komise nezohlední stanovisko, jež zítra přijmeme a výslovně v něm požadujeme, aby výdaje na společnou zemědělskou politiku zůstaly nezměněny.
<P>
Není mi jasné, jak se sníženým rozpočtem bude možné zvládnout všechny výzvy popsané v této zprávě; jak budou dotace na společnou zemědělskou politiku ekologičtěji zacíleny, když nechceme, aby ekologizace vyžadovala od zemědělců a chovatelů dodatečné úsilí; jak toho všeho budeme moci dosáhnout.
<P>
Není mi jasné, jak budeme moci po redukci SZP - abych uvedla další příklad - reagovat na výkyvy cen a vytvořit, jak je naším úmyslem, model rozpočtu, jenž se osvědčí v krizi, kterou jsme tak zblízka poznali.
<P>
SZP by neměla být posuzována jen z hlediska výdajů, protože kromě zboží a služeb, které poskytuje, každé euro investované do zemědělství vytvoří v zemědělsko-potravinářském odvětví bohatství v hodnotě 10 EUR a to bychom si, jak jsem přesvědčena, dnes měli konečně jasně uvědomit. Při stanovování příštího rozpočtového rámce by se to mělo náležitě zohlednit.
<P>
Dále bychom neměli zapomínat, že jednání s třetími zeměmi a Světovou obchodní organizací představují vážnou hrozbu pro budoucnost zemědělství a chovu dobytka v Evropské unii.
<SPEAKER ID="119" NAME="Paolo De Castro" AFFILIATION="S&amp;D">
(IT) Paní předsedající, pane komisaři, dámy a pánové, zpráva poslance Desse zahajuje novou etapu procesu reformy společné zemědělské politiky. Je výsledkem několikaměsíční usilovné práce Výboru pro zemědělství a rozvoj venkova, za niž bych chtěl panu poslanci Dessovi a všem stínovým zpravodajům a parlamentním skupinám poděkovat.
<P>
Dnes může Parlament vyslovit jasné stanovisko k budoucnosti společné zemědělské politiky: musí to být robustnější, jednodušší, flexibilnější a ekologičtější SZP, jež zohledňuje mladé lidi a zaměstnanost. Proto jsme, pane komisaři, znepokojeni dnešními zprávami v tisku o rozpočtových škrtech, zejména v druhém pilíři. To by bylo v rozporu jak se zprávou poslance Desse, tak i se zprávou poslance Garriga Polledy o finančním výhledu Evropské unie, kterou jsme přijali na některém plenárním zasedání v posledních týdnech. Druhá ze zmiňovaných zpráv zavedla pro SZP důležitou zásadu zachování současné úrovně financování i v příštím programovém období.
<P>
Proto bychom, pane komisaři, chtěli, abyste nám podal vysvětlení ke zprávám, které kolují, a chtěli bychom vědět, zda nemáte jiné pokyny, které se liší od toho, co nám bylo dosud tvrzeno.
<SPEAKER ID="120" NAME="Britta Reimers" AFFILIATION="ALDE">
(DE) Paní předsedající, pane komisaři, dámy a pánové, ráda bych poděkovala panu zpravodaji za vytrvalou a konstruktivní práci.
<P>
Pokud jde o budoucnost zemědělské politiky po roce 2013, musíme rozhodnout o tom, jakým směrem se chceme vydat. Chceme zemědělství, jež čelí výzvám inovativním, moderním, odvážným, sebevědomým, zodpovědným a samostatným jednáním? Nebo chceme zemědělství, kterému bude nadále Evropa poskytovat infuze a jež při každém kroku do budoucnosti musí maminka držet za ručičku a povzbuzovat je? Právě tento směr v současnosti určujeme. Máme-li zvládnout výzvy budoucnosti, musíme místo nekonečných ideologických půtek podporovat v zemědělství moderní technologie. Aby mohly zemědělské podniky plánovat s jistotou, nemůžeme každé dva roky měnit směr. Tím zemědělce příliš finančně zatěžujeme. Každý z přítomných si musí jasně uvědomit, že každé změna politického kurzu se odrazí v nových právních předpisech a směrnicích, které pak zase vyžadují ze strany zemědělských podniků investice, aniž by se jim zároveň zvýšily příjmy.
<P>
Mělo by nám být jedno, jestli je zemědělský podnik velký nebo malý, zajímat by nás naopak mělo, jestli z hospodářského hlediska funguje zdravě. Pokud určitý podnik zachází se zdroji zodpovědně, mělo by nám být jedno, jestli je jeho produkce konvenční nebo ekologická. Pokud se zemědělec o zvířata dobře stará, mělo by nám být jedno, kolik jich chová. Pro nás by mělo být důležité, abychom v budoucnosti měli v Evropě dostatek kvalitních potravin za přijatelné ceny. Konec konců, Evropa není na tomto světě sama.
<SPEAKER ID="121" NAME="Hynek Fajmon" AFFILIATION="ECR">
(CS) Paní předsedající, konečně se přiblížila doba, kdy se ve starých a nových členských státech Unie sjednotí zemědělská politika a skončí deset let trvající diskriminace zemědělců z nových členských států. Takový vývoj velmi vítám. Doufám, že v novém období nebudou vůči zemědělcům uplatněny nové diskriminační podmínky. Bohužel musím konstatovat, že v Dessově zprávě taková věc obsažena je. Mám na mysli především podporu pro tzv. zastropování přímých plateb pro větší zemědělské podniky. Takový postup považuji za diskriminační vůči státům, jako je Česká republika, kde z historických důvodů máme větší farmy než jinde v Evropské unii.
<P>
Zastropování přímých plateb proto odmítám, protože se jedná o opatření, které bude snižovat efektivitu zemědělského podnikání v celé Evropské unii. Zemědělství bylo vždy především výrobou potravin. Nyní ale řada politiků, především mezi Zelenými a z řad levice, chce udělat ze zemědělců výrobce biopaliv a bojovníky s globálním oteplováním. Takový vývoj nemá moji podporu.
<SPEAKER ID="122" NAME="Alyn Smith" AFFILIATION="Verts/ALE">
Paní předsedající, ráda bych se přidala ke kolegům ze skupiny a k ostatním poslancům a také poblahopřála našemu zpravodaji. Nebyl to pro něj lehký úkol - ostatně ani pro nikoho z nás. Zprávu, kterou projednáváme, jsme společnými silami velmi zlepšili a je na ní mnoho chvályhodného.
<P>
Zvláště se mi líbí požadavek, aby se nadále pokračovalo v přímých platbách, aby byly zrušeny historické referenční hodnoty, jak se výslovně uvádí v odstavci 15, a aby se prostředky spravedlivěji rozdělovaly mezi členské státy a v členských státech mezi jednotlivé regiony a celky, jak se uvádí v odstavci 16.
<P>
Jelikož pocházím ze Skotska, velmi mne potěšilo důrazné vyjádření ve prospěch znevýhodněných regionů v odstavci 82. Jsem si jista, že skotské zemědělce - ale také zemědělce kdekoliv jinde - velmi potěší odstavec 44, jenž výslovně prohlašuje, že podmíněnost musí být úměrná riziku. Pane komisaři, možná byste mohl zejména tento odstavec ocitovat některým svým kolegům účetním kontrolorům.
<P>
Přestože je na této zprávě mnoho chvályhodného, buďme k sobě i voličům upřímní. Pokud nebude splněn odstavec 1, bude to všechno k ničemu - a odstavec 1, v němž požadujeme zachování silné a udržitelné SZP, jejíž rozpočet bude úměrný ambiciózním cílům, bude také k ničemu. Tak jako ostatní kolegové chci říci, že jsem znepokojena, v neposlední řadě dnešními zvěstmi, že předseda Barroso uvažuje o drastických škrtech v rozpočtu a zejména v druhém pilíři.
<P>
Pane komisaři, v příslušných diskusích v Komisi a se členskými státy budete potřebovat všechny spojence, které můžete získat. Musíme mít SZP, která bude dostatečně financována a pro naše zemědělce a občany bude dostatečně ambiciózní. Evropské zemědělství má důležité poslání. Nyní není vhodný čas přít se o maličkosti.
<SPEAKER ID="123" NAME="Bairbre de Brún" AFFILIATION="GUE/NGL">
(GA) Paní předsedající, vítám zprávu poslance Desse o reformě společné zemědělské politiky a děkuji mu za jeho práci.
<P>
Hlasování tohoto týdne bude signalizovat, co Evropský parlament očekává od legislativních návrhů týkajících se SZP. Chystané hlasování o rozpočtu je také nesmírně důležité kvůli zajištění přiměřeného budoucího financování zemědělství.
<P>
Potřebujeme silnou a udržitelnou SZP - opírající se o dva pilíře -, která udrží zemědělce na venkově, zajistí ochranu životního prostředí, podpoří venkovskou ekonomiku a všem, kdo pracují v potravinovém řetězci, zajistí spravedlnost a transparentnost.
<P>
Ekologizační opatření zaměřená v rámci prvního pilíře na životní prostředí musí být jasná, řádně naplánovaná a snadno měřitelná a financování druhého pilíře musí být vydatné a spravedlivé.
<SPEAKER ID="124" NAME="Giancarlo Scottà" AFFILIATION="EFD">
(IT) Paní předsedající, ze všech evropských politik bylo za celou dobu nutné nejvíce modernizovat společnou zemědělskou politiku, aby se vyrovnavála s neustálými změnami, k nimž dochází na ekonomickém poli ekonomiky, a to i na mezinárodní úrovni.
<P>
Pokaždé byla modernizovaná se zřetelem ke dvěma cílům: zajistit evropským zemědělcům příjem a přizpůsobit se nižšímu rozpočtu EU, ale pamatovalo se při tom na celou řadu dalších cílů spjatých s kvalitou produkce, životním prostředím, biologickou rozmanitostí a vodními zdroji.
<P>
Reforma SZP, o níž se bude zítra hlasovat, je nezbytná, jak tu již kolegové zmínili, abychom mohli nadále poskytovat našim zemědělcům podporu příjmu. Cílem tedy není snížit přímé dotace, nýbrž najít rovnováhu mezi těmito dotacemi a rozvojem venkova, aby se tento systém zjednodušil a stal spravedlivějším a aby přitom nebyla zpochybněna pravidla hospodářské soutěže.
<P>
Pokud jde o cíle SZP v kontextu strategie Evropa 2020, SZP může přispět k růstu udržitelného hospodářství tím, že bude vhodně reagovat na nové výzvy a zohlední rozmanitost a bohatost zemědělství a specifické rysy 27 členských států.
<SPEAKER ID="125" NAME="Georgios Papastamkos" AFFILIATION="PPE">
(EL) Paní předsedající, bezesporu potřebujeme silnou SZP. Zemědělství poskytuje evropskému hospodářství jasnou přidanou hodnotu. Hraje mnohovrstevnatou úlohu, neboť se podílí na produkci veřejných statků a přináší tak prospěch společnosti jako celku. Rozpočet SZP musí zůstat alespoň na současné úrovni a pro novou SZP je třeba zajistit podobné zdroje a cíle.
<P>
Rozdělení zdrojů SZP mezi zemědělce v Evropské unii, jež představuje prioritní otázku veřejné diskuse, vyžaduje obezřetnost. Plošné platby v jednotné výši v celé Evropské unii víceméně všichni odmítají. Podle mého názoru je třeba stanovit objektivní kritéria, která zohlední specifika zemědělského odvětví v jednotlivých členských státech EU. Návrhy zavést horní hranici plateb, vyplácet drobným zemědělcům zvláštní podporu a poskytovat podporu pouze aktivním zemědělcům jsou dobré nápady.
<P>
Agroenvironmentální opatření by měla být snadno použitelná, měla by být doprovázena přiměřenou kompenzací a neměla by vytvářet dodatečnou administrativní zátěž. Kvůli vyšší nestabilitě zemědělských trhů, klimatickým rizikům a potravinové krizi je třeba aktivovat účinné nástroje. Současná tržní opatření musí být posílena. Potřebujeme také stálý fond pro řízení krizí. Návrh nového nástroje pro stabilizaci příjmu zemědělců je dobrým nápadem. Nakonec bych chtěl zdůraznit, že potřebujeme účinná opatření na podporu mladých zemědělců.
<P>
Děkuji zpravodaji, panu poslanci Dessovi, za to, že dobře zvládl tuto náročnou a složitou práci. Pane komisaři, jakékoliv oslabení SZP narazí na politický odpor Evropského parlamentu. Myslím, že tento vzkaz ze strany sněmovny má podporu napříč stranami a je třeba ho vzít velmi vážně.
<SPEAKER ID="126" NAME="Ulrike Rodust" AFFILIATION="S&amp;D">
(DE) Paní předsedající, dámy a pánové, ráda bych poděkovala panu zpravodaji a jsem potěšena tím, že zpráva v žádném případě nezapře socialistický, sociálně demokratický rukopis. Přejeme si udržitelnou, ekologickou a sociální zemědělskou politiku. Přejeme si ekologizaci a chceme, aby byla součástí prvního pilíře. Podmíněnost a agroenvironmentální opatření nejsou v dosavadním systému dostatečně přesvědčivé na to, aby získaly podporu celé společnosti, ale tu právě potřebujeme.
<P>
Naším prvořadým cílem musí být zajistit v Evropě vysoce kvalitní a udržitelnou produkci potravin a činorodost a životaschopnost venkovských oblastí. Musíme rozhodně zastavit vylidňování venkova, protože tam potřebujeme lidi. Potřebujeme lidi, kteří budou pečovat o zemědělství a jeho širší kontext. Zvěsti, které k nám přicházejí z Komise, o plánech na rozsáhlé škrty v rozpočtu na rozvoj venkova v příštím víceletém finančním rámci jsou nepřijatelné.
<P>
Musíme se dále zasazovat za silný druhý pilíř společné zemědělské politiky, za venkovské oblasti a za Evropu. Všem, kdo by měli v úmyslu snižovat zemědělský rozpočet, bych chtěla adresovat obecné varování. Uděláte-li to, neuskuteční se žádná reforma. Všechno zůstane při starém. Evropským občanům to pak ovšem nevysvětlíte.
<SPEAKER ID="127" NAME="Richard Ashworth" AFFILIATION="ECR">
Paní předsedající, požadavek Parlamentu, aby zemědělský rozpočet zůstal přinejmenším zachován, je podle mého názoru velmi optimistický. Prožíváme těžké časy a rozpočty nejsou nafukovací. Až se bude příští rok stanovovat celkový rozpočet EU, budou muset tyto návrhy podle mého názoru projít konfrontací s realitou.
<P>
Musíme se vrátit ke skutečným prioritám společné zemědělské politiky. Těžištěm musí být zajištění dodávek potravin, bezpečnost potravin, biologická rozmanitost, změna klimatu, nové technologie a vytvoření životaschopného, konkurenceschopného tržního zemědělství.
<P>
Podle mého názoru návrhy Komise opustily směr, který jsme ukázali v předchozích dvou zprávách. Nemají jasný cíl a jsou příliš komplikované. Velmi rád konstatuji, že Albert Dess ve svých návrzích nastínil rozumný rámec, v němž můžeme vypracovat budoucí reformu.
<SPEAKER ID="128" NAME="Elisabeth Köstinger" AFFILIATION="PPE">
(DE) Paní předsedající, ve zprávě poslance Desse jde o to, aby v zemědělství byla zohledněna ochrana životního prostředí a klimatu a aby se zvýšila konkurenceschopnost zemědělství. V těchto bodech jsme vyjednali dobré kompromisy. Domnívám se, že bychom se měli vyslovit pro promyšlené horní hranice plateb zemědělským podnikům, zejména jsou-li jejich příjemci nadnárodní skupiny, jež někdy dostávají naprosto neobhájitelné částky.
<P>
Co se týče omezení byrokracie, skupina Evropské lidové strany (Křesťanských demokratů) stojí pevně na straně zemědělců. Úplná reorganizace stávajících systémů a s tím spjaté zavedení dodatečných kontrol, které ostatní poslanci požadují, by bylo naprosto nelogické. Musíme si jasně uvědomit jednu věc: Očekávají-li spotřebitelé, že evropské zemědělství se bude více ekologizovat a více se zaměří na udržitelnost, pak na příslušná opatření musí být vyčleněny potřebné finanční zdroje.
<P>
Jsem rozhodně proti tomu, aby se v dalším rozpočtovém období v zemědělském rozpočtu EU prováděly škrty. Pokud jde o drastické snížení výdajů na rozvoj venkova, ke kterému chce podle zpráv v tisku přistoupit pan Barroso, chtěla bych říci naprosto jasně, že omezením programů pro rozvoj venkova Komise venkovské oblasti připraví o životodárnou mízu. Škrty v druhém pilíři by měly dramatický dopad na fungující zemědělské struktury. Pan Barroso by udělal dobře, kdyby dal na hlas Parlamentu.
<P>
Společná zemědělská politika je a nadále zůstane klíčovou oblastí politiky Společenství a rozpočtu EU. Nemůžeme naše zemědělské podniky čelící rostoucí globální konkurenci zatížit dalšími požadavky a současně jim snížit podporu. Investičními dotacemi v rámci druhého pilíře naopak podpoříme zájem o inovace a ochotu realizovat je. Z toho budou mít ve venkovských oblastech prospěch všichni. Zvláště musíme provést opatření na podporu mladých zemědělců, abychom zajistili našemu zemědělství budoucnost. Naše budoucí zemědělská politika rozhodne o tom, zda bude Evropa v budoucnu soběstačná.
<SPEAKER ID="129" NAME="Iratxe García Pérez" AFFILIATION="S&amp;D">
(ES) Paní předsedající, dnešní odpolední rozprava jasně ukazuje, že Parlament podporuje a je opravdu odhodlán dosáhnout toho, abychom měli silnou společnou zemědělskou politiku, která bude schopna řešit problémy v oblasti bezpečnosti potravin, udržitelnosti životního prostředí a zaměstnanosti na venkově. Má-li být dosaženo těchto cílů, nemůžeme si dovolit - doufejme, že na tom Parlament bude trvat - žádné snížení současného rozpočtu SZP. Potřebujeme dostatečné zdroje na to, abychom mohli reagovat na zmíněné výzvy.
<P>
Musíme být s to zajistit příjmy zemědělců a uvést do chodu tržní mechanismy, které umožní předcházet takovým výkyvům cen, jaké zaznamenáváme v současnosti, a odvrátit jej.
<P>
Kromě toho bychom neměli zapomínat na události posledních týdnů v odvětví ovoce a zeleniny, jež jasně ukazují, že nová SZP musí také zajistit pro všechna dotčená odvětví nástroje reakce na krizové situace, a to nástroje, jež budou účinné, rychlé a přizpůsobené potřebám jednotlivých odvětví.
<SPEAKER ID="130" NAME="Julie Girling" AFFILIATION="ECR">
Paní předsedající, děkuji panu poslance Dessovi za velmi zajímavou a informativní zprávu. V takto komplexních otázkách se však vždy nutně najdou jak věci, se kterými souhlasíte, tak věci se kterými nesouhlasíte.
<P>
Jelikož na SZP směřuje 42 % evropských výdajů, je naprosto nezbytné, abychom v této oblasti plně dostáli své zodpovědnosti vůči občanům. Vzhledem k rostoucím cenám potravin - a to prudce rostoucím - a vážné hrozbě, že nebudou zajištěny dostatečné dodávky, většina lidí očekává takovou SZP, která se jasně zaměří na zvýšení produktivity a efektivity.
<P>
Ano, o životní prostředí musíme pečovat - jsem členkou Výboru pro životní prostředí, veřejné zdraví a bezpečnost potravin a jsme si toho plně vědomi -, ale skutečně nám hrozí, že vytvoříme zprávu, která bude oplývat planými řečmi o "ekologizaci prvního pilíře", čímž chci říci, že odbíháme od skutečného těžiště, jímž je účinnost. Proto nepodporuji stanovení horní hranice plateb pro velké zemědělské podniky. Tímto krokem institucionalizujeme neefektivitu a neexistuje pro něj žádný důvod.
<SPEAKER ID="131" NAME="Elisabeth Jeggle" AFFILIATION="PPE">
(DE) Paní předsedající, pane komisaři, dámy a pánové, nejprve musíme, jak jste již zde všichni učinili, srdečně poděkovat našemu zpravodaji za to, jak se angažoval pro tuto zprávu, a také za jeho vytrvalost při hledání těchto kompromisů. Jsem přesvědčena, že to nebylo snadné, ale nalezli jsme dobré kompromisy.
<P>
Zasazujeme za konkurenceschopné a udržitelné zemědělství v Evropě. To znamená, aby naši zemědělci produkovali potraviny nejvyšší kvality. Vytváříme však také kulturní krajinu, která je vidět, která vám všem, nám všem, celé společnosti poskytuje prostor pro rekreaci, kulturní krajinu, která přináší pracovní místa nejen v zemědělství, ale také v cestovním ruchu a mnohých dalších odvětvích. Zemědělství poskytuje společnosti tuto službu, ale společnost na to příliš nebere zřetel - a mnohdy ani my. Je to služba značného rozsahu a služba takto velkého rozsahu si nezaslouží, aby byl zemědělský rozpočet, pokud to vůbec je možné, snížen.
<P>
Pane komisaři, podporujeme váš záměr zavést do prvního pilíře více ekologie a větší ekologizaci. To však nesmí vést k tomu, aby země a zemědělci, kteří již realizují velmi ambiciózní environmentální programy v rámci druhého pilíře, byli tímto novým přístupem diskriminováni. Zde je třeba najít takové řešení, jež bude spravedlivé vůči oběma stranám.
<P>
Ekologické programy jsou velmi nákladné. Dozvídám-li se z novin - jak tu již zmínili mnozí poslanci -, že v druhém pilíři se mají provést škrty, jsem zásadně proti tomu. Potřebujeme silný první pilíř. Potřebujeme také - a vyslovili jsme se již pro to - silný druhý pilíř. V tomto úsilí vás, pane komisaři, budeme podporovat.
<SPEAKER ID="132" NAME="Csaba Sándor Tabajdi" AFFILIATION="S&amp;D">
(HU) Paní předsedající, pane komisaři, Komise a Rada se shodují, že rozpočet SZP by měl mít přiměřenou výši a měl by zůstat alespoň na současné úrovni. Je důležité zachovat dvoupilířovou strukturu, přímé platby a zejména silnou politiku rozvoje venkova a posílit ekologickou orientaci. Klíčový význam mají také inovace, výzkum a vývoj. Těžištěm rozvoje venkova by měly být veřejné statky v oblasti životního prostředí a technologie, které omezují dopad změny klimatu, podporují biologickou rozmanitost a zlepšují hospodaření s vodou. V budoucnu bude zapotřebí další finanční podpora s cílem pomoci novým členským státům dohnat rozdíl a zajistit, aby měly v období po roce 2013 přístup k podpoře rozvoje venkova za lepších podmínek pro spolufinancování. Je důležité zajistit pro nové členské státy od roku 2014 rovné konkurenční podmínky a možnosti. Poslední věc, je důležité nepopouzet proti sobě velké zemědělské podniky a drobné producenty.
<SPEAKER ID="133" NAME="Marc Tarabella" AFFILIATION="S&amp;D">
(FR) Paní předsedající, přiznejme, že 1 267 pozměňovacích návrhů nevěstilo nic dobrého. Skupina Pokrokové aliance socialistů a demokratů v Evropském parlamentu se proto rozhodla, že bude s pozměňovacími návrhy opravdu šetřit. Jsme hrdi na to, že jsme pevně a jednotně stáli za svým stínovým zpravodajem, panem poslancem Le Follem. Těšilo nás také spolupracovat s ostatními skupinami a panem zpravodajem při hledání ambiciózního kompromisu.
<P>
Podle mého názoru je důležité, aby podpora byla poskytována v první řadě aktivním zemědělcům, a nikoliv vlastníkům půdy. Tím přispějeme k zajištění dodávek potravin, ale také podpoříme zemědělství, jež bude udržitelnější, ekologičtější, zajistí lepší hospodaření se zdroji a přispěje k boji proti změně klimatu.
<P>
Dále jsme velmi rádi, že ekologická složka bude povinnou součástí prvního pilíře a že přímé platby budou rozdělovány mezi členské státy a jednotlivá zemědělská odvětví vyváženěji.
<P>
Poprvé v historii jsme vytvořili systém degresivní podpory opírající se o kritéria spjatá se zaměstnaností a ekologickými zřeteli. Pokud jde o mladé zemědělce, zavedli jsme podpůrná opatření a pobídky, které jim pomohou při zakládání zemědělských podniků a povzbudí je k němu. V zásadě máme připraveno vše, co potřebujeme, abychom mohli s Komisí společně pracovat na formulaci tolik potřebných nových společných politik v oblasti zemědělství, potravin a životního prostředí.
<SPEAKER ID="134" NAME="Daciana Octavia Sârbu" AFFILIATION="S&amp;D">
(RO) Paní předsedající, potřebujeme silné zemědělství, jež nám přinese společná zemědělská politika s dostatečným rozpočtem, která bude schopna zajistit Evropě dodávky potravin.
<P>
Domnívám se, že evropští zemědělci mají právo na slušný příjem, a to je spolu se zajišťováním dodávek potravin základním důvodem pro zachování SZP. Je však zapotřebí spravedlivěji rozdělovat přímé platby, a to jak mezi členské státy, tak i mezi zemědělce. Doufám, že budoucí legislativní návrh přinese řešení, které nám umožní skoncovat s nespravedlivými rozdíly. Zároveň chci poděkovat Komisi za to, že má v úmyslu zavést zjednodušené programy financování pro malé zemědělské podniky.
<P>
Stejně tak důležité jsou programy pro mladé zemědělce. Při zahajování činnosti jim musí být poskytnuta podpora, a to nejen jako příspěvek k rozvoji venkova, ale také k zajištění generační výměny, jež je ve střednědobém a dlouhodobém výhledu pro budoucnost evropského zemědělství naprosto nezbytná.
<SPEAKER ID="135" NAME="Jarosław Kalinowski" AFFILIATION="PPE">
(PL) Paní předsedající, pane komisaři, jsem přesvědčen, že zpráva poslance Desse má jeden závažný nedostatek. Odstavec 16 je v příkrém rozporu se zásadou rovných podmínek hospodářské soutěže na jednotném trhu. Na jedné straně se zde navrhuje odklon od historických referenčních hodnot a na druhé straně je tu návrh, který schvaluje obrovské rozdíly v přímé podpoře určené zemědělcům v jednotlivých členských státech. Jedni by dostávali 200-250 EUR na hektar, zatímco jiní 350 EUR nebo více než 400 EUR, a tady se nejedná jen o rozdíly mezi starými a novými členskými státy, protože zemědělci z Portugalska, Španělska, Spojeného království, Rakouska, Finska a Švédska by dostávali také nižší příspěvek. Je nejvyšší čas zavést v zemědělství rovné podmínky hospodářské soutěže a veškeré rozdíly - a je jasné, že budou existovat - by měly vyplývat z objektivních kritérií.
<SPEAKER ID="136" NAME="Mario Pirillo" AFFILIATION="S&amp;D">
(IT) Paní předsedající, dámy a pánové, všichni jsou si vědomi významu společné zemědělské politiky a jejího příspěvku k rozvoji EU a zajišťování dodávek potravin.
<P>
Výzvy v oblasti životního prostředí a boj proti změně klimatu vyžadují, aby SZP v období po roce 2013 hrála novou úlohu, kvůli níž podle mého názoru potřebujeme silnější a udržitelnější SZP s rozpočtem, který jí umožní plnit vytyčené cíle, přičemž zvláštní pozornost by měla být věnována vývoji kvalitních potravinářských produktů a potřebám drobných zemědělců. Spekulace se zemědělskými komoditami a značné výkyvy cen potravin ohrožují zajišťování dodávek potravin a vyžadují flexibilní opatření. Možné kolísání trhu je třeba řešit proticyklickými opatřeními, jež by měla být zahrnuta do prvního pilíře a měla by umožňovat rychlou a automatickou reakci.
<SPEAKER ID="137" NAME="João Ferreira" AFFILIATION="GUE/NGL">
(PT) Paní předsedající, zpráva nejen neřeší problémy uvedené ve svém názvu, ale co je důležitější, ani závažné současné problémy. Proto jsme předložili řadu pozměňovacích návrhů týkajících se toho, co považujeme za nezbytné provést v rámci důkladného přepracování společné zemědělské politiky.
<P>
Chtěl bych zde vyzdvihnout návrhy hájící jednak opatření pro regulaci trhu a intervenční mechanismy, jež zajistí zemědělcům spravedlivé ceny za jejich produkty, a jednak právo každé země produkovat. Mimo jiné navrhujeme zachovat systém mléčných kvót jakožto nezbytnou podmínku pro ochranu producentů v mimořádně zranitelných zemích. Hájíme zachování práv na výsadbu ve vinařství a zachování podpory na destilaci lihovin a krizovou destilaci. Navrhujeme vytvořit veřejné systém zemědělského pojištění financovaný z prostředků EU, jenž by v případě přírodních katastrof zajistil zemědělcům minimální příjem. Předložili jsme návrhy zaměřené na sociální a ekologicky udržitelné zemědělství, což je vize, která se neslučuje s bezostyšnými vyznáními víry v trh a konkurenceschopnost obsaženými v této zprávě.
<SPEAKER ID="138" NAME="Andrew Henry William Brons" AFFILIATION="NI">
Paní předsedající, moje strana dává přednost úplnému vystoupení z EU, a tedy i ze společné zemědělské politiky. Skutečnost je však taková, že jsme do ní zapojeni, a proto musíme zachránit, co se dá.
<P>
Jaký máme názor na zprávu poslance Desse? Máme z ní smíšené pocity. Dá se v ní nalézt i něco dobrého. Záměr učinit přímé platby závislé na požadavcích podmíněnosti týkajících se ochrany životního prostředí a správy krajiny je v zásadě prospěšný, ale jen za předpokladu, že tyto požadavky nebudou svázány s takřka náboženskými přikázáními týkajícími se změny klimatu a hloupostmi o sociální rozmanitosti.
<P>
Zpráva uznává, že zemědělství je třeba nadále podporovat vládními intervencemi v oblasti cen, protože nelze předpovědět ani přesně naplánovat, kolik toho zemědělci vyprodukují, a poptávka po zemědělských produktech má malý vliv na pružnost cen. To je důležité, aby byly zajištěny dodávky potravin a zabránilo se výkyvům cen.
<P>
Nejdůležitější z našeho hlediska je, že Spojené království nesmí nadále zůstat čistým přispěvatelem na náklady SZP.
<SPEAKER ID="139" NAME="Maria do Céu Patrão Neves" AFFILIATION="PPE">
(PT) Paní předsedající, dlouhý čas, který si vyžádala práce na této důležité zprávě, spolu s mnoha kompromisy, jichž při tom bylo dosaženo, dělají z této zprávy obsáhlý a vyvážený soupis nejrůznějších zájmů, na které musí společná zemědělská politika zareagovat.
<P>
Tato zpráva poskytuje dobré vodítko k přípravě legislativních návrhů, k čemuž zpravodaji blahopřeji. Obsahuje však několik návrhů, které mě znepokojují, a určitě budu pozorně sledovat jejich další vývoj. Mám na mysli přerozdělování podpory, jež by dle mého názoru mělo probíhat výhradně v rámci prvního pilíře a na základě ryze objektivních kritérií, aby smysl přerozdělování nebyl postaven na hlavu kritériem korektnosti, jež povede pouze k udržování stávajícího stavu.
<P>
Potřebujeme spravedlivější SZP s dostatečně velkým rozpočtem na požadované úkoly. Musím také zmínit, že do politické agendy SZP je třeba přijetím pozměňovacích návrhů 16, 12 a 5 zařadit také tolik zneužívané mlékárenské odvětví.
<SPEAKER ID="140" NAME="Wojciech Michał Olejniczak" AFFILIATION="S&amp;D">
(PL) Paní předsedající, cílem společné zemědělské politiky je zajistit stálé dodávky potravin evropským občanům. Musíme poskytovat bezpečné a vysoce kvalitní potraviny za přijatelné ceny. Právě to spotřebitelé očekávají. Při produkci a zpracování potravin je třeba dbát o životní prostředí. Říkáme ano společné zemědělské politice a ne její nacionalizaci. Říkáme ano velkému rozpočtu a ne škrtům ve společné zemědělské politice. Přímé platby by měly být vypláceny jednoduchou metodou a na rovném základě všem zemědělcům ve všech členských státech.
<P>
Nezapomínejme na to, že přímé platby tvoří jen část příjmu zemědělců. Proto je důležitá regulace trhu. Slušné ceny a stabilní trh zaručují zemědělcům příjem. Občanům venkovských oblastí musíme zajistit přístup k veřejným službám, jako jsou vzdělávání, zdravotnické služby, dopravní služby, sport a kultura. Tato opatření by měla spadat do druhého pilíře a politiky soudržnosti.
<P>
Pane komisaři, zachovejme existenci programu, jenž umožňuje poskytovat potraviny nejchudším evropským občanům.
<SPEAKER ID="141" NAME="Marian-Jean Marinescu" AFFILIATION="PPE">
(RO) Paní předsedající, zajištění dodávek potravin je jednou z výzev budoucnosti. SZP musí na tuto výzvu odpovědět. Nová politika musí zachovat pozitivní vlastnosti současné politiky a napravit její chyby.
<P>
Jsem přesvědčen, že zpráva poslance Desse plní tento úkol. Navrhuje dva pilíře: přímé platby a rozvoj venkova. Historická kritéria mají být opuštěna a zpráva požaduje objektivní kritéria. Nenavrhuje jednotné přímé platby pro všechny členské státy. Na základě geografických a ekonomických podmínek mají existovat přiměřené rozdíly, přičemž vzhledem k evropskému průměru se stanoví spodní a horní hranice. Zpráva klade důraz na ekologickou složku, která je také zjednodušena. Zachována zůstává silná složka pro rozvoj venkova a zpráva požaduje, aby finanční prostředky v rozpočtu po roce 2014 zůstaly zachovány alespoň ve stejné výši jako v roce 2013.
<P>
Jsem rád, že první zpráva Parlamentu objevující se po sdělení Komise má velmi mnoho důležitých zásad společných se zmíněným dokumentem.
<SPEAKER ID="142" NAME="Sergio Gutiérrez Prieto" AFFILIATION="S&amp;D">
(ES) Paní předsedající, nejdůležitější věcí, kterou dnes Parlament vzkázal, je, že chce spravedlivou společnou zemědělskou politiku nebo jinak řešeno SZP, která zajistí všem producentům dostatečnou výši příjmu bez ohledu na to, jakou činnost vykonávají a kde ji vykonávají.
<P>
K tomu potřebujeme ambiciózní politiky v oblasti přímých plateb, řízení trhu - včetně aktualizace intervenčních cen - a rozvoje venkova, abychom tak SZP přizpůsobili nové situaci. Novou SZP je opravdu zapotřebí přizpůsobit strategii Evropa 2020, ale nesmí to znamenat sebemenšími škrty, protože na všechny environmentální, sociální a zdravotní výzvy, se kterými se chceme vypořádat, nemáme k dispozici nadbytek zdrojů.
<P>
Jsem spokojen především s tím, že pan komisař Cioloş oznámil, že se budou hledat také v rámci prvního pilíře veškeré možnosti, jak přitáhnout mladé lidi do zemědělství. Někdy se, a to zcela oprávněně, zaměřujeme na zlepšení podmínek stávajících pracovníků, ale ignorujeme ve veřejné diskusi otázku, co je zapotřebí udělat, abychom do zemědělství přivedli nové pracovníky, a tím zajistili a zkvalitnili naši produkci, protože je zjištěno, že v zemích, které nejvíce poskytují podporu mladým zemědělcům, nedochází v takové míře k opouštění půdy. Tento problém se týká celé Evropy a je natolik závažný, že by neměl v žádném případě být ponechán na libovůli domácí politiky.
<SPEAKER ID="144" NAME="Marc Tarabella" AFFILIATION="S&amp;D">
(FR) Pane předsedající, vznáším procesní námitku: Chtěl bych poukázat na skandální přístup maďarského předsednictví, jež je pravděpodobně vůbec nejhorším předsednictvím, jaké kdy v EU bylo. Předsednictví se zúčastnilo první rozpravy o zasedání Evropské rady, na začátku rozpravy o společné zemědělské politice odešlo a vrátilo se až nyní na rozpravu o správě ekonomických záležitostí. Tím dává najevo, jak moc si cení evropského zemědělství a evropských zemědělců. Jenže SZP tvoří 40 % rozpočtu: maďarské předsednictví si mělo najít čas a zúčastnit se této rozpravy. Na to jsem chtěl upozornit.
<SPEAKER ID="145" NAME="Oreste Rossi" AFFILIATION="EFD">
(IT) Pane předsedající, dámy a pánové, budeme hlasovat pro tuto zprávu z vlastního podnětu, protože SZP je zcela zásadním nástrojem pro evropské zemědělství a pro ochranu producentů a produktů EU vůči mimoevropským producentům a produktům.
<P>
Těžištěm zprávy, která počítá s tím, že bude zachována současná úroveň financování, je stanovení nových a rozumných kritérií přidělování finančních prostředků, protože se upouští od toho, aby se jako kritériem pro přerozdělování přímých plateb uplatňovalo historické kritérium. Zajišťuje platby zemědělským podnikům s ohledem na objem produkce a náklady a zjednodušuje je. Zpráva požaduje, aby byla stanovena horní hranice přímých plateb a aby je dostávali jen aktivní zemědělci, aby tak příjemci těchto plateb byli výhradně ti, kdo skutečně obdělávají půdu, a nikoliv spekulanti.
<P>
Další bod, který považujeme za významný, se týká rozvoje venkova a plného využití přírodního a lidského potenciálu prostřednictvím kvalitní zemědělské produkce a ochrany horských oblastí. Jedním z cílů nové SZP musí být cíleným přidělováním rozpočtových prostředků získat nové zemědělce, zejména mladé zemědělce, a snížit administrativní zátěž a byrokracii.
<SPEAKER ID="146" NAME="Herbert Dorfmann" AFFILIATION="PPE">
(DE) Pane předsedající, pane komisaři, dámy a pánové, zprávou poslance Desse děláme důležitý krok na cestě k reformě společné zemědělské politiky. Je zásadně důležité, abychom našli a položili účinný základ pro přidělování zemědělských finančních prostředků. To znamená, že zejména přidělování prostředků v prvním pilíři je třeba provádět spravedlivěji. Domnívám se, že je nejvyšší čas opustit historický přístup.
<P>
Hodně diskutujeme o rozdělování finančních prostředků mezi jednotlivé členské státy, ale musíme také diskutovat o tom, jak se přidělují uvnitř členských států. Také zde existuje velká nevyváženost. Je třeba věnovat zvláštní pozornost znevýhodněným oblastem, zejména horským oblastem a malým zemědělským podnikům. Pokud jde o znevýhodněné oblasti, pane komisaři, před rokem Parlament předložil zprávu o změně jejich definice, v níž jsme nešetřili kritikou. Zatím jsme v této věci neslyšeli nic dalšího a velmi rád bych se dověděl, jak se k tomu Komise staví.
<SPEAKER ID="147" NAME="Dacian Cioloş" LANGUAGE="FR">
Pane předsedající, po více než hodinové diskusi o zprávě poslance Desse zůstávám nadále optimistou, a to nejen co se týče zítřejšího hlasování a podpory této zprávy, jež se v mnoha bodech shoduje s návrhy, které Komise předložila koncem minulého roku ve svém sdělení, jak jsem již zmínil ve svém úvodním projevu, ale také pokud jde o budoucnost naší společné zemědělské politiky.
<P>
Chtěl bych zopakovat, co jsem již řekl ve svém úvodu: nadále zůstanu věrný zásadě zachování rovnováhy a vzájemného doplňování obou pilířů společné zemědělské politiky. V budoucí společné zemědělské politice chci také zachovat silný druhý pilíř. Pokud jde o druhý pilíř, máme zde opravdu hodně ambicí: územní rovnováhu, environmentální otázky, mladé zemědělce, malé zemědělské podniky, místní trhy a rozvoj venkova. Vůči druhému pilíři máme skutečně mnoho očekávání: Mohu vám slíbit, že společně s panem Barrosem a Komisí považujeme druhý pilíř za svoji prioritu. V rokováních o rozpočtu budoucí společné zemědělské politiky ho nemíníme obětovat. Dovolte, abych vás o tom znovu ujistil - a hovořím rovněž za pana Barrosa.
<P>
Nechci rovněž, aby vůči sobě byly stavěny otázka zajišťování potravin, jež zůstává prvořadým a základním účelem společné zemědělské politiky, a environmentální zřetele - ani sdělení Komise je totiž nestaví vůči sobě. Navrhujeme vyváženou podporu celé škále zemědělských činností. Tím zajistíme rovnováhu mezi cílem být finančně konkurenceschopní a přáním udržet a chránit regenerační schopnosti našich přírodních zdrojů. Není mi jasné, jak by vlastně zemědělství bez ohleduplného hospodaření s přírodními zdroji mohlo být ve střednědobém a dlouhodobém výhledu konkurenceschopné. Proto chceme v rámci SZP najít rovnováhu spíše než stavět zajišťování potravin proti environmentálním zřetelům.
<P>
Pak je zde téma větší cílenosti společné zemědělské politiky. Poukázal na ně pan poslanec Ashworth, ale již ho zde nevidím. Komise navrhuje přímé platby konkrétněji zacílit. Zde jsem opět toho názoru, že návrhy obsažené ve zprávě poslance Desse se do značné míry shodují s tím, co chce Komise zahrnout do svých legislativních návrhů.
<P>
Navrhneme opatření, která nám umožní řešit krize, ať již tržní krize, zdravotní krize nebo krize způsobené extrémním počasím. Takovéto nástroje tedy navrhneme. Také bych rád poděkoval Parlamentu, že nás podporuje v tomto klíčovém záměru, jenž zemědělcům v budoucnu poskytne jistotu.
<P>
Dovolte, abych na závěr po těchto doplňujících poznámkách zopakoval, že na zítřejší hlasování hledím s důvěrou a jsem přesvědčen o kvalitě zprávy poslance Desse. Mohu vám slíbit, že až v říjnu Komise předloží své legislativní návrhy, poznáte v nich všechny tyto klíčové prvky. Ještě jednou bych vám chtěl poděkovat za vaši práci, která legislativnímu balíčku, jenž Komise předloží, poskytla opravdovou přidanou hodnotu.
<SPEAKER ID="148" NAME="Albert Deß" LANGUAGE="DE">
Pane předsedající, pane komisaři, dámy a pánové, chtěl bych všem poděkovat za tuto intenzivní diskusi a také za podporu, které se mi zde dostalo. Pane komisaři, všichni se těšíme na sdělení, které předložíte v říjnu, a na následnou dobrou a konstruktivní spolupráci. Evropské zemědělství je pozitivním faktorem. Poskytuje potraviny více než 500 milionům lidí, obhospodařuje a stará se o více než 170 milionů hektarů orné půdy a pastvin, poskytuje mnoho pracovních míst v širším okolí, je důležitou oporou venkovských oblastí a v současnosti je již na celém světě nejudržitelnějším zemědělstvím. Proto nechápu, proč pan předseda Barroso hovořil o značných škrtech ve druhém pilíři. Těmito škrty ohrožuje také cíle strategie 2020 - tedy své vlastní cíle. Jestliže 14 milionů zemědělců živí 500 milionů lidí, požadujeme toho tolik, když chceme prostřednictvím společné evropské politiky zajistit, abych se také těchto 500 milionů lidí tak říkajíc řádně postaralo o těchto 14 milionů zemědělců?
<P>
Zde bych chtěl zdůraznit - jak tu již několikrát zaznělo -, že v některých otázkách došlo k odklonu od mé původní zprávy. V politice se již pohybuji drahnou dobu a vím velmi dobře, proč jsem návrh zprávy vypracoval právě tak. Kdybych tuto zprávu napsal tak, jak vypadá dnes, jaké nabídky bych mohl učinit při jednáních o kompromisech? Ponechal jsem dostatečný prostor pro to, aby každý mohl být spokojen, a nyní máme před sebou dobrý výsledek. Moje zpráva tudíž měla dostatečné rezervy.
<P>
Výsledek, jehož jsem chtěl dosáhnout, byl, abychom jako Parlament vyslali signál, že poukazujeme na důležité aspekty, které je nezbytné zajistit, aby evropští zemědělci před sebou měli nadějnou budoucnost. Až předložíte legislativní návrhy, pane komisaři, budeme intenzivně pracovat na tom, abychom společně dosáhli dobrého výsledku. Mohu vás již ujistit, že pravděpodobně zde v Parlamentu budete mít větší podporu, než s jakou by mohli počítat jiní členové Komise. To vám můžeme nabídnout.
<SPEAKER ID="149" NAME="Předsedající">
Rozprava je ukončena.
<P>
Hlasování se bude konat ve čtvrtek 23. června 2011.
<P>
Písemná prohlášení (článek 149)
<SPEAKER ID="150" NAME="Luís Paulo Alves" LANGUAGE="PT">
Zemědělství zajišťuje dostupnost dodávek potravin, kvalitní potraviny, poskytuje nezbytnou ochranu životního prostředí a vyváženého využívání půdy a vytváří pracovní místa, růst a blahobyt. Poskytovat zemědělcům peníze jednoduše podle toho, kolik vlastní půdy, je nespravedlivé.
<P>
Podařilo se nám prosadit změnu dotací, aby 80 % dotací nedostávalo již jen 20 % největších zemědělských podniků, a tak jsme pomohli drobným zemědělcům. Připravovali jsme cestu pro společnou zemědělskou politiku, která bude spravedlivější k jednotlivým zemím Evropské unie, k zemědělcům a různým odvětvím produkce, která bude zohledňovat specifické podmínky našich regionů, bude ohleduplná k životnímu prostředí a podpoří ve venkovských oblastech zaměstnanost.
<P>
Pokud jde o mléčné kvóty, musíme prověřit, jestli vlastně není dobré dále provádět rozhodnutí přijaté před osmi lety na základě prognóz. Tato otázka je velice důležitá pro Azorské ostrovy vzhledem k tomu, že toto odvětví zde hraje strategickou roli a kvóty byly pro producenty mléka doposud velmi důležité. Musím to zdůraznit, protože zatím nebyly k systému mléčných kvót předloženy žádné alternativy.
<SPEAKER ID="151" NAME="Elena Oana Antonescu" LANGUAGE="RO">
Všichni si uvědomujeme potenciál a klíčovou úlohu společné zemědělské politiky pro dosažení cílů v oblasti životního prostředí a boje proti změně klimatu, v poskytování veřejných statků a také při plnění cílů EU v oblasti zajišťování potravin. Je však velmi důležité, že při diskusi o zemědělství a budoucnosti SZP jsou hlavními aspekty "zjednodušování" a "inovace". Musíme se zaměřit na taková politická opatření, která nebudou znamenat novou administrativní zátěž, protože nechceme našim zemědělcům ještě více komplikovat život. Společná zemědělská politika musí být spravedlivější a jednodušší. Jsem přesvědčena, že musíme najít rozumnou rovnováhu mezi politickými cíli, jež navrhujeme, a administrativní zátěží. Musíme zemědělcům zabezpečit dobré životní podmínky a posílit hospodářství na místní úrovni. Musíme dbát o ochranu životního prostředí a také o produkci vysoce kvalitních, bezpečných a zdravých potravin. V oblasti zemědělství se nesmíme soustřeďovat výlučně na technologická řešení nebo na diskuse o technologických řešeních. Musíme také zohlednit spotřebitelské chování, otázku odpadu a komplexní vztah mezi životním prostředím, biologickou rozmanitostí a zdravím.
<SPEAKER ID="152" NAME="Liam Aylward" AFFILIATION="ALDE">
písemně. - Nejprve bych chtěl poděkovat zpravodaji za vynikající práci. Výsledný dokument Komisi, která se v současnosti intenzivně věnuje interní rozpočtové diskusi o příštím finančním programu, jasně vzkazuje, že Parlament vidí budoucí společnou zemědělskou politiku jako takovou politiku, která je schopna být pro evropské hospodářství přínosná z hlediska zaměstnanosti a růstu. Je to politika, která bude řešit problémy v oblasti zajišťování potravin, je to politika, která bude přinášet veřejné statky, chránit životní prostředí a podporovat biologickou rozmanitost. Je to nástroj pro boj proti změně klimatu.
<P>
Bylo by kontraproduktivní a krátkozraké sníženým rozpočtem SZP omezit výkon evropských zemědělců a oslabit jejich konkurenceschopnost a životaschopnost. Jedná se o odvětví s obrovským potenciálem k rozšiřování, k hospodářskému růstu, pro výzkum a inovace a pro boj proti změně klimatu. SZP přináší měřitelné výsledky a jasnou návratnost investic v oblasti vytváření veřejných statků. Společná zemědělská politika v období po roce 2014 nastíněná v této zprávě má jasné cíle a priority, které evropští zemědělci mohou plnit a splní - ale potřebují se při tom opřít o věrohodný rozpočet.
<SPEAKER ID="152" NAME="Elena Băsescu" AFFILIATION="PPE">
písemně. - (RO) Zprávu vypracovanou panem poslancem Dessem považuji v kontextu světové potravinové krize a současných environmentálních rizik za životně důležitou. Společná zemědělská politika v nové podobě zahrnuje hodnoty jako ochrana spotřebitelů a regionální soudržnost. Domnívám se, že dlouhodobá produktivita do značné míry závisí na udržitelném řízení přírodních zdrojů, což je dalším cílem SZP. Vítám iniciativu podporující aktivnější zapojení zemědělců do programů pro rozvoj venkova, což pomůže zvýšit místní konkurenceschopnost.
<P>
Další prioritou společné zemědělské politiky je zajištění dodávek potravin. Jak se ukázalo v krizové situaci kolem E. coli letos v létě, je zcela nezbytné, aby členské státy mezi sebou spolupracovaly. Podporuji přijetí dodatečných opatření na předcházení rizikům, která budou dostupná všem zemědělcům v celé EU, aby se zabránilo výkyvům cen.
<P>
Zároveň považuji za důležité, aby finanční prostředky na zemědělství byly spravedlivě rozdělovány. V této souvislosti bych například vyzdvihla vliv přímé podpory na zvýšení ziskovosti a konkurenceschopnosti malých zemědělských podniků.
<P>
Je třeba také zavést zvláštní platby pro oblasti s přírodním znevýhodněním, které mají speciální potřeby.
<SPEAKER ID="152" NAME="Nessa Childers" AFFILIATION="S&amp;D">
písemně. - Jako členka Výboru pro životní prostředí, veřejní zdraví a bezpečnost potravin a zanícená bojovnice za životní prostředí jsem očekávala zprávu poslance Desse, jež předloží SZP pro dobu uhlíkovou - politiku založenou na environmentálních pobídkách, řízení zdrojů a vydatných investicích do širších environmentálních problémů, se kterými se EU potýká. Proto na mě udělalo velký dojem to, v jaké míře se zpráva poslance Desse zaměřila na ekologizaci SZP, podporu malých a středních producentů potravin a budoucí perspektivy a zároveň se také věnovala současným problémům, se kterými se potýká evropské zemědělství. Vzhledem k tomu, že Komise víceméně souhlasí s návrhy Parlamentu, vyzývám tuto sněmovnu, aby společně přesvědčily Evropskou radu, aby také podpořila environmentální návrhy obsažené v této zprávě.
<SPEAKER ID="153" NAME="Vasilica Viorica Dăncilă" AFFILIATION="S&amp;D">
písemně. - (RO) Společná zemědělská politika stojí před řadou výzev, které vyžadují, aby Evropská unie a členské státy učinily strategické rozhodnutí o budoucnosti zemědělství. Aby bylo možné se s těmito tyto problémy účinně vypořádat, SZP musí fungovat v podmínkách zdravých hospodářských politik a udržitelného veřejného financování, což pomůže Unii dosáhnout cílů strategie Evropa 2020. Jsem přesvědčena, že Evropská unie musí mít v budoucnosti také odpovídající nástroje pro řešení krizí, jež zasáhnou trh a dotknou se dodávek potravin, a také výkyvů cen a kolísání trhu v zemědělském odvětví. Jsem toho názoru, že finanční prostředky SZP pro první a druhý pilíř musí být spravedlivě rozděleny jak mezi jednotlivé členské státy, tak i mezi zemědělce uvnitř každého členského státu. Tak se skutečně sníží nepoměr v tom, jakým způsobem se tyto prostředky rozdělují mezi členské státy. Druhý pilíř SZP má zcela zásadní význam pro rozvoj venkova. Domnívám se, že zvláštní pozornost je třeba věnovat pobídkám a podpoře mladých zemědělců. Jsem tudíž pro to, aby do tohoto pilíře byla zavedena cílenější opatření, která určí členské státy, aby tak v zájmu uskutečňování prioritních cílů EU zůstalo v druhém pilíři zachováno poskytování náhrad znevýhodněným oblastem.
<SPEAKER ID="154" NAME="Anne Delvaux" LANGUAGE="FR">
Zemědělství je bezesporu hospodářským odvětvím, v němž toho Evropská unie nejvíce dosáhla. Tato diskuse probíhá v souvislosti s tím, že Komise hodlá v říjnu předložit klíčové reformní návrhy.
<P>
Projednávaná zpráva je kompromisem, na němž se Parlament shodl. Zachovali jsme dva silné pilíře: první pilíř, přímá podpora, potřebuje dostatečné finanční prostředky zohledňující výzvy, před nimiž zemědělství stojí, což znamená, že je třeba zachovat alespoň současnou výši financování. Bude však také více provázán s druhým pilířem, podporou udržitelného rozvoje. Domnívám se, že ekologizaci prvního pilíře je třeba správně nastavit, aby neznamenala pro zemědělce další environmentální požadavky, neboť jsou jimi již hodně zatíženi. Vždyť jejich prvořadou úlohou je produkovat potraviny. Zpráva podává ruku také mladým zemědělcům, pro které jsou začátky v tomto odvětví těžké.
<P>
Těchto cílů však může dosáhnout pochopitelně jen tehdy, nebude-li snížen příslušný unijní rozpočet. Jaký má mysl klást si ambiciózní cíle, nebudeme-li mít prostředky na jejich realizaci?
<SPEAKER ID="155" NAME="Ismail Ertug" LANGUAGE="DE">
My, skupina Pokrokové aliance socialistů a demokratů v Evropském parlamentu, jsme se všemi silami snažili zajistit, aby se nová zemědělská politika EU orientovala na ekologické standardy. Podle našeho názoru je třeba zemědělce odměňovat za služby společnosti. Právě ty ji totiž poskytuji a snad nic jiného současné tržní ceny neignorují více.
<P>
Zachování dvoupilířového modelu zemědělcům zaručuje, že budou v budoucnosti nadále dostávat pevně stanovenou částku, se kterou mohou počítat. Tyto platby jsou důležité pro dlouhodobé plánování. Navázáním přímých plateb na určitou ekonomickou proměnnou můžeme přejít od Evropy 15 členských států k Evropě 27 členských států, aniž by se tím někdo musel cítit příliš dotčen.
<P>
Zpráva je dobrým kompromisem, evropským kompromisem. Otázkou nyní je, co s ní udělá Komise, zejména předseda Barroso. Snížit financování, zejména financování ochrany životního prostředí, svědčí o krátkozrakosti a doufám, že pan komisař Cioloş bude schopen mu to rozmluvit.
<SPEAKER ID="156" NAME="Ilda Figueiredo" LANGUAGE="PT">
Zpráva navrhuje v oblasti společné zemědělské politiky kontinuitu, i když není prosta určitých rozporů.
<P>
Proto k ní zaujímáme kritické stanovisko a předložili jsme alternativní návrhy, které účinně reagují jak na potřebu, aby zemědělská produkce každé zemi poskytovala potravinovou nezávislost a zajišťovala jí dodávky potravin, tak na problémy rodinného zemědělství a rozvoje venkova. Všechny tyto návrhy zohledňují sociální význam půdy a lidí, kteří ji obhospodařují, specifické podmínky každé země a sociální spravedlnost při rozdělování pomoci, a to jak mezi členské státy, tak mezi plodiny a zemědělce.
<P>
Proto jsme předložili tento soubor návrhů, v němž se zvláště jasně a jednoznačně vyslovujeme pro systém produkčních kvót přizpůsobených potravinovým nárokům jednotlivých členských států, čímž zajišťujeme ochranu zemědělců v zemích jako například Portugalsko.
<P>
Chceme každé zemi zaručit právo na produkci a jsme proti liberalizaci mlékárenského odvětví a práv na výsadbu ve vinařství. Chceme také zachovat po roce 2012 podporu destilaci lihovin a krizové destilace a prosazujeme "nástroje pro regulaci trhu a intervenční mechanismy pro zajištění spravedlivých cen produkce", a stavíme se tak proti deregulační tendenci předchozích reforem SZP.
<SPEAKER ID="157" NAME="Béla Glattfelder" LANGUAGE="HU">
Také po roce 2013 bude Evropa potřebovat silné zemědělství, protože evropské zemědělství je hlavním prostředkem pro zajištění dodávek potravin pro evropské občany. Produkce potravin musí zůstat hlavním cílem zemědělství, protože světová populace nadále roste a do roku 2045 má podle odhadů dosáhnout 9 miliard. K tomu, abychom mohli dosáhnout tohoto cíle, však potřebujeme silnou společnou zemědělskou politiku a vydatnou pomoc zemědělství. Považuji proto za důležité, aby v souladu se zprávou v příštím finančním období EU zůstal zemědělský rozpočet alespoň stejně vysoký jako v roce 2013. Letos v březnu maďarské předsednictví přijalo závěry sloužící zájmům zemědělců. Velmi vysoké výkyvy cen v předchozím období byly částečně důsledkem špatných rozhodnutí EU, například rozhodnutí zrušit intervence na trhu s kukuřicí. Potřebujeme tedy zemědělskou politiku, jež zajistí účinná opatření proti velmi vysokým výkyvům cen a spekulacím. Krize týkající se mléka jasně ukázala, že v mlékárenském odvětví jsou zapotřebí opatření k omezení produkce. V členských státech v důsledku reforem v cukrovarnictví nadprůměrně klesla produkce cukru a tuto produkci musíme umožnit zvýšit.
<SPEAKER ID="157" NAME="Louis Grech" AFFILIATION="S&amp;D">
písemně. - Je nezbytné, aby SZP byla dostatečně vybavena k tomu, aby obstála tváří tvář výzvám, kterým bude v budoucnu čelit. SZP nemůže být zkostnatělá, je třeba ji provádět flexibilně a v současném hospodářském a politickém kontextu. Regulační politický rámec by měl být vypracován se zřetelem k dlouhodobým cílům. To by drobným zemědělcům zajistilo větší stabilitu, umožnilo by jim to plánovat na delší časové období, aniž by se museli obávat náhlých změn, které by mohly přinést krátkodobé provizorní politiky, a poskytlo by jim to potřebnou podporu pro zabezpečení podnikání. Je třeba řešit citlivost zemědělství vůči nestabilitě trhů a výkyvům cen a SZP by měla zajistit bezpečnostní mechanismus a opatření pro účinné předcházení rizikům, jež by zemědělcům poskytlo v těchto náročných časech určitou jistotu příjmů a umožnilo by vytvářet prognózu toho, jaký budou mít globální výkyvy cen dopad na rozvojové země. Globální klimatické problémy, tlak demografických změn na zajišťování potravin a hospodářský pokles by měly zintenzivnit úsilí zajistit udržitelný růst a podporovat a chránit pracovní místa. Cílené inovace a výzkum podpoří přechod Evropy k větší environmentální a hospodářské udržitelnosti.
<SPEAKER ID="157" NAME="Ville Itälä" AFFILIATION="PPE">
písemně. - (FI) Tato zpráva znamenala pro zastánce finského a evropského zemědělství vítězství. Kvůli své severní poloze má Finsko značně nevýhodné podmínky pro pěstování plodin, a proto je důležité, aby se nijak neměnila výše podpory, kterou dostáváme. Stanovisko Parlamentu je jasným vzkazem Komisi, která právě připravuje svůj návrh reformy společné zemědělské politiky. Po této zprávě nejsou přijatelná žádná omezení současné výše podpory členským státům.
<SPEAKER ID="158" NAME="Petru Constantin Luhan" LANGUAGE="RO">
Zajištění potravin je a zůstane pro zemědělství EU hlavní výzvou. Není to však výzva jediná, jak na to upozorňuje také zpráva OECD a FAO "Zemědělský výhled na období 2011-2020".
<P>
Domnívám se, že pozornost musíme zaměřit zvláště na demografické problémy, kterými je postižen zejména venkov. Neporadíme-li si s demografickými změnami a nezvýšíme-li přitažlivost venkova pro mladé zemědělce, hrozí nám za určitou dobu nebezpečí, že tato situace bude skutečnou překážkou pro zajištění stabilní a vysoce kvalitní zemědělské produkce. S ohledem na tuto hrozbu musíme mladým lidem nabídnout nová a přitažlivá opatření, stabilní finanční podporu a dostupnější inovativní služby a infrastrukturu.
<P>
Kromě všech zmíněných opatření je také třeba lepší koordinace mezi finanční podporou poskytovanou na rozvoj venkova a na další regionální politiky a financování SZP je třeba udržet na takové úrovni, která zajistí, aby mohly být realizovány všechny navrhované úkoly. Tím budeme moci usnadnit aktivnější hospodářské, sociální a kulturní zapojení mladých lidí do zemědělství v Evropské unii.
<SPEAKER ID="158" NAME="Astrid Lulling" LANGUAGE="FR">
Smělé a inovativní cíle, které původně zpravodaj navrhoval, bohužel nepřečkaly naše diskuse. V některých případech musely ustoupit nevýrazným, šedým a fádním kompromisům.
<P>
Dokážu s tím žít, zejména když jde o spravedlivější rozdělování přímých plateb v Evropě kvůli zajištění hladšího fungování vnitřního trhu.
<P>
Lituji však, že jsme neměli dost odvahy provést celkovou ekologizaci společné zemědělské politiky. Naši zemědělci chtějí efektivně produkovat zdravé potraviny s cílem zajistit dodávky potravin 500 milionům evropských občanů.
<P>
Jedenáct členských států včetně Lucemburska podepsalo společný dopis komisaři Cioloşovi, v němž se staví proti tomu, aby byl v roce 2015 ukončen systém práv na výsadbu ve vinařství.
<P>
Jsem ráda, že Evropský parlament tento návrh ve zprávě poslance Desse podpořil. Musíme si nicméně dát opravdu pozor, aby se nakonec z našich zemědělců nestali špatně placení zahradní architekti a nezáviseli jsme na dovozu potravin a zemědělských komodit ze třetích zemí, produktů, které podléhají daleko méně přísným požadavkům, než jaké musí splňovat naši zemědělci.
<P>
Plně podporuji toto stanovisko. Očekáváme, že je pan komisař zahrne do svých legislativních návrhů.
<SPEAKER ID="159" NAME="Mariya Nedelcheva" LANGUAGE="BG">
Evropský parlament se musí zasadit za silnou, spravedlivou a dostatečně financovanou SZP. Je na čase zajistit, aby se přímé platby rozdělovaly spravedlivě mezi členské státy, regiony a odvětví. Musíme evropským občanům ukázat, že evropská solidarita opravdu existuje a ne o ní pouze hovořit. Zpráva poslance Desse je malý krůček, ale správným směrem. Vítám také opatření navržená pro udržení územní rovnováhy v EU. Mám radost z toho, že ve zprávě je vyslovena podpora mladým lidem v zemědělství, protože musíme bojovat proti vylidňování venkovských oblastí. Je důležité, abychom zachovali podporu znevýhodněných oblastí a možnosti plateb vázaných na produkci pro ty regiony, kde ke konkrétní formě produkce neexistuje jiná alternativa. Jsem ráda, že mému požadavku na větší flexibilitu v rámci druhého pilíře byla také věnována pozornost. Situace v zemědělských odvětvích v jednotlivých členských státech se liší. Větší volnost v definování priorit jednotlivých zemí přinese zemědělským oblastem skutečné možnosti rozvoje. Je nicméně důležité, abychom dali pozor na to, aby navrhovaná opatření neznamenala pro zemědělské producenty další byrokratickou zátěž. Vyšleme Evropské komisi a evropským zemědělským producentům jasný vzkaz o tom, že podporujeme spravedlivější, jednodušší a flexibilnější SZP.
<SPEAKER ID="159" NAME="Franz Obermayr" AFFILIATION="NI">
písemně. - (DE) Zdravé zemědělství - a tím nemyslím zemědělsko-průmyslové továrny, ale spíše malé rodinné zemědělské podniky - je zárukou dalšího trvání venkovské kultury, přírody a naší kulturní krajiny a je také zcela nezbytné pro zajištění dodávek potravin pro naše obyvatelstvo. Jak je tato druhá věc důležitá, se opět jasně ukázalo během nedávné krize způsobené enterohemoragickým kmenem bakterie E. coli (EHEC). Spotřebitelé kladou na produkty ekologického zemědělství velké nároky. Očekávají, že produkty ekologického zemědělství přinesou vyváženou ekologickou bilanci, což ve skutečnosti bývá často dosti pochybné. Místo očekávaného pozitivního příspěvku k udržitelnosti, šetrnému využití zdrojů, snížení emisí CO2 a ochraně hospodářských zvířat se produkty ekologického zemědělství často dopravují přes celou Evropu. Evropská unie musí v této věci jednat - hovořím zde jako zástupce Rakouska, země s vedoucím postavením v ekologickém zemědělství. Musíme klást větší důraz na regionální zásobování a sezónní produkty a přísně požadovat uvádění původu potravin. Služby, které zemědělství poskytuje, je třeba kompenzovat spravedlivými cenami. Nepodporujme společnou zemědělskou politikou zemědělský průmysl, podporujme raději naše zemědělce.
<SPEAKER ID="159" NAME="Sirpa Pietikäinen" AFFILIATION="PPE">
písemně. - (FI) Reforma společné zemědělské politiky EU je jedním z nejdůležitějších úkolů Parlamentu v tomto funkčním období. Zpráva poslance Desse je dobrým základem pro pokračování v reformě. Musí však proběhnout širší diskuse, abychom dosáhli cíle, jímž je různorodé zemědělství šetrné k životnímu prostředí a účinně využívající zdroje. Řešení globálních problémů zemědělství nespočívá ve zvýšení produkce v Evropě, nýbrž je součástí širší rovnice, v níž jsou zohledněny hospodářské, sociální a environmentální aspekty. Místo omezené zemědělské politiky potřebujeme potravinovou politiku, která bere v potaz celý řetězec produkce potravin od prvního článku až po poslední. Takto budeme moci nejlépe odpovědět na vážné a komplexní problémy, se kterými se zemědělství ve své současné podobě potýká ve třetím tisíciletí.
<SPEAKER ID="160" NAME="Pavel Poc" LANGUAGE="CS">
S potěšením beru na vědomí skutečnost, že nová společná zemědělská politika ukončuje období diskriminace zemědělců v některých členských státech včetně mé země. Děkuji panu zpravodaji za jeho práci, která prozrazuje ruku člověka, který problematice rozumí. O to více jsem zděšen pokusem o vytvoření nových diskriminačních podmínek. Zastropování přímých plateb je novou diskriminací členských zemí se specifickým historickým vývojem, v jehož důsledku převažují zemědělské podniky hospodařící na větších výměrách půdy. Přitom tyto zemědělské podniky plní stejná pravidla a poskytují stejné služby jako malé podniky v jiných zemích a stejně dobře plní podmínky pro vyplácení přímých plateb. Diskriminace velkých podniků v důsledku zastropování může vyvolat ohrožení pracovních míst ve venkovských oblastech a potlačení inovačního potenciálu. Copak lze souhlasit s diskriminací některých členských států v podobě rozdílů v platbách na hektar nebo zastropování, pokud chceme věrohodně hovořit o jednotném trhu?
<P>
Zemědělci z nové dvanáctky nyní stojí na konci těžkého desetiletého období, na které přistoupili s porozuměním, že jde o období přechodné, které nebude prodlouženo. Nechtějme dál pokračovat v nerovnosti odporující duchu jednání o přistoupení k EU, nenarušujme důvěryhodnost EU v očích části jejích občanů. Zahráváme si tím s budoucností samotné EU. Vyzývám proto všechny kolegy k podpoře pozměňovacích návrhů 10 a 11, které zastropování plateb odmítají.
<SPEAKER ID="161" NAME="Olga Sehnalová" LANGUAGE="CS">
Zásadní podmínkou férové soutěže na vnitřním trhu je nastavení spravedlivých a transparentních podmínek pro všechny zemědělce v rámci EU. Zpráva o budoucnosti SZP se ubírá tímto směrem. Řadu vyjednaných kompromisů je třeba jednoznačně přivítat, např. pokud jde o zjednodušení administrativních procedur v různých oblastech SZP nebo zachování plného financování přímých plateb z rozpočtu EU a odmítnutí jejich renacionalizace. Za problematickou - s ohledem na historicky daná specifika v jednotlivých členských zemích - naopak považuji otázku zvýhodňování či znevýhodňování evropských zemědělců na základě dalších kritérií, např. velikostních.
<SPEAKER ID="162" NAME="Sergio Paolo Francesco Silvestris" LANGUAGE="IT">
Chci vyjádřit svoji spokojenost s tímto prvním dokumentem o budoucnosti SZP. Již v této rané etapě, ještě než se bude projednávat legislativní text, se snaží Komisi poslat vzkaz, jenž je pozitivní pro naše zemědělce. Zdá se mi skutečně, že mnoho odstavců sděluje to, co jsme se já a někteří kolegové snažili do zprávy zahrnout. Mám na mysli důležité výroky, které podporují naše jižní zemědělství. Přímá podpora například již nebude založena na dotaci na hektar, nýbrž konečně také bude zohledněna velikost zemědělského podniku, zaměstnanost, produktivita práce a právní forma. Jsem velmi spokojen také s tím, že tyto platby budou dostávat jen ti zemědělci, kteří jsou skutečně aktivní v oboru, aby tak podporu dostávali ti, kdo ji opravdu potřebují a kdo ji využijí ku prospěchu zemědělství. Byla učiněna také opatření, aby se podpora rozdělovala spravedlivěji s ohledem na to, že z historických důvodů mají zemědělské podniky v Evropské unii velmi rozmanitou strukturu. Plně podporuji odstavec, jenž požaduje, aby nová SZP byla vybavena potřebnými nástroji k omezení výkyvů cen. Na závěr zmíním, že v mém regionu je nejrozšířenější formou zemědělské produkce výroba olivového oleje, a od Komise očekáváme tato opatření: aktualizaci systému soukromého skladování a zavedení soukromého skladování.
<SPEAKER ID="162" NAME="Dominique Vlasto" LANGUAGE="FR">
Jelikož zajišťování dodávek potravin je v současnosti klíčovým faktorem globalizace, musíme si udržet schopnost být soběstační. To znamená udržet si ambiciózní společnou zemědělskou politiku, která může uspokojovat naše naprosto základní dlouhodobou potřebu: potřebu potravin. SZP je však třeba vyladit, aby byla spravedlivější. Evropští občané by považovali za nepochopitelné, proč velká část podpory směřuje obrovským zemědělským podnikům: drobní zemědělci musí také mít možnost uživit se svojí produkcí, pracovat v důstojných podmínkách a dostávat spravedlivě zaplaceno. Při poskytování podpory musíme také více zohlednit přírodní omezení, například globální oteplování, horské oblasti a nedostatečné zásoby vody. Současné sucho ukazuje, že součástí SZP nutně musí být praktické prostředky, které umožní našim zemědělcům řešit nedostatek vody. Proto se přimlouvám, aby v SZP došlo k určitým citlivým změnám, které zvýší její význam a učiní ji schopnou zajistit naši potravinovou soběstačnost, životaschopnost našeho zemědělství a zachování našich venkovských oblastí.
