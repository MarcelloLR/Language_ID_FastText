<CHAPTER ID="002">
Prohlášení předsednictví
<SPEAKER ID="006" NAME="Předseda">
Dámy a pánové, na začátek zasedání bych rád řekl několik slov. Jak jistě víte, polský prezident Lech Kaczyński podepsal před deseti dny Lisabonskou smlouvu. Věřím, že jsme o krok blíže dokončení procesu ratifikace. Také věřím, že proces ratifikace již brzy ukončí Česká republika.
<P>
Rád bych vás upozornil, že tento týden ve čtvrtek začíná v 15:00 první doba vyhrazená pro otázky předsedovi Evropské komise, José Manuelu Barrosovi. Tato rozprava představuje významnou institucionální změnu. Výrazně zlepší spolupráci Evropského parlamentu s Komisí. Spolupracoval jsem v této záležitosti s předsedy politických skupin a předsedou Barossem a jsem rád, že se nový postup stane trvalým rysem plenárních zasedání Parlamentu ve Štrasburku. Věřím, že ještě oživí naše rozpravy a dále rozšíří diskuse.
<P>

<P>
Dámy a pánové, dne 10. října jsme si připomněli Světový den proti trestu smrti. Od roku 2007 je tento den rovněž Evropským dnem proti trestu smrti, jímž vyjadřujeme své rozhodnutí a odhodlání postupovat proti této nehumánní praxi. V souladu s deklarací Parlamentu uvedenou v jeho usnesení z roku 2007 a v souladu s rezolucí Valného shromáždění OSN vyjadřujme svým postojem podporu celosvětovému moratoriu na výkon trestu smrti.
<P>
V tiskové zprávě ze dne 9. října jsem svým jménem a jménem Evropského parlamentu zdůraznil naše odhodlání vytvořit Evropu, v níž je trest smrti odstraněn, a rovněž dosáhnout jeho zrušení v celém světě. Je to náš společný závazek. Bohužel je v Evropě stále ještě jedna země, kdy je trest smrti udělován a vykonáván. Je to Bělorusko. Odsuzujeme výkon poprav v Íránu a obáváme se zejména o ty Íránce, kteří byli v souvislosti s demonstracemi po červnové volbě prezidenta odsouzeni k trestu smrti. Jsme zejména proti udělování trestu smrti mladistvým a chceme upozornit, že letos uplyne dvacet let od přijetí Úmluvy OSN o právech dítěte, v níž jsou výslovně zakázány popravy nezletilých.
<P>
Nadále se musíme rozhodně stavět proti trestu smrti a mluvit o konkrétních případech jeho výkonu v celém světě. Znepokojují nás události, ke kterým nedávno došlo v Číně, kde bylo po etnických nepokojích a násilí v Urumči v provincii Sin-ťiang dvanáct lidí odsouzeno k trestu smrti. I přesto, že zde během červnových nepokojů došlo k závažným trestným činům, vyzýváme čínské orgány, aby zajistily spravedlivý soudní proces. Jsme rovněž znepokojeni udělováním a výkonem trestu smrti ve Spojených státech, konkrétně ve státě Ohio, kde byly po několika nezdařených pokusech odloženy popravy smrtící injekcí.
<P>
Znovu se obracím na všechny země, v nichž je trest smrti stále používán, aby jej odstranily ze svého trestního zákoníku nebo aby do doby, než bude v jejich zemi zrušen, vydaly moratorium na udělování a výkon trestu smrti.
<P>
(Potlesk)
