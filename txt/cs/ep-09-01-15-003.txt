<CHAPTER ID="003">
Středomořská strava (rozprava) 
<SPEAKER ID="044" NAME="Předsedající">
Dalším bodem je ústní dotaz Komisi, který pokládá pan Parish jménem Výboru pro zemědělství a rozvoj venkova, o středomořské stravě, způsobu stravování, který mimochodem předsedající tohoto plenárního zasedání poměrně striktně dodržuje, a to s více než přijatelnými výsledky.
<SPEAKER ID="045" NAME="Neil Parish">
autor. - Pane předsedající, těší mě, že se řídíte zásadami středomořské stravy, a vidím, že s ní dosahujete úspěchů!
<P>
Dnes jsem zde jako předseda Výboru pro zemědělství a rozvoj venkova zjistil, že máme velmi rozmanitou řadu témat k rozpravě. V jedné minutě hovoříme o přepravě zvířat - to je velmi důležité téma - a nyní se bavíme o dalším velmi důležitém námětu: středomořská strava.
<P>
Jedním z úkolů, který mi jako předsedovi Výboru pro zemědělství připadl a s nímž se zvláště snažíme vypořádat, je, že u příležitosti zasedání Rady ministrů pořádaného v Bruselu dne 16. července 2007 zopakovala svou plnou podporu tomu, aby UNESCO nominovalo středomořskou dietu na zapsání jako nemateriální kulturní dědictví lidstva. Tato nominace bude v roce 2009 prozkoumána - vlastně již byla - odpovědným výborem UNESCO. Má Komise v úmyslu určit konkrétní a koordinovanou strategii na podporu této nominace, protože nyní pokračujeme velice rychle?
<P>
Jak jsem řekl, zastupuji zde Výbor pro zemědělství, ale pravděpodobně zastupuji všechny poslance, když hovořím o stravě, protože jednou ze skvělých věcí na Evropě je její rozmanitost a kultura a částí této rozmanitosti a kultury je samozřejmě naše potrava.
<P>
Středomořská strava je velmi dobrá. A co je středomořská strava? Jsem si jist, že o tom bychom mohli dnes hovořit velmi dlouho, ale obecně je to strava bohatá na tučné ryby, olivový olej, ovoce a zeleninu. Není pochyb, že je to velmi chutná strava, a podle mé velikosti můžete uhodnout, že jsem jejím velkým příznivcem. Je to také zdravá strava: je bohatým zdrojem nezbytných mastných kyselin a antioxidantů, což je kombinace, která zlepšuje hladiny cholesterolu a chrání zdraví srdce. Nedávné lékařské studie také naznačují, že může pomáhat snižování nebezpečí takových stavů, jako je demence.
<P>
Když přijedete do středomořských zemí, vidíte, že lidé si tam užívají života, a to nejen ti, kteří tam žijí, ale také mnozí z nás, kteří do středomořských zemí cestujeme, zvláště když zatoužíme po slunci a také velmi dobrém jídle.
<P>
To je věc, kterou je třeba ve světě, kde se vše jeví jako jednotvárné, brát vážně. Vidíme, jak je mladá generace bombardována řetězci rychlého občerstvení - nebudu je zde dnes všechny jmenovat -, které se šíří po celé Evropské unii. Měli bychom pamatovat, že řetězce rychlého občerstvení tu mají své místo, ale bylo by strašné, kdybychom v budoucnu na cestách Evropou našli pouze rychlá občerstvení. Když cestujete částmi Ameriky - zejména na západním pobřeží -, zdá se, že tam není nic jiného než řetězce rychlého občerstvení, a to je to poslední, co bychom zde v Evropské unii chtěli.
<P>
Jak jsem řekl, je třeba, abychom středozemní stravu podporovali, což je velmi dobrý plán pro kulturu a rozmanitost. Domnívám se, že v budoucnosti se budeme muset zaměřit i na ostatní druhy stravy z celé Evropské unie, protože dnes vám chci jasně říci, že přestože jsem velkým zastáncem středomořské stravy, nepřicházím sem jako předseda Výboru pro zemědělství jen proto, abych podpořil středomořskou stravu, protože v Evropě existují i jiné druhy stravy, které jsou stejně dobré, ale mají jiné přednosti a skládají se z jiných potravin.
<P>
Takže toto je začátek mnoha nových věcí, a jak jsem řekl, chci skutečně od Komise vědět, jak v tomto roce hodlá aktivně tuto snahu podporovat, protože se těšíme, až bude středozemní strava oceněna, a také se těšíme na nějaké velmi dobré středomořské potraviny do budoucna.
<SPEAKER ID="046" NAME="Vladimír Špidla">
člen Komise. - (CS) Vážený pane předsedo, vážené dámy poslankyně, vážení páni poslanci, úvodem bych rád zdůraznil význam zdravé stravy pro prevenci nemocí. Jako poslancům Evropského parlamentu je vám známo, že Bílá kniha "Strategie pro Evropu týkající se zdravotních problémů souvisejících s výživou, nadváhou a obezitou", kterou přijala Evropská komise dne 30. května 2007, slučuje všechny politiky Společenství, jež mohou přispět ke zlepšení stravovacích návyků a k prevenci obezity. Jedná se zejména o opatření v oblasti veřejného zdraví, stravování, dopravy, regionální politiky, sportu, vzdělávání, statistiky, jakož i zemědělské politiky.
<P>
Jedním z nejlepších příkladů je iniciativa Komise spočívající v celoevropském programu dodávání ovoce a zeleniny do škol. Cílem tohoto programu je přispět k tomu, abychom našim dětem usnadnili zdravější start do života. Bude zahájen na začátku školního roku 2009/2010 s ročním rozpočtem 90 milionů EUR na nákup a dodávku čerstvého ovoce a zeleniny do škol.
<P>
Pokud jde o specifickou otázku, která byla vznesena jedním z poslanců Parlamentu, totiž o žádost o zařazení středomořské stravy na seznam světového kulturního dědictví UNESCO, předchůdce paní komisařky Markos Kyprianou vyzvedl toto téma na zasedání Rady ve složení pro zemědělství v červenci 2007. Komise tuto iniciativu vítá, neboť může přispět k podpoře zdravých stravovacích návyků v celé Evropské unii.
<P>
Evropská komise ovšem nemá formální pravomoc k podpoře takové žádosti v rámci organizace UNESCO, jelikož není jejím členem, a tudíž se nemůže účastnit rozhodovacího procesu. Přesto doufám, že účastnické státy se svou žádostí v UNESCO uspějí a že se jim dostane náležité podpory ostatních členských států Evropské unie.
<SPEAKER ID="047" NAME="Rosa Miguélez Ramos" LANGUAGE="ES">
Pane předsedající, nejprve bych ráda poděkovala Komisi za její opakovanou jednoznačnou podporu, pokud jde o nominaci středomořské stravy na zapsání jako kulturní dědictví lidstva UNESCO.
<P>
Po vyslechnutí odpovědi pana komisaře upozorňuji, že je důležité pamatovat, že strava je kulturní majetek a že koncept stravování se neomezuje jen na druhy potravin, které člověk jí. Samozřejmě, jak řekl pan Parish, středomořská strava, co do druhů potravin, má velmi důležitou roli ve zdravém životním stylu včetně předcházení nemocem souvisejícím nesprávnou stravou nebo nedostatkem fyzické aktivity. Ovšem koncept středomořské stravy sahá dál a v tomto ohledu se mé poznámky doplňují s jeho poznámkami. Představuje jistý způsob života, způsob společného stravování a vychutnávání si potravy ve společnosti, která je spojena s určitým typem krajiny a území stejně jako se společnostmi, které na základě konceptu středomořské stravy během staletí vyvinuly kulturu, umění, tradice a oslavy.
<P>
Když jsem objasnila, co pro mě a většinu lidí zainteresovaných v této oblasti středomořská strava znamená a důvod pro její jmenování, a když Komise potvrdila svou ochotu spolupracovat, zvažme, pane komisaři, zda může Komise, přestože není součástí UNESCO - jak již víme - ani se nepodílí na jeho rozhodování - čehož jsme si také vědomi, podpořit jmenování středomořské stravy nepřímými opatřeními, která by nepochybně pozitivně ovlivnila ty, kdo se zúčastní hlasování.
<P>
Z různých možností bych navrhovala formální prohlášení Evropské komise o podpoře zapsání, stejné prohlášení o podpoře, jako vydávají ostatní mezinárodní organizace jako Organizace pro výživu a zemědělství, Světová zdravotnická organizace a vědecké a akademické komunity.
<P>
Co se týče budoucího plánu řízení, samozřejmě se domníváme, že Komise by se měla zapojit prostřednictvím podpory nebo navržením možných opatření. Toto je rok mezikulturního dialogu a jedním ze států, který přispívá ke jmenování, je náš středomořský soused, Marocké království. To vše je obzvláště důležité s přihlédnutím, jak jste řekl, k zájmu Komise na propagování zdravé stravy a životního stylu pro Evropany.
<P>
Vzhledem k tomu, jakého respektu se Komisi dostává, mohla by také pomoci při hledání podpory a spolupráce a mohla by podnikat diplomatické kroky, zejména ve středomořských zemích mimo EU, stejně jako mimo středomořskou oblast a Evropskou unii. Samozřejmě, pane komisaři, Komise by mohla ukázat, že je k dispozici pro organizování nebo spolupráci při možných činnostech, které v některých oblastech mohou být prováděny.
<SPEAKER ID="048" NAME="Jorgo Chatzimarkakis" LANGUAGE="DE">
Pane předsedající, děkuji mnohokrát panu Parishovi za tuto otázku a také děkuji panu komisaři za jeho odpověď. Evropa má mnoho věcí, které jí závidí celý svět: naše móda, náš životní styl, naše systémy sociálního zabezpečení - a také stále častěji naše strava. Nám Evropanům by prospělo, kdybychom obrátili pozornost k nejzdravější stravě, tedy ke stravě středomořské.
<P>
Abych objasnil definici: středomořská strava má původ v dietetických modelech typických pro velké části Řecka, včetně ostrova Kréta, a pro jižní Itálii - odtud pochází její označení. Její hlavní složkou - jak již řekl pan komisař - je olivový olej. To je dalším důvodem - a to neříkám jen panu komisaři Špidlovi, ale také celé Komisi -, proč poskytnout tomuto původnímu evropskému produktu ještě větší ochranu.
<P>
Středomořská strava sestává z chleba s vysokým obsahem vlákniny, velkého množství ovoce a zeleniny - proto vítáme projekt Komise Ovoce do škol - ryb, menšího množství mléčných výrobků a také vína. Bylo vědecky dokázáno - tento závěr byl zveřejněn v září 2008 v časopise British Medical Journal -, že středomořská strava pomáhá snižovat výskyt kardiovaskulárních chorob, diabetu typu 2 - současné evropské epidemie - a rakoviny a tlumit následky Alzheimerovy a Parkinsonovy choroby. To dokazuje návštěva hřbitova na Krétě, ostrově, z něhož pochází můj otec: když vidíte, jakého věku se zde lidé dožívají, pochopíte to.
<P>
Proto musíme dělat, co je v našich silách, pro zvýšení počtu stoupenců středomořské stravy v Evropě i mimo ni a její zapsání do seznamu světového dědictví je v tomto ohledu důležitým krokem. Rád bych poděkoval Komisi za její snahy.
<P>
Musíme si ovšem také uvědomit, že pokud Čína a Indie přijmou americkou stravu, což se stále častěji děje, projeví se trojí nepříznivé účinky. Zaprvé, zdraví světové populace bude upadat. Zadruhé, vzroste intenzivní chov zvířat se všemi negativními dopady na životní prostředí a třetí následek se týká tvorby metanu, protože většina masa bude hovězí. Skot tvoří metan a to je nepříznivé pro globální klima. Proto je tolik důležité přijmout toto opatření. Ještě jednou vám děkuji, pane Parishi.
<SPEAKER ID="049" NAME="Sebastiano  Musumeci" AFFILIATION="Nello">
jménem skupiny UEN. - (IT) Pane předsedající, pane komisaři, dámy a pánové, rozhodnutí Evropské unie podpořit uznání středomořské stravy jako kulturního dědictví lidstva UNESCO nám připomíná především právo na ochranu identit lidí v jejich těsném vztahu s jejich zeměmi. Nicméně odhodlání institucí, které vykazuje Itálie, Španělsko, Řecko a Maroko, se nemůže omezovat pouze na dosažení tohoto prestižního uznání.
<P>
Domnívám se, že musíme obnovit spojení, nyní stále slabší a křehčí, mezi zemědělskou výrobou a potravinami pro každodenní spotřebu; to znamená, že musíme nabádat spotřebitele, aby se informovali o zásadách zdravého stravování a o sezonnosti zemědělské produkce. Zemědělská produkce musí být znovu přirozená a osvobozená od aditiv a chemických konzervačních prostředků. Mezinárodní vědecká komunita nás ujišťuje, že konzumace takové produkce významně snižuje úmrtnost. Mám na mysli například extra panenský olivový olej, víno a ovoce a zejména sicilské krvavé pomeranče, které jsou ve světě jedinečné pro svůj pigment, který je bohatý na antioxidanty.
<P>
Závěrem zmíním, že doufám, že tento cíl můžeme sdílet s ostatními středomořskými zeměmi a vzhledem k tomu, že je třeba konkrétní strategie, vůdčí a prostřednické role se může ujmout jedině Komise.
<SPEAKER ID="050" NAME="Pedro Guerreiro" LANGUAGE="PT">
Iniciativy, které se snaží podporovat a ochraňovat kultury lidí, zejména ve vztahu k potravinám, budou vítány. Příkladem je nominace na zapsání středomořské stravy jako nemateriální kulturní dědictví lidstva, kterou v roce 2009 přezkoumá odpovědný výbor v rámci UNESCO.
<P>
Uskutečnění takového cíle může přispět k ochránění, zvýšení povědomí a propagaci stravy, která převládá ve středomořských zemích a jejíž prospěšnost pro zdraví prokázali různí odborníci na výživu a jiní specialisté. Tato strava je založena, jak zde již zaznělo, na tradičních produktech středomořského regionu jako ovoce a zelenina, olivový olej, ryby, obiloviny, ořechy, aromatické bylinky, mléčné výrobky, ovčí a kozí maso a víno.
<P>
Nicméně počet lidí, kteří udržují tyto zdravé stravovací návyky, klesá.
<P>
Proto se domníváme, že kromě jiných důležitých a nezbytných politických kroků musí být přijata účinná opatření k podpoře středomořských produktů, zejména v rámci společné zemědělské politiky a společné rybářské politiky. Taková opatření by měla být nasměrována na drobné zemědělství a rodinné zemědělství, stejně jako na rybáře z těchto regionů, aby zaručila jejich produkci. Tato opatření by měla zajistit přidanou hodnotu tradičním a řemeslným výrobkům a podpořit rozvoj místních trhů.
<P>
V zásadě jsou potřebná opatření proti rostoucímu úpadku zemědělské činnosti a snižování počtu lidí, kteří prostřednictvím svých znalostí pokračují a ochraňují výrobu těchto tradičních kvalitních produktů.
<P>
Všechny tyto případy a opatření spadají do kompetence Evropské komise.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Pane předsedající, dámy a pánové, není obvyklé, aby se v jednom tématu v pozitivním smyslu spojily zároveň tři velmi důležité problémy - zdraví, kultura a hospodářství. Středomořská strava toto splňuje.
<P>
Z hlediska zdraví se zdá, že již neexistují žádné vědecké pochyby o výhodách stravy založené na čerstvých a přírodních potravinách pro lidské zdraví. Jak již zde zaznělo, mezi tyto potraviny patří obiloviny, rýže, luštěniny, ořechy, ovoce a zelenina, častá konzumace ryb, olivového oleje jako hlavního dietního tuku a umírněná spotřeba vína.
<P>
Z kulturního hlediska jsou systémy výroby a zpracování a spotřeba těchto výrobků spojeny s děděnými technikami a tradicemi, které sahají až za domu řeckořímské kultury a které se v mnoha ohledech stále odrážejí v postupech, zvycích a technikách společenství Středomořské pánve.
<P>
Z hlediska hospodářství nadále mají velmi významný sociálně-hospodářský dopad činnosti spojené zejména se zemědělstvím, rybolovem a s odvětvími venkovské turistiky, které jsou tolik důležité pro předcházení vylidňování a pro udržování životaschopnosti venkovských a pobřežních pásem. Zároveň, a překvapivě v případě zemědělství, představují nejkonkurenčnější způsoby výroby v Evropské unii a vždy těžily i z nejmenší finanční podpory v rámci společné zemědělské politiky.
<P>
Ze všech těchto důvodů si iniciativa španělských úřadů za uznání středomořské stravy organizací UNESCO jako kulturní dědictví lidstva zaslouží vřelé přijetí a já se domnívám, že je povinností Evropské unie udělat, co je v jejích silách, aby ovlivnila toto rozhodnutí, protože nejde o zájem jedné konkrétní země nebo skupiny zemí; jedná se o zájem celé Unie.
<SPEAKER ID="052" NAME="Salvatore Tatarella" AFFILIATION="UEN">
(IT) Pane předsedající, pane komisaři, dámy a pánové, z obezity se stává závažný a, řekl bych, velký problém v celé Evropě, zejména mezi mladými lidmi. Odborníci tvrdí, že pokud chceme opatrovat zdraví svých dětí, nejlepším způsobem je vrátit se k tradicím středomořské kuchyně na každodenní bázi, což je jediné životní pojištění, které nemůže zasáhnout finanční krize.
<P>
Přístup Alfonsa Iaccarina, známého italského šéfkuchaře a člena odborného výboru pro uznání středomořské stravy jako nemateriálního kulturního dědictví lidstva, spočívá v návratu k přírodním, prostým potravinám a k tradici, rozmanitosti a kvalitě v přípravě jídel. Středomořská strava neznamená pouze konzumování spousty chleba a těstovin, zahrnuje také pohyb, fyzickou aktivitu a životní styl. Středomořská strava, založená na extra panenském olivovém oleji a dobrém víně, má výborný účinek na zdraví: olivový olej snižuje hladiny cholesterolu v krvi a víno, v přiměřené míře, působí jako antioxidant.
<P>
Středomořská strava pomohla Italům zlomit evropský rekord v dlouhověkosti a Itálie vykazuje nejlepší výsledky v naměřeném body mass indexu, který vyjadřuje vztah mezi výškou a váhou. Pro shrnutí: italský senát v nedávné době jednomyslně schválil dokument ve prospěch uznání středomořské stravy jako dědictví lidstva. Doufám, že Evropský parlament je stejného názoru a Komise podle toho bude jednat.
<P>
(Předsedající řečníka přerušil)
<SPEAKER ID="053" NAME="Vincenzo Lavarra" AFFILIATION="PSE">
(IT) Pane předsedající, dámy a pánové, nejprve bych rád vyjádřil poděkování předsedovi Výboru Parlamentu pro zemědělství a rozvoj venkova, panu Parishovi, za to, že po cenném odborném slyšení ve výboru tuto otázku prosadil.
<P>
Je nepopiratelné, že středomořská potrava je součástí historického a kulturního dědictví našeho kontinentu. Nepopiratelný je také zdravý základ této stravy. Bílá kniha Komise o obezitě určila středomořskou stravu za skvělý přírodní lék.
<P>
Příznivé účinky na zdraví byly vědecky dokázány a mají skvělou pověst v zahraničí, zejména ve Spojených státech. To znamená, že koncept středomořské stravy byl rozšířen natolik, že je narušena jeho původní podstata. Uznání organizací UNESCO by podpořilo vznik definice, která by ochránila přesnou podobu této stravy. Řekl bych panu Parishovi, že v souvislosti se specifickými typy stravy v evropské gastronomické kultuře hovoříme momentálně o středomořských potravinách, ale to jistě není jediná specifická strava z velmi bohaté evropské gastronomie.
<P>
Vy, pane komisaři, pokračujete v odhodlání svého předchůdce uznat význam této iniciativy a já vám za to děkuji. Zdůraznil jste, že nemáte rozhodovací pravomoci stran postupu UNESCO. Nicméně domnívám se, že byste mohl vydat prohlášení a podniknout diplomatické kroky...
<P>
(Předsedající řečníka přerušil)
<SPEAKER ID="054" NAME="Alessandro Battilocchio" AFFILIATION="PSE">
(IT) Pane předsedající, pane komisaři, dámy a pánové, jsme si dobře vědomi skutečnosti, že středomořská strava může, jak potvrdily mnohé studie, pomoci v boji proti obezitě a kardiovaskulárním chorobám a obecně je v mnoha ohledech pozitivní pro lidské zdraví.
<P>
Nicméně cílem není vnucovat středozemní stravu celé EU nebo se snažit ji upřednostňovat před jinými typy stravy, které jsou lépe uzpůsobeny nestředomořským klimatům a regionům. Naším úkolem však je chránit ji a definovat její obsah a charakter, abychom ji ochránili před nápodobami a pronikáním cizích prvků, které by mohly poškodit její pověst a hodnotu.
<P>
Proto bychom si tuto stravu měli cenit stejně jako ostatních výrazů evropské kultury, které si zaslouží ochranu a globální propagaci. V celém světě se pokoušejí tento model napodobovat, a proto je důležité definovat přesný charakter stravy a ochránit a zabránit tak, aby se celé evropské dědictví ztratilo v moři globalizace.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Středomořská strava si zaslouží ochranu a propagaci také z jiných důvodů. Dnes, ve světě, kterému vévodí potraviny ze supermarketů a rychlého občerstvení, je středomořská strava chvályhodnou výjimkou, protože je populární a zdravá. Nevynalezli ji odborníci na výživu, je to produkt tradice staré mnoho staletí, předávané po generace.
<P>
Více než polovina obyvatel Evropské unie má nadváhu. Až 15 % je obézních. I já jsem tímto problémem zasažen. Tyto statistiky jsou alarmující. Měli bychom přijmout opatření v zájmu boje proti tomuto negativnímu trendu. Jedním ze způsobů řešení tohoto problému je propagace zdravých stravovacích návyků a právě do této kategorie nepochybně středomořská strava spadá. Vědecký výzkum prokázal, že přispívá ke snižování rizika kardiovaskulárních chorob, zejména ischemické choroby srdeční a různých druhů rakoviny, a také má příznivý vliv na průměrnou délku života.
<SPEAKER ID="056" NAME="Marios Matsakis" AFFILIATION="ALDE">
Pane předsedající, je známé, že strava významně přispívá k dobrému zdraví. Nyní existují nezpochybnitelné vědecké důkazy o tom, že středomořská strava - založená na tradičním stravování obyvatel jižních části Evropy jako Kréta a Kypr - vede k delšímu a zdravějšímu životu, zatímco strava spočívající na Amerikou ovlivněném rychlém občerstvení - jako průmyslově zpracovávané hamburgery, chipsy a sladkosti - vede ke kratšímu životu, který je více postihován nemocemi. Dobrá strava je důležitá především pro děti. Takže, bude Komise podnikat více opatření - mnohem více - pro zajištění, aby členské státy účinně prosazovaly středomořskou stravu ve školách, ba dokonce zakáže v podobných institucích druhy stravy, u nichž je dokázáno, že poškozují zdraví dětí?
<P>
Mimochodem, pane komisaři, nepochopil jsem zcela, proč není EU členem UNESCO? Neměla by být?
<P>
(Předsedající řečníka přerušil)
<SPEAKER ID="057" NAME="Ewa Tomaszewska" AFFILIATION="UEN">
(PL) Pane předsedající, je lepší jíst zdravou stravu a vyvarovat se nemoci než podstoupit byť tu nejúčinnější moderní léčbu. Léčba, včetně komplikovaných chirurgických zákroků, kterou vyžadují pacienti s příliš vysokými hladinami cholesterolu, je také dražší než jednoduché, tradiční pokrmy. Tento přístup je citlivý, protože je založen na dobrých, vyzkoušených a testovaných tradicích. Středomořská strava nám přináší zdraví a radost ze života a také zabraňuje přílišnému zvyšování váhy. Skutečnost, že UNESCO umístilo středomořskou stravu na seznam světového dědictví, vítám.
<SPEAKER ID="058" NAME="Jean-Claude Martinez" AFFILIATION="NI">
(FR) Pane předsedající, těší mě, že tento text předložil právě Brit, pan Parish. Jen to potvrzuje, že římští vojáci před dvěma tisíci lety udělali správně, když přišli do Velké Británie s amforou olivového oleje a vína. Z toho pak nevyhnutelně plynou dva důsledky. Že je z hlediska symboliky spíše zvláštní založit Evropský úřad pro bezpečnost potravin v Helsinkách a že je nesmyslné, aby se Evropská komise znovu nevěnovala následujícím otázkám: zaprvé, znovuzavedení pomoci pro mandlovníky, pak zastavení útoků na olivovník, zejména v Andalusii a v celé Evropě; zastavení útoků na rybáře lovící tuňáka obecného ve Středomoří a útoků na evropské vinice, kde jsou ničena vína. Osobně bych panu komisaři a panu Barrosovi navrhl, aby zorganizovali v Portugalsku velký banket a podávali sýr z ovčího mléka a víno Samos.
<P>
(Předsedající řečníka přerušil)
<SPEAKER ID="059" NAME="Vladimír Špidla">
člen Komise. - Dámy a pánové, Komise na základě strategie, která je vyjádřena v bílé knize, podporuje všechny návrhy a všechny postupy, které vedou ke zdravým stravovacím návykům. Komise tyto iniciativy aktivně podporuje, avšak nemůže podporovat pouze úzce vymezenou linii stravovacích návyků již vzhledem k podstatnému rozdílu mezi jednotlivým členskými státy a mezi jednotlivými regiony stejně tak k rozdílu mezi například i jednotlivými středomořskými zeměmi. To ovšem v žádném případě neznamená, že neplatí to, co jsem uvedl ve svém úvodním projevu, že Komise podporuje návrh zaznamenat středomořskou dietu jakožto lidské kulturní dědictví. Postupujeme tímto směrem, je samozřejmě jasné, že i když nejsme členem UNESCO, jistě existují způsoby, kterým pozici tohoto návrhu posílit.
<P>
Dámy a pánové, dovolte mi, abych zareagoval jenom na jedno vystoupení, se kterým zásadně nesouhlasím. Nevidím žádný důvod pro to, abychom přehodnocovali umístění agentury ve Finsku. Nepochybuji o tom, že lidé na tom místě, kteří jsou kolem agentury sdruženi, jsou schopni v plném rozsahu a do hloubky hájit a plnit mandát, který je agentuře určen. Myslím si, že tato lokalizace byla správným a odůvodněným rozhodnutím.
<SPEAKER ID="060" NAME="Předsedající">
Nevím, zda jsou velké rozdíly mezi jednotlivými členskými státy nebo skupinami, ale jisté je, že v rozpravě, kterou jsme vedli zde, nebyl žádný rozdíl zaznamenán; jsem přesvědčen, že všichni, od Německa po Polsko, od Spojeného království po Portugalsko, Španělsko nebo Kypr, ukázali značnou jednotnost v podpoře iniciativy.
<P>
Velmi vám všem děkuji. Nyní na pár minut zasedání přerušíme. Podařilo se nám dokončit debatu včas a hlavně v klidné atmosféře, která je třeba, abychom si mohli vzájemně naslouchat. To je dobrý začátek roku našich plenárních zasedání. Zasedání bude znovu zahájeno ve 12 hodin pro zahájení hlasování.
<P>
(Zasedání bylo přerušeno v 11:50 a znovu zahájeno ve 12:00)
<SPEAKER ID="062" NAME="Francis Wurtz" AFFILIATION="GUE/NGL">
(FR) Pane předsedo, dámy a pánové, bohužel vás musím informovat, že jsme právě zjistili, že sídlo Organizace spojených národů odpovědné za pomoc uprchlíkům v Gaze bylo zasaženo střelami vypálenými z izraelských tanků. Tři lidé byli zraněni a OSN se rozhodla zastavit všechny své operace.
<P>
Vzhledem k hlasování, které se brzy uskuteční, se domnívám, že byste všichni měli být o této skutečnosti informováni.
<P>
(Potlesk)
<SPEAKER ID="063" NAME="Předseda">
Mnohokrát vám děkuji za tuto informaci, pane Wurtzi. Je-li to pravda, pak je hlasování, k němuž se právě chystáme, o to naléhavější.
