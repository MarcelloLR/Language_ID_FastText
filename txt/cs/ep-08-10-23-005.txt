<CHAPTER ID="005">
Sdělení předsednictva
<SPEAKER ID="044" NAME="Předseda">
Dámy a pánové, je tomu dvacet let, kdy v roce 1998 Evropský parlament zavedl Sacharovovu cenu za svobodu myšlení, která je od té doby udělována každý rok.
<P>
Za posledních dvacet let jsme ocenili vynikající organizace nebo osobnosti, které věnovaly svůj život obraně lidských práv a základních svobod a které bojovaly proti netoleranci, fanatismu a utlačování ve svých vlastních zemích a po celém světě. První člověk, kterému měla být cena udělena, byl Nelson Mandela, se kterým se setkám příští týden v Johannesburgu v rámci pozvání k přednesení projevu před Panafrickým parlamentem.
<P>
Tento rok se Konference předsedů rozhodla udělit Sacharovovu cenu za rok 2008 panu Chu Ťiovi "za umlčené hlasy Číny a Tibetu", jak se uvádí v návrhu usnesení předloženém Výborem pro zahraniční věci.
<P>
(Potlesk)
<P>
Chu Ťia se narodil 25. července 1973 v Pekingu a je jedním z nejzanícenějších zastánců lidských práv v Čínské lidové republice. Tento oddaný aktivista je vystaven obviněním kvůli svému angažovanému postoji k životnímu prostředí, svému boji proti nebezpečím spojeným s HIV a AIDS a svému úsilí zajistit respekt k lidským právům.
<P>
Dne 27. prosince 2007 bylo na Chu Ťiu uvaleno domácí vězení na základě obvinění z podněcování k podvratné činnosti. Dne 3. dubna 2008 byl odsouzen ke třem a půl rokům vězení.
<P>
Chu Ťia nyní ve své samovazbě bojuje s nemocí. Trpí cirhózou jater, ale pokud víme, je mu odpírána obvyklá lékařská péče.
<P>
Svévolné uvěznění a odsouzení Chu Ťii vyvolalo po celém světě silné pobouření. Evropský parlament udělením Sacharovovy ceny Chu Ťiovi dává energicky a rozhodně najevo své uznání každodennímu boji za svobodu, ve kterém pokračují všichni zastánci lidských práv v Číně.
<P>
(Potlesk)
<P>
Dámy a pánové, rád bych přednesl ještě jedno krátké prohlášení. Zítra, dne 24. října, oslavíme 63. výročí založení Organizace spojených národů. Při této příležitosti bych chtěl vyzdvihnout rozsah, angažovanost a úspěch spolupráce mezi Evropskou unií, Evropským parlamentem a různými programy a institucemi Organizace spojených národů.
<P>
Není tomu tak dávno, kdy publikace nazvaná "Improving Lives", jejíž kopii jste všichni obdrželi, podala shrnutí této letité spolupráce. V posledních týdnech jsme zažili začátek obtížného období po celém světě, zejména ve vztahu k finanční krizi a jejím drastickým dopadům na světové hospodářství.
<P>
Zejména v tomto kontextu mají základní hodnoty Evropské unie spočívající v pochopení a solidaritě mezi více stranami velký význam. Vztahuje se to také na náš závazek vůči rozvíjejícím se zemím a naši odpovědnost za ně. Mezinárodní konference o financování rozvoje, která se bude konat v listopadu, bude hrát v tomto ohledu také rozhodující roli. Navzdory skutečnosti, že stojíme před náročnými úkoly, nesmíme ztratit ze zřetele zájmy rozvíjejících se zemí.
