<CHAPTER ID="012">
Alarmující situace ve střediscích pro zadržování přistěhovalců, zejména na ostrově Mayotte a Lambedusa (rozprava)
<SPEAKER ID="323" NAME="Předsedající">
Dalším bodem jsou prohlášení Rady a Komise týkající se alarmující situace ve střediscích pro zadržování přistěhovalců, zejména na ostrově Mayotte a Lambedusa.
<SPEAKER ID="324" NAME="Alexandr Vondra">
Úřadující předseda Rady. - Pane předsedající, jsem potěšen, že mám příležitost obrátit se na vás v otázce situace přistěhovaleckých a zadržovacích střediscích umístěných v Evropské unii, z nichž dvě bych rád vyzdvihl, tj. Mayotte a Lambedusu. Je mi dobře znám podrobný zájem, který se ukázali s ohledem na tato střediska, o různých návštěvách, které někteří z vás vykonali, a o obavách týkajících se podmínek v některých z nich, jež jste vyjádřili.
<P>
Chtěl bych na začátek zdůraznit dvě základní zásady této dnešní rozpravy. Prvním je úplná shoda s našimi závazky v případě státních příslušníků třetích zemí, kteří vyžadují mezinárodní ochranu, stanovených různými mezinárodními nástroji. Druhým je to, že zcela dodržujeme lidská práva a důstojnost migrantů a členů jejich rodin.
<P>
Jsme si všichni dobře vědomi o tlaku způsobeném migranty přicházejícími do Evropské unie a rovněž těmi, kteří zde hledají azyl. Tento tlak je výraznější na jižních a východních hranicích Unie.
<P>
Během více než deseti let jsme reagovali vytvořením účinného azylového systému a migrační politiky EU. Avšak významný nárůst počtu příchozích zdůrazňuje potřebu posílení a dalšího rozvoje této politiky.
<P>
Musíme to provést zevnitř, abychom vytvořili naše společné normy a pravidla v oblasti azylu a migrace, ale rovněž musíme jednat navenek, v partnerství se zeměmi původu a tranzitními zeměmi, abychom migrační toky řídili účinně.
<P>
Takový přístup prospěje všem stranám. Rozvoj a formování migrační a azylové politiky EU závisí i na vašem přičinění. Jsem vděčný Parlamentu za jeho pozitivní příspěvek a jsem si jist, že můžeme konstruktivně pracovat na dalším rozvoji této důležité politické oblasti.
<P>
Ptáte se konkrétně na situaci na ostrovech Mayotte a Lambedusa. Neměli bychom zapomenout rozlišovat mezi dvěma typy migračních toků v těchto dvou případech. Migrační toky zasahující Lambedusu a Mayotte mohou být charakterizovány jako smíšené: někteří ze státních příslušníku třetích zemí požadují mezinárodní ochranu, jiní jistě náleží do kategorie ekonomických přistěhovalců.
<P>
U první kategorie - těch, kteří požadují mezinárodní ochranu - bych vás rád upozornil na existenci minimálních norem pro ochranu uchazečů o azyl, stanovené směrnicí 2003/9/ES, která byla přijata v roce 2003. Tato směrnice již byla provedena do vnitrostátního práva členských států a je na Komisi, aby zajistila, že ustanovení této směrnice budou řádně a beze zbytku uplatňována.
<P>
V prosinci 2008 Komise předložila Evropskému parlamentu a Radě návrh na změnu a aktualizaci této směrnice. Protože se zde uplatňuje postup spolurozhodování, zapojí se Evropský parlament zcela do projednávání tohoto nového návrhu. Rada toto projednávání brzy zahájí a těší se na úzkou spolupráci s vámi.
<P>
Váženým poslancům bude známo, že konkrétně v případě francouzského zámořského území Mayotte se neuplatňuje právo Společenství.
<P>
Pokud se týká druhé kategorie - ostatní státní příslušníci třetích zemí, kteří nezákonně vstoupili na území členského státu - příslušné orgány členských mají právo je zadržet před tím, než rozhodnou o návratu a/nebo s ohledem na usnadnění jeho prosazení. Zadržení se může ukázat jako jediná možnost v případech, kdy je nutné identifikovat státní příslušníky třetích zemí bez cestovních dokumentů.
<P>
Dosud se právní předpisy a praxe v oblasti zadržování v členských státech podstatně lišila. Nedávno přijatá směrnice Evropského parlamentu a Rady o společných normách a postupech v členských státech při navracení neoprávněně pobývajících státních příslušníků třetích zemí zavádí konkrétní zásady a pravidla zadržení, a tak určitým způsobem směřuje k vytvoření společného právního rámce v této oblasti.
<P>
Tato směrnice jasně stanoví, že zadržení pro účely odeslání může být uplatněno pouze tehdy, pokud nemohou být použita v konkrétním případě slabší donucovací opatření a pouze za konkrétních a velmi omezených důvodů. Kromě toho směrnice stanoví, že zadržení bude co nejkratší, požaduje se rozhodnutí v písemné formě s odůvodněním stavu a právním odůvodněním a bude v pravidelný intervalech přezkoumáváno soudem. Rovněž je třeba zdůraznit, že tato směrnice stanoví jasnou horní hranici zadržení a důvody - v omezených konkrétních případech -, kdy může být doba zadržení prodloužena, ale nikoliv více, než je její maximální délka.
<P>
U podmínek zadržení je ve směrnici objasněno, že se zadržení odehrává zpravidla ve zvláštních zadržovacích zařízeních - nebo v každém případě odděleně od běžných vězňů - a že budou dodržována práva zadržených osob - zejména těch zranitelných, včetně nezletilých osob a rodin.
<P>
Pokud se týká návratu nelegálních přistěhovalců, nedávno přijatá směrnice Evropského parlamentu a Rady o společných normách a postupech v členských státech při navracení neoprávněně pobývajících státních příslušníků třetích zemí již vstoupila v platnost. Její ustanovení nyní provádějí členské státy do svého vnitrostátního práva, přičemž lhůta činní dva roky.
<P>
Tento souhrnný právní rámec zdůrazňuje náš závazek zajistit, že se státními příslušníky třetích zemí, kteří jsou zadržováni za účelem navrácení, bude zacházeno humánním a důstojným způsobem a že jejich základní práva budou beze zbytku dodržována. Rovněž se prostřednictvím posledních právních předpisů stanoví společně schválené normy o návratové politice.
<P>
Tento rámec je nejen v souladu se zásadami, o nichž jsem hovořil na začátku svého prohlášení, ale vlastně jim poskytuje právní sílu. Naše azylová a migrační politika proto vychází ze zásad právního státu. Zajišťuje jednotlivcům dodržování lidských práv a důstojnost.
<SPEAKER ID="325" NAME="Jacques Barrot" LANGUAGE="FR">
Pane předsedající, jak konstatoval pan Vondra, máme nyní vskutku právní rámec, který se začíná prosazovat. Poprvé jsme jeho přítomnost pocítili prostřednictvím směrnice o návratu, která je prvním horizontálním právním předpisem, který harmonizuje normy členských států pro návrat. Do práva Společenství zavádí použitelná ustanovení Evropské úmluvy o lidských právech a její uplatňování umožní uplatňování kontrolních mechanismů Společenství pro kontrolu shody s acquis.
<P>
Ale je mi dobře známo, že někteří z vás si o směrnici myslí, že je nepostačující. Přesto pro mne představuje kontrolní prostředek Společenství, který může být používán pro kontrolu shody s acquis. Samozřejmě monitorováním jeho uplatňování, a dovolte mi zde připomenout, že lhůta pro provedení je 24. prosince 2010, Komise zajistí striktní dodržování základních zásad týkajících se práv migrantů a posoudí zejména dopad těchto ustanovení o zadržení.
<P>
Sám jsem uvedl, že budu provádění pečlivě sledovat, abych zajistil, že to žádné členské státy nevyužijí jako záminku k prodlužování lhůt pro zadržování, které v současné době dodržují. Od ostatních, které mají nemezenou dobu zadržení, se bude očekávat, že splní lhůty stanovené touto směrnicí.
<P>
Druhý dokument, který bude základem našich opatření, je dokument přijatý komisaři dne 3. prosince 2008 o podmínkách ubytování žadatelů o azyl. Doufám, pane Deprezi, že Výbor pro občanské svobody, spravedlnost a vnitřní věci se tímto dokumentem bude v brzké době zabývat, abychom mohli pokročit v otázce této nové azylové politiky.
<P>
Rád bych poukázal, že tento dokument obsahuje jasná pravidla pro zadržování, v plném souladu se základními právy, a omezuje zadržení na výjimečné případy. Samozřejmě hovoříme o žadatelích o azyl. Zadruhé se více zohledňují potřeby zranitelných žadatelů o azyl a umožňuje se jim snadnější přístup na pracovní trh. Takže nyní máme právní rámec, a ten samozřejmě musí být používán.
<P>
Nyní se budu věnovat otázkám, které by chtěl Parlament položit během této rozpravy. Komise si je vědoma složité situace s masovým přílivem nelegálních přistěhovalců a žadatelů o azyl, jíž čelí italské orgány, zejména na Lambeduse. Dosud Byla Itálie schopna umožňovat vstup na své území, zachraňovat životy mnoha migrantů a současně zavést postup, který je možné použít při přezkoumávání žádostí o azyl za příslušných podmínek. Komise rovněž konstatuje, že Itálie uznala potřebu mezinárodní ochrany v polovině všech jednotlivých případů, což ukazuje, že osoby v těchto migračních tocích jsou jak uchazeči o azyl, tak nelegální přistěhovalci.
<P>
Po několik let Komise hledala finanční prostředky pro podporou členských států, včetně Itálie. To je případ projektu Presidium a mimořádných opatření Evropského fondu pro uprchlíky. Kromě toho před pár týdny Komise schválila pomoc při mimořádných událostech ve výši 7 milionů EUR.
<P>
Považuje-li to Itálie za nezbytné, je komise připravena prozkoumat novou žádost o pomoc při mimořádných událostech z rozpočtu na rok 2009, aby zlepšila přijímací strukturu na ostrově Lambedusa, na Sicílii a ve vnitrozemí, což zvýší schopnost italských orgánů přezkoumávat jednotlivé situace migrantů za příslušných podmínek. Brzy se na Lambedusu, a také na Maltu, vydám, abych prozkoumal situaci na místě.
<P>
Jsem si také dobře vědom, že jedním z klíčů k řešení je vytvoření stabilního rámce pro spolupráci s Libyí, hlavní tranzitní zemí na migračních trasách z východní Afriky. Spoléhám na úsilí paní Ferrero-Waldnerové, jehož cílem je dosažení rychlé výsledku stávajících jednání. To je samozřejmě jedním z klíčů, a dokud nebudou jednání ukončena, bude velmi obtížné čelit všem problémům, s nimiž se potýkáme.
<P>
Nyní budu hovořit o Mayotte. Zatímco směrnice o návratu zahrnuje konkrétní pravidla pro podmínky zadržování, přičemž je kladen důraz na nezletilé osoby a rodiny, tato pravidla Společenství se v současné době na území Mayotte neuplatňují. Evropská unie uznává území Mayotte jako francouzské, ale má status zámořské země nebo území, nikoliv nejvzdálenějšího regionu. Proto se neuplatňuje soukromé právo, přestože je pravda, že, že Francie přihlíží k poznámkám a žádostem Rady Evropy, a já jsem přesvědčen, že se francouzské orgány v současné době zabývají dalšími podmínkami přijetí na Mayotte. To znamená, že evropské práno není řádně uplatnitelné, protože právo Unie se přímo nepoužívá na územích, jež nejsou nejvzdálenějším regionem.
<P>
To jsou poznámky, které jsem vám chtěl sdělit. Ještě jednou bych parlamentu sdělil, že se plně věnuji podmínkám přijímání nelegálních přistěhovalců, zejména uchazečů o azyl, a jsou pro mě skutečnou prioritou. Proto uskutečním tyto návštěvy, aby se na místě přesvědčil, jak se věci mají.
<P>
V každém případě bych rád poděkoval parlamentu za to, že tuto rozpravu zahájil.
<SPEAKER ID="326" NAME="Margie Sudre" LANGUAGE="FR">
Pane předsedající, pane komisaři, pane Vondro, dámy a pánové, náš Parlament je hrdý na svou trvalou obranu respektování lidské důstojnosti za všech okolností, samozřejmě včetně podmínek, za nichž jsou zadržováni nelegální přistěhovalci.
<P>
Soustředím se na případ správního zadržovacího střediska v Mayotte, jehož problémy velmi dobře znám. Rozdíly v životním standardu a hospodářském a sociálním rozvoji mezi ostrovy tohoto souostroví v Indickém oceánu podněcují mnoho obyvatel Komorských ostrovů, aby překonali 70 kilometrů, jež je dělí od Mayotte, které je, jak jste, pane Barrote, řekl, francouzským departmentem a, jakožto zámořská země nebo území, není evropským územím.
<P>
Lidé obývající ostrov Mayotte nelegálně činí 30 % populace. Ano, slyšeli jste správě, říkala jsem 30 % populace. To je podíl, který je v našich evropských zemích díkybohu neznámý. To má samozřejmě dopad na mahorskou společnost a představuje zdroj závažných obtíží pro veřejnou infrastrukturu a služby, zločinnost a nelegální práci.
<P>
Francouzské orgány jsou s těmito obtížemi dobře obeznámeny. Práce na renovaci stávajícího zadržovacího střediska byly právě dokončeny a výrazně zlepšily životní podmínky zadržovaných osob. Kromě těchto prozatímních opatření francouzská vláda rovněž rozhodla o výstavbě nového zadržovací střediska s vhodnější kapacitou a odpovídající vnitrostátním normám. To by mělo být otevřeno v červnu 2011.
<P>
Evropa přijala společná pravidla, aby se mohla podílet na legální světové migraci, ale nemůžeme zakrývat skutečnost, že některé regiony čelí extrémním situacím. Stigmatizace mayottského zadržovacího střediska nepřinese rychlejší nebo účinnější řešení, protože migrační tlaky způsobují na ostrově značné napětí.
<P>
Protože se Mayotte nachází na pokraji okamžiku přijetí historických rozhodnutí pro svou budoucnost, aby se stalo zámořským departmentem a poté přistoupilo k územím Společenství tím, že získá status nejvzdálenějšího regionu Unie, jsem přesvědčen, že Mahorové potřebují spíše naši větší pomoc než kritiku.
<SPEAKER ID="327" NAME="Claudio Fava" LANGUAGE="IT">
Pane předsedající, dámy a pánové, "pro zmaření nelegálního přistěhovalectví, musíme být tvrdí. Přistěhovalci přicházejí, protože je snadné se k nám dostat a nikdo je nepošle pryč, ale přesně kvůli tomu jsme se rozhodli pro změnu tónu": to jsou slova italského ministra vnitra pana Maroniho. Vypadá to jako parodie na politiku a stále je to politika italské vlády. Zdá se mi zřejmé, že neodmyslitelným znakem této politiky je pohrdání vším, o čem tu diskutujeme, a pravidly, které nám Evropská unie dává.
<P>
Dnes jsme hovořili o uzavření Guantánama. Myslím, že musíme naléhavě hovořit o uzavření Lambedusy: o Středisku pro dočasný pobyt a pomoc na Lambeduse tak, jak se ukázalo v posledních měsících, zejména jako nezastřešené vězení. Předsednictví správně připomnělo právní rámec, uvedený i panem Barrotem použití donucovacích prostředků pouze ve výjimečných případech, zadržování pouze ze zcela zjevných důvodů a na co nejkratší dobu - právní rámec, který je na Lambeduse podstatně a formálně porušován každý den.
<P>
Nejvíce z těch, kteří se na Lambeduse nacházejí, jsou žadatelé o azyl. Rada připomněla minimální normy stanovené směrnicí o žadatelích o azyl přijaté v roce 2003; tato pravidla jsou podstatně a formálně porušována. Doba zadržení často trvá 180 dnů, včetně osob utíkajících kvůli politické perzekuci nebo válce. Toto vše samozřejmě představuje akt právního barbarství, které je nicméně měřitelné podle údajů poskytovaných nám tiskem. 1 200 osob zemřelo v roce 2008, když se pokoušelo překročit Středozemní moře. Těm, jimž se podařilo přežít, v mnoha případech podstoupili mučení na Lambeduse.
<P>
Proto vás, pane místopředsedo, vyzývám, abyste Lambedusu brzy navštívil, jak jste sám slíbil, a (mohu-li něco navrhnout) abyste svou návštěvu Lambedusy oznámil co nejpozději. Jinak vyšňoří zadržovací středisko jako taneční sál, abyste si myslel, že toto je ono středisko, o kterém dnes hovoříme.
<SPEAKER ID="328" NAME="Jeanine Hennis-Plasschaert" LANGUAGE="NL">
Zprávy o neštěstích odehrávajících se na našich vnějších hranicích jsou jasné jako den. Již nějakou dobu je situace velmi naléhavá. To také Komise konstatuje stále a znovu - ale jen na papíře. Ve vší úctě, pane úřadující předsedo Rady, a jsme vám samozřejmě vděčni za váš příspěvek, tady už jsme byli. Jsou to jen prázdná slova, žádná akce. Mohlo by se to zdát skoro ironické, že jsme tento týden hlasovali o zprávě paní Roureové. Tato zpráva obsahuje závěry o naší návštěvě na všech problematických místech, včetně Lambedusy. Evropská unie zaostává, a ne málo.
<P>
Pane úřadující předsedo Rady, rádi bychom věděli, jestli jste se namáhal a četl jste vůbec naše prozatímní zprávy? Tampere, Haagský program, francouzský Pakt o přistěhovalectví a azylu a Stockholmský program: všechna tyto krásné slova krutě kontrastují s realitou. Je to především tato realita, která nám dokazuje, že je Evropská unie stále ještě příliš vzdálena tomu, aby čelila své vlastní odpovědnosti. Nedostatečná solidarita je šokující. Nikdo, ani nikdo v tomto Parlamentu, neříká, že se jedná o lehkou úlohu. Samozřejmě je obtížné patřičně čelit velkým vlnám přistěhovalců a žadatelů o azyl, ale to není nic nového.
<P>
Právě probíhá přezkum stávajících nástrojů, ale pochybuji, získáme-li žádoucí výsledky. Zkušenosti nás naučily, že Rada v kritický momentech couvá. Skutečnost je taková, že se teoreticky členské státy zaměřují na dalekosáhlou harmonizaci, v praxi přijímají rozhodnutí, která mají přesně opačný efekt. Nejrozsáhlejší společný standard se náhle ukazuje jako minimální, nebo takové jsou aspoň moje zkušenosti z uplynulých pěti let. A to bez ohledu na prosazování.
<P>
Jak jsem již dnes uvedla v jiné rozpravě, mělo by být zřejmé, že ani Evropská komise, ani Evropský parlament nedisponují kouzelnou hůlkou, protože to nakonec bude Rada a členské státy, kdo v této oblasti podnikne nějaká opatření.
<SPEAKER ID="329" NAME="Cristiana Muscardini" LANGUAGE="IT">
Pane předsedající, dámy a pánové, lituji, že kvůli volbám byl pan Fava nucen říct mnoho věcí, které nejsou pravdivé. Po volební kampani ho na ně upozorním. Avšak tak velmi se zajímá o problém Lambedusy, že již opustil tuto sněmovnu - sněmovnu, která chce vyjádřit svoje poděkování za velkorysé přijetí, které mu v posledních letech připravili občané Lambedusy.
<P>
Namísto toho, musíme zdůraznit zaostávání Evropské unie při řešení mnoha problémů týkajících se nelegálního přistěhovalectví a při přidělování podpory a pomoci ohroženým zemím s vnějšími hranicemi. Některé země přivítaly jinak než Itálie tisíce zoufalých lidí, kteří riskovali utopení v moři, díky obchodníkům s lidmi a netečnosti mnoha evropských zemí, které nedodržují a nepodepsaly dohody o kontrole nelegálního přistěhovalectví. Požadujeme konkrétní finanční pomoc pro lidi žijící v pohraničních oblastech, kteří jsou z geografického hlediska více vystaveni přílivu nelegálních přistěhovalců. Pomoc by rovněž mohlo poskytnout vytvoření volných zón, což by vedlo k investicím prostředků a daňovým úlevám, a to nehledě na dohody o Paktu stability.
<SPEAKER ID="330" NAME="Monica Frassoni" LANGUAGE="IT">
Pane předsedající, dámy a pánové, pane komisaři, z vašeho projevu je zřejmé, že mezinárodní právo a právo Společenství se na Lambeduse porušuje každý den. Avšak vaše prohlášení zůstávají ve formální rovině a odrážejí toužebné myšlenky, které ovšem nenásleduje žádná akce. Obávám se, že se to týká zejména vašeho prohlášení, pane Vondro.
<P>
Pozastavuji se nad tím, že by Evropská unie neměla žádné prostředky pro ukončení tohoto stavu: existuje zde nezákonné zadržování, nenormální podmínky zadržení jsou zřejmé a existuje zde riziko, že právo na azyl bude takřka odstraněno. Evropská unie je jedinou organizací, a pan Barrot to dobře ví, která může dostat Itálii i jiné země z této situace.
<P>
Proto se, pane komisaři, velmi obávám přidělení dalších finančních prostředků Itálii bez jakýchkoliv podmínek. Jak budou využity? Ví pan komisař o tom, že tolik kritizované monitorování - jinými slovy třídění - Romů z minulého roku obdrželo evropskou finanční podporu? To je záležitost, která byla uvedena ve vašich tiskových zprávách. Jakou důvěru tedy můžeme vkládat v akce tohoto druhu?
<SPEAKER ID="331" NAME="Giusto Catania" LANGUAGE="IT">
Pane předsedající, dámy a pánové, pan Maroni včera oznámil, že bychom měli být tvrdí vůči nelegálním přistěhovalcům, ale pan Maroni uplatňuje tuto politiku tvrdého postupu proti nelegálním migrantům již celé dny a týdny.
<P>
Říkám to proto, že výjimečný stav na Lambeduse, takzvaný výjimečný stav, který nyní trvá již deset let - proto se mi to jeví jako pleonasmus nazývat tuto situaci výjimečnou - chtěla a vytvořila ho italská vláda. Tím, že si vláda vybrala pana Maroniho, učinila rozhodnutí, že si nepřeje, aby další přistěhovalci opustili Lambedusu. Ve Středisku pro dočasný pobyt bylo uzavřeno alespoň 1 800 osob a vláda neučinila nic pro jejich přemístění. Jsou drženi v tak nehumánních a ponižujících podmínkách, že se ze střediska brzy stane opravdový výjimečný stav demokracie.
<P>
To je podle mého přesvědčení ten pravý výjimečný stav na Lambeduse, který bylo třeba vytvořit jakožto zónu bezpráví, místo, kam mohou migranti přicházet a odkud mohou být deportování bez projednání každého jednotlivého případu. Úřad vysokého komisaře OSNA pro uprchlíky konstatuje, že 75 % osob, jež připluly do Itálie po moři a získaly právo na azyl, o něj požádaly. Proto, kdyby byly realizovány praktiky pana Maroniho, migranti pravděpodobně nebudou mít právo na azyl, protože budou okamžitě deportování přímo z Lambedusy, a to v souladu s přáním italské vlády.
<P>
Proto zde existuje výjimečný stav a jeho původcem je politika italské vlády. Občané Lambedusy o tom vědí, paní Muscardiniová. Oni vlastně podnikají generální útok proti vládě, proti její přistěhovalecké politice, aby toto středisko pro neprodlené vypovězení z tohoto místa - střediska pro identifikaci a vypovězení. Rovněž požádali italskou vládu, aby přehodnotila svůj postoj vůči Středisku pro dočasný pobyt.
<P>
Pane komisaři Barrote, je správné vydat se v příštích dnech na Lambedusu a posoudit to. V příštích několika dnech moje skupina vyšle delegaci, která Lambedusu navštíví.
<SPEAKER ID="332" NAME="Johannes Blokland" LANGUAGE="NL">
Jsou to nyní již určitě dva nebo tři roky, v letech 2005 a 2006, kdy delegace Výboru pro občanské svobody, spravedlnost a vnitřní věci navštívila různá uprchlická střediska. Kromě Lambedusy navštívila například Kanárské ostrovy, Nizozemsko a Polsko. Zprávy o těchto návštěvách podnítily vzrušené diskuse a tento Parlament vyzval Radu a Komisi k akci.
<P>
Dopoledne jsme za nepřítomnosti Rady diskutovali o návrhu, jak vyřešit nelegální práci. Lhůta, v níž musí členské státy provést tyto směrnice do právních předpisů, jsou dva roky. Nicméně je problém přistěhovalectví naléhavý a dvouletá lhůta je příliš dlouhá. Diskutovali jsme o Lambeduse tři roky,a pokaždé jsme se věnovali zastavení nelegálního přistěhovalectví. Avšak po každém opatření došlo, po krátkém poklesu, k nárůstu počtu přistěhovalců. Je šokující, že stav přijímání na Lambeduse je třeba tímto způsobem znovu projednávat. Zprávy Parlamentu týkající se stavu přijímá se ukázaly jako zcela neúčinné. Proto bych chtěl vyzvat předsednictví rady, aby z toho učinilo prioritu.
<P>
Vím, že v roce 2007 přijelo na Lambedusu víc než 12 000 přistěhovalců, a toto číslo vzrostlo na více než 30 000 v roce 2008. Zadržovací středisko nebylo vystavěno pro takovou kapacitu. To je nám známo již tři roky. Stará základna NATO se nyní přestavuje, aby se v ní mohlo ubytovat více přistěhovalců, ale to není adekvátní řešení. Rád bych od Komise slyšel, co uděláte pro podporu italských iniciativ za lepší přijímací zařízení. Je to záležitost, kde by mohla něco učinit agentura Frontex, a jsou ostatní členské státy připraveny podpořit Itálii financemi a vybavením?
<P>
Včera večer, ve zprávách v osm hodin, bylo celé Nizozemsko svědkem, jaká je situace na Lambeduse, ale dveře se nyní novinářům a nevládním organizacím znovu uzavřely. Chtěl bych vyzvat Itálii, aby byla otevřená a transparentní ohledně zacházení s přistěhovalci na Lambeduse.
<SPEAKER ID="333" NAME="Koenraad Dillen" AFFILIATION="NI">
(NL) Každý ví o problému na Lambeduse již roky. Přeplněné lodi s nešťastnými žadateli o azyl se u evropského pobřeží v uplynulých letech objevovaly pravidelně. Desítky tisíc lidí se snažily dostat do Evropy, vábeni bezohlednými obchodníky s lidmi, kteří jsou připraveni dostat do Evropy osoby hledající ekonomické štěstí za obrovské sumy peněz.
<P>
Nechci vám lhát, když říkám, že nepříjemná situace na Lambeduse je především výsledkem neúspěchu evropské přistěhovalecké politiky a neměla by být přičítána místním italským orgánům nebo obyvatelům Lambedusy. Evropa by se měla odvážit vyslat jasná poselství, že si zoufalá doba žádá zoufalá opatření. Měli bychom tvrdě postihnout obchodníky s lidmi, a jejich potrestání nemůže být dostatečně přísné. To by mělo být doprovázeno přísnou azylovou politikou, takovou, jež celému světu ukáže, že to Evropa s ochranou svých hranic myslí vážně.
<P>
Evropa by měla následovat příkladu Švýcarska, jež se před dvěma lety rozhodlo zpřísnit právní podmínky pro přistěhovalectví a azyl. Je to jediný způsob, jak vyslat obchodníkům s lidmi a hledačům ekonomického štěstí, že je Evropa připravena bránit své hranice, aby se vyhnula sociální katastrofě. Jen tak se ukáže, že rozprava, jako je tato, nebude v budoucnu nutná.
<SPEAKER ID="334" NAME="Stefano Zappalà" AFFILIATION="PPE-DE">
(IT) Pane předsedající, dámy a pánové, v této sněmovně mě už nic nepřekvapí. Avšak někdo, kdo loni v červnu ohledně stejného tématu prohlásil, že se stydí za to, že je italským občanem, neměl ani jinou možnost, než pronést takový projev, jak to nyní učinil pan Fava. Je mi líto, že již není v této sněmovně. Bylo by zajímavé vědět, kolik hlasů získá ve svém městě a kolik voličů zastupuje.
<P>
Avšak, pane předsedající, někteří lidé v této souvislosti říkali některé hloupé a ignorantské věci. Doufám a věřím, že komisař Barrot brzy zavítá na Maltu, Lambedusu i jinam a zjistí, jak moc Evropské společenství postrádá politiku v této oblasti, protože pravda je, pane Barrote a pane Vondro, přesně taková: žádná politika Společenství neexistuje. Jaké to má následky? Že někteří hloupí a ignorantští lidé mohou útočit na to, co je ve skutečnosti tragickou realitou, kterou zažívají občané, jednotlivci a především vnitrostátní vlády.
<P>
Jsem přesvědčen, že je nutné poskytnout vám nové údaje. V roce 2007 přišlo na Lambedusu okolo 11 000 migrantů. V roce 2008 přicestovalo třikrát více, zhruba 31 000. Není pravda, že počet uchazečů o azyl odpovídá celkovému počtu, ti tvoří pouze asi jednu desetinu tohoto počtu. Dva tisíce migrantů přicestovalo v pouhých tří dnech od 26. do 28. prosince, tedy na den svatého Štěpána hned po Vánocích. Během tří dnů bylo přezkoumáno 76 žádostí. Z těchto 76 žádostí o azyl bylo 36 vyhodnoceno pozitivně, 3 nebyly vzaty v potaz a zbytek... Již jsem skoro u konce, pane předsedající. Po učiněných prohlášeních, buďte trpělivý. Pak bude odpovídat paní Frassoniová, když si to přejete, když se vám to jeví vhodné a případné; není problém.
<P>
Teď co je skutečně pravda: Lambedusa a Malta a další nesou strašlivou zátěž. Občany neznepokojuje italská vláda. Znepokojuje je to, že už tuto situaci nemohou dlouho snášet. Proto by tento Parlament místo toho, že obviňuje legitimní orgány, které dělají, co mohou, usilovat o to, aby Evropská unie plnila své povinnosti.
<SPEAKER ID="335" NAME="Martine Roure" AFFILIATION="PSE">
(FR) Pane předsedající, od roku 2005 s velkým pohnutím sledujeme katastrofickou situaci migrantů zadržovaných na ostrově Lambedusa, jejichž počet o mnoho převyšuje skutečnou ubytovací kapacitu tohoto ostrova.
<P>
Pro tento malý ostrov, který se jen v roce 2008 musel potýká s příchodem skoro 31 700 přistěhovalců, je situace obtížná. Tyto masivní toky se dostaly v posledních letech pod kontrolu, protože tito migranti byli odesláni do dalších středisek v italském vnitrozemí.
<P>
Tyto přesuny byly přerušeny rozhodnutím přijatým ministrem vnitra a nyní zažíváme závažné zhoršení situace. Avšak projekt Presidium, který společně řídí ministerstvo vnitra, vysoký komisař pro uprchlíky a Italský červený kříž a který je zčásti financovaný Unií, se stal příkladem správného řízení přijímání migrantů. Rozhodnutí o ukončení převozů do Itálie způsobilo skutečný problém v rámci přístupu k postupům udělování azylu.
<P>
Víme od roku 2007, že i na Mayotte byla překročena kapacita střediska Pamandzi. Je známo, že zde bylo ubytováno 204 osob, především nezletilých, zatímco maximální kapacita činí 60 osob.
<P>
Stávající podmínky jsou katastrofální: lidé spí na podlaze, nerozdávají se žádné lůžkoviny nebo toaletní potřeby a muži, ženy a děti používají stejná sociální zařízení. Zadržovací podmínky jsou ponižující a uráží lidskou důstojnost.
<P>
Migrační tlak je na těchto územích cítit skutečně silněji, ale důstojnost každého člověka musí být zajištěna a každý případ by měl být prošetřován v souladu se zákonem. Již bylo řečeno, že nevyhnutelně potřebujeme skutečnou evropskou azylovou a přistěhovaleckou politiku a solidaritu na evropské úrovni.
<P>
O to žádáme Evropský parlament již několik let, a proto nově žádáme Radu.
<SPEAKER ID="336" NAME="Roberta Angelilli" AFFILIATION="UEN">
(IT) Pane předsedající, dámy a pánové, pane komisaři, jste opravdu citlivým člověkem, a proto vás vyzývám, a tímto se připojuji k dalším poslancům, abyste odjel na Lambedusu, a prosím vás, abyste tam odjel bez předchozího upozornění, protože tak sám zjistíte, jak je obtížné zvládnou výjimečnou situaci tohoto druhu.
<P>
Je to situace ostrova o rozloze několika málo čtverečních kilometrů, kde již mnoho let stále přistávají tisíce a tisíce lidí - a během této doby levicové i pravicové vlády přicházejí a odcházejí. Někteří z těchto lidí během cesty umírají kvůli nelidským podmínkám, jimž jsou vystaveni ze strany bezohledných obchodníků s lidmi. Co by se tedy mělo dělat: ignorovat pravidla? Aby se postoupilo k možné repatriaci nebo kontrole, mají-li status politických uprchlíků, nebo je-li jim třeba udělit politický azyl, musí být tito lidé identifikováni, a to samozřejmě zabere čas. Dost už demagogie! Itálie platí cenu za velmi závažnou odpovědnost, která neodpovídá podpoře, finanční i legislativní, jež přichází od Evropské unie.
<SPEAKER ID="337" NAME="Nils Lundgren" AFFILIATION="IND/DEM">
(SV) Naneštěstí žádná země na světě nemůže umožnit neomezené přistěhovalectví. Rozdíly mezi odlišnými zeměmi jsou velké, a proto existuje problém, o kterém nyní hovoříme. Přicházející osoby se obvykle prezentují jako žadatelé o azyl. Pokud se tak stane, musíme dodržet zásady právního státu. Musíme s těmito lidmi jednat jako se svobodnými občany a s úctou. Během přezkumu, jedná-li se o žadatele o azyl, či nikoliv, musíme chránit jejich lidská práva. To, o čem nyní hovoříme, se mi jeví velmi podivné.
<P>
Proč by měli být lidé přicházející na ostrov Lambedusa nuceni, aby zde zůstali navždy? Jak řekl můj předřečník, přijdou-li lidé například do malého města na jihu Švédska, nečekáme, že tam zůstanou navždy. Budou přirozeně rozvezeni po celé zemi, dokud nebude dokončeno právní posouzení jejich případu. To musí být realizováno i v Itálii.
<SPEAKER ID="338" NAME="Maddalena Calia" AFFILIATION="PPE-DE">
(IT) Pane předsedající, dámy a pánové, boj proti nelegálnímu přistěhovalectví je vzhledem ke svému rozsahu a důsledkům problémem, který musí být vyřešen na úrovni Společenství, protože pouze Evropská unie má nezbytný politický vliv pro určení účinných řešení tohoto jevu a pro jeho kontrolu. Žádný jednotlivý stát nemůže sám o sobě dosáhnout požadovaných výsledků.
<P>
Zatímco se čeká na to, až Evropa realizuje své strategie, prosazuje italská vláda práci na Evropském paktu o přistěhovalectví a azylu přijatém Evropskou radou v říjnu 2008. To je důležitá práce na vnitrostátní i mezinárodní úrovni.
<P>
Na vnitrostátní úrovni existuje mnoho kritiky, podle mého názoru neoprávněné, na adresu návrhu ministra vnitra Maroniho týkajícího se Střediska pro identifikaci a vypovězení na tomto ostrově, přičemž by se v některých případech uplatňovala politika přímé repatriace. Tato možnost nepoškozuje základní práva nelegálních přistěhovalců, uprchlíků a žadatelů o azyl, jak tvrdí některé strany. Abych to dokázala, budu citovat jen pár údajů o Lambeduse, které jsou již k dispozici: v lednu 2009 bylo přezkoumáno 76 žádostí, z nichž 36 bylo schváleno, tři nebyly vzaty v potaz a 37 bylo zamítnuto. Naproti tomu byli všichni žadatelé o azyl přesunuti z ostrova do středisek v Trapani, Bari a Crotone. Tedi ti, kteří byli přijati.
<P>
Na mezinárodní úrovni italská vláda dnes ratifikuje dohodu s Libyí, v jejímž článku 19 se výslovně stanoví, že je třeba na libyjských pozemních hranicích třeba vytvořit účinnější kontrolní systém, který bude bránit nelegálnímu přistěhovalectví. Kromě toho se minulý týden ministři Maroni a Frattini setkali s tuniskými orgány a usilovali o uzavření dohody o readmisi s touto zemí, což je základní podmínkou pro udržitelnou repatriaci. Tento koncept musí být schválen i v tomto parlamentu, jak řekl také místopředseda Barrot, musíme být vůči nelegálnímu přistěhovalectví neústupní, avšak musíme být vstřícní a podporovat ty, kteří se integrují a přispějí ke společenskému a hospodářskému rozvoji našich zemí.
<SPEAKER ID="339" NAME="Wolfgang Kreissl-Dörfler" AFFILIATION="PSE">
(DE) Pane předsedající, pane Barrote, vítám skutečnost, že chcete navštívit Lambedusu, ale doporučuji, abyste tam odcestoval brzy a bez předchozího upozornění, jinak zjistíte, že vám bude ukázáno mnoho přetvářky. Když jsme tam byli na návštěvě my, byl tábor uklizený a zadržované nahradily figuríny. Měl byste tam rovněž cestovat rychle, dříve než pan Berlusconi a pan Maroni promění Lambedusu v evropský nový Alcatraz a budou nadále držet lidi v zajetí.
<P>
My v Evropské unii musíme samozřejmě ukázat solidaritu. Musíme stanovit kvóty pro uprchlíky, kteří jsou převáženi mezi různými členskými státy a mezi něž patří také uprchlíci, kteří přišli přes "zelenou hranici". Ti představují docela významné číslo.
<P>
To, co se tu děje - a navštívili jsme mnoho táborů - je strašné a zcela nehumánní. Pan Berlusconi říká, že mohou všichni jít a dát si pivo, kdekoliv chtějí. To ukazuje na míru inteligence tohoto muže, jinými slovy, vůbec žádnou. To bych chtěl zcela objasnit.
<P>
Jsou to lidé, jako pan Maroni, kdo říkají, že musíme postupovat tvrdě a uplatnit plnou sílu práva a pak jít a pokleknout v neděli na vatikánských schodech a říkat, že jsme dobří katolíci. Tento dvojaký přístup již není přijatelný. Musíme podporovat ostatní členské státy, jako je Malta, Řecko a Itálie, ale nikoliv tyto pokrytce. Neměli bychom jim pomáhat.
<SPEAKER ID="340" NAME="Mario Borghezio" AFFILIATION="UEN">
(IT) Pane předsedající, dámy a pánové, Evropa se musí rozhodnout: Chce regulovanou migraci, nebo invazi a kriminální vykořisťování nelegálních přistěhovalců? Italská vláda se rozhodla správně: zadržet nelegální přistěhovalce na Lambeduse a současně znovu vyjednávat o repatriačních dohodách se zeměmi, z nichž přicházejí.
<P>
To však vyžaduje přiměřené prostředky a Evropa nesmí dále diskutovat, dále kritizovat, dále sledovat tento problém z povzdálí. Evropa se určitě musí Lambedusy ujmout a pomoci naší zemi a těm, kdo v tomto podporují postup pana Maroniho. Dnes se 120 nelegálních přistěhovalců vrací z Lambedusy do Tuniska, což by se nestalo za předchozích vlád, protože přistěhovalci musí být navráceni - to ztíží pozici vykořisťujících mafiánských zločinců, kteří tyto cesty umožňují a pak jich využívají pro zločinné obchodování s lidmi.
<P>
Protimafiánský odborník, jako jen pan Fava, by to měl pochopit, není to obtížné, on by tomu také měl rozumět. Maroniho postup schválily Malta, Řecko a Kypr, a lidé, kteří žijí poblíž jižní hranice naší země. Všichni uchazeči o azyl a všechny nezletilé osoby již byli převezeni do příslušných středisek. Co bylo řečeno, je špatně. Chce-li paní Roureová cestovat zítra ráno na Lambedusu, nenajde zde ani jednoho nezletilého, a pokud si přečte italské noviny, zjistí, že to byl pan Maroni, kdo odhalil obchodování s orgány: děti mizející z Lambedusy za levicové vlády v naší zemi. Maroni to odhalil. Tento vzkaz je jasný: Lidé musí do Evropy přicházet pouze legálně, nikoliv na mafiánských lodích nebo prostřednictvím zločinných obchodníků s lidmi.
<SPEAKER ID="341" NAME="Paul Rübig" AFFILIATION="PPE-DE">
(DE) Pane předsedající, pane komisaři, dámy a pánové, musíme upřednostňovat opatrné zacházení s uprchlíky. V Evropě všichni známe koncept povinné školní docházky. Měli bychom začít tím, že umožníme řádné vzdělání lidem, kteří zde uvízli. Výuka jazyků a Odborná příprava jsou nezbytně nutné, společně s možností učit se o evropské kultuře, aby nebylo mrháno čase, který stráví v těchto zadržovacích táborech, ale abychom namísto toho pomohli lidem, aby si pomohli sami. To by mělo být hlavním cílem.
<P>
Možná můžeme do rozpočtu zahrnout přípravná opatření, která nám umožní poskytnout těmto lidem příležitost ke vzdělání. Přišli do Evropy jako zoufalí a my bychom měli být schopni poskytnout jim základní rámec, jenž jim umožní uspět v jejich domovských zemích a hrát aktivní úlohu při podpoře demokracie a svobody.
<SPEAKER ID="342" NAME="Simon Busuttil  " AFFILIATION="PPE-DE">
- (MT). Byl jsem potěšen, když jsem slyšel pana komisaře Barrota, když hovořil o tom, že dokonce plánuje návštěvu Malty, a pana komisaře ujišťuji, že nebudeme mít problém nalézt přistěhovalce ve střediscích, a to z prostého důvodu, že Malta nemůže jednoduše vzít tyto přistěhovalce a odeslat je na nějaké jiné místo, a to je zčásti důvod, proč je situace v mé zemi tak obtížná. Pane předsedající, Minulou neděli přistála u našich břehů loď s 260 přistěhovalci. Aby to bylo panu komisaři srozumitelnější, jedná se o ekvivalent 39 000 přistěhovalců, kteří by přijeli do Francie nebo Itálie v jediný den. Abych uvedl jasnější souvislosti panu ministru Vondrovi, jedná se o ekvivalent 7 000 přistěhovalců v České republice během jednoho dne. 2 000 přistěhovalců, kteří připluli na Lambedusu během Vánoc, proti tomu není nic! Proto je třeba, v případech citlivých, jako je tento, nekritizovat orgány dotčené země, ale ukázat solidaritu, aby byl tento příliv zastaven a zátěž se snížila. Děkuji vám.
<SPEAKER ID="343" NAME="Roberto Fiore" AFFILIATION="NI">
(IT) Pane předsedající, dámy a pánové, rád bych vám připomněl, co obyvatelé Lambedusy chtějí. Právě protestují a jiný den skoro všichni vyjdou do ulic ostrova, protože nechtějí ani Středisko pro dočasný pobyt, ani Středisko pro identifikaci a vypovězení, jak zní poslední návrh. To mělo být vytvořeno, a na to pamatujme, na ostrově, který je jedenáct kilometrů dlouhý a tři kilometry široký: směšný prostor pro zvládnutí tisíců přistěhovalců, kteří připlují v následujících pár měsících.
<P>
Když došlo k náhlému a neočekávanému útěku 1 000 přistěhovalců ze Střediska pro dočasný pobyt, byl jsem na ostrově a viděl jsem zděšení a strach lidí, kteří zde žijí a již nic podobného nechtějí nikdy zažít. Jedná se o ostrov, který živí rybolov a cestovní ruch a zažívá zničení vlastního hospodářství slepou přistěhovaleckou politikou.
<SPEAKER ID="344" NAME="Reinhard Rack" AFFILIATION="PPE-DE">
(DE) Pane předsedající, naslouchal jsem této rozpravě velmi pozorně a jsem zde od začátku až do konce, na rozdíl od mnoha mluvčích skupin.
<P>
Všiml jsem si jedné věci, a to že se více než polovina rozpravy týkala vnitřní italské politiky. Je to legitimní zájem, ale navrhuji, aby se tato debata odehrávala především v Římě, a nikoliv v Evropském parlamentu. Hovoříme zde o evropské otázce a do diskuse bychom měli zahrnout další bod. Skoro žádný z projevů neuváděl skutečnost, že se tato otázka netýká pouze uprchlíků, žadatelů a azyl a ekonomických přistěhovalců do Evropy, ale do značné míry se týká zastavení organizovaného zločinu.
<P>
Nikdo z lidí, kteří připluli na Lambedusu, si sám neobstaral loď. Připluli proto, že je nalákaly skupiny organizovaného zločinu a zaplatili hodně peněz.
<SPEAKER ID="345" NAME="Alexandr Vondra">
úřadující předseda Rady. - Pane předsedající, rád bych vám poděkoval za velmi konstruktivní a užitečnou rozpravu. Jsou věci, která Rada může udělat, a jsou věci, které Rada nemá povinnost dělat nebo které nespadají do její pravomoci.
<P>
Dovolte mi začít zápory - omezeními. Jak již bylo uvedeno, nespadá do pravomoci Rady sledovat uplatňování práva Společenství, to náleží Komisi, a můj kolega komisař Barrot o tom hovořil, a zcela určitě v mnoha otázkách s Komisí spolupracujeme.
<P>
Rovněž do pravomoci Rady nespadá uplatňování vnitrostátních opatření členských států. V průběhu této významné rozpravy toho bylo řečeno mnoho o nejvíce dotčených zemích: o Itálii a Francii. Na jedné straně nám zcela určitě nechybí vůle a nástroje k jednání a Komise je ochotna v budoucnu jednat. Domnívám se, že se všichni shodneme - poslouchal jsem vás pozorně, protože jste hovořili o další potřebě zlepšení akce EU v oblasti migrační a azylové politiky -, že toho bylo loni uděláno hodně, a domnívám se, že jsme všichni vděčni francouzskému předsednictví za to, že se ujalo iniciativy týkající se podpory Evropského paktu o přistěhovalectví a azylu, který konkrétně uvádí některé nástroje solidarity. Nyní je čas tento pakt uplatňovat postupně, krok za krokem. Parlament společně s Radou a Komisí budou mít určitě možnost v tomto ohledu spolupracovat. Mohu vám slíbit, že naše předsednictví, stejně jako příští předsednictví, na tom budou tvrdě pracovat - protože se tuto otázku nelze vyřešit během pár týdnů.
<P>
Existují strategické otázky. Existují rovněž otázky vyžadující včasnější zásah, například snížení rizika humanitární krize a negativních dopadů. Pocházím z České republiky, která není v hledáčku sdělovacích prostředků, ale máme také vlastní zkušenosti: po rozdělení Československa v roce 1992 následoval masivní příliv - v počtu stovek tisíc - Romů ze Slovenska na české území. Možná to nebylo jako situace na Maltě, kde shledávám situaci obzvláště obtížnou, ale domnívám se, že každý v EU s tím má nějaké zkušenosti, a bezpochyby je třeba, abychom v tomto ohledu spolupracovali.
<SPEAKER ID="346" NAME="Jacques Barrot" LANGUAGE="FR">
Pane předsedající, jak řekl vicepremiér Vondra, Komise musí zajistit uplatňování pravidel. Avšak, pane Vondro, členské státy musí rovněž spolupracovat a domnívám se, že prostřednictvím Paktu o přistěhovalectví a azylu a dynamiky vašeho předsednictví, budeme schopni vykonat dobrou práci.
<P>
Všiml jsem si netrpělivosti poslanců během této rozpravy, ale třeba podotknout, že se tento pakt uplatňuje pouze velmi krátce a, jak jsem již řekl, právní rámec se teprve formuje a může být využit jako podpora. Nyní ho samozřejmě musíme využít, abychom dosáhli azylové politiky Společenství a přistěhovalecké politiky Společenství.
<P>
Je třeba, aby Evropa ukázala více solidarity. Právě jsem poslouchal pana Busuttila a je pravda, že se vzhledem k přílivu přistěhovalců a žadatelů o azyl členské státy, jako je Malta, nacházejí ve velmi obtížné situaci. Evropa se musí rozhodnout, jaká solidarita je třeba. To je zcela zásadní.
<P>
Rovněž bych rád uvedl, že se pokoušíme co nejvíce pomáhat prostřednictvím Evropského fondu pro uprchlíky. Rád bych rovněž řekl paní Frassoniové, že se pravděpodobně mýlí, protože Evropský návratový fond nemůže být v žádném případě použit pro registraci Romů. To není možné. V každém případě, pokud se vydám na Lambedusu a Maltu, zjistím, jak je využívána finanční pomoc, kterou poskytujeme členským státům.
<P>
Proto bych vám rád řekl, že tomu budeme věnovat větší pozornost. Konečně máme pevný právní rámec, který nám lépe než dříve umožní jednat o podmínkách přijetí. Rovněž doufám, že sjednocenější Evropa umožní zlepšení situace těchto přistěhovalců, zejména žadatelů o azyl, kteří si zaslouží naši plnou pozornost.
<P>
Rád bych reagoval na paní Sudreovou, neboť velmi dobře vysvětlila velmi znepokojující situaci na Mayotte. Řekla to správně: francouzské orgány nás informovaly, že se nové středisko se 140 místy otevře v roce 2010. Kromě toho stejné orgány vyjednávají s komorskými úřady na uzavření dohody o pohybu a migraci, protože se migrační tlaky na tento ostrov musí trvale snížit.
<P>
Obecně musím říci, že potřebujeme politiku partnerství se zeměmi původu. Pane Vondro, to je podmínka, kterou musíme splnit, máme-li snížit tak výrazný migrační tlak na některý z členských států, na některý z nich, jemuž to bude působit problémy. Domnívám se však, že může-li být Evropská unie opravdu jednotná, mohli bychom nalézt odpověď na potřebu jednotnějšího řízení migračních toků. Z toho samozřejmě budou mít prospěch tito muži a ženy, na které bychom neměli nikdy zapomínat a kteří se nacházejí ve velmi bolestivé situaci.
<SPEAKER ID="347" NAME="Předsedající">
Rozprava je ukončena.
