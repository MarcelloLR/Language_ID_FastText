<CHAPTER ID="010">
Doba vyhrazená pro otázky (otázky Radě) 
<SPEAKER ID="405" NAME="Předsedající">
Dalším bodem je doba vyhrazená pro otázky (B6-0001/2009).
<P>
Následující otázky jsou adresovány Radě.
<P>
Předmět: Spravedlnost v Rusku
<P>
Jak se předsednictví Rady dívá na systém spravedlnosti v Rusku, zejména na věznění opozičních politiků - například Platona Lebeděva a Michaila Chodorkovského, kdy soudní přelíčení a podmínky zadržování těchto osob jsou porušením dokonce i ruského práva? Jaká důležitost bude přikládána tomuto zneužívání práva při vyjednávání smlouvy o partnerství a spolupráci s Ruskem?
<P>
Předmět: Systém spravedlnosti v Rusku
<P>
Jednou z hlavních překážek neomezených politických a hospodářských vztahů s Ruskem a nové dohody o partnerství jsou výrazné nedostatky v ruském systému spravedlnosti. Jaké kroky Rada činí pro vyzvání k urychlenému přezkoumání politických rozsudků - například ve věci Jukosu, která vyústila v uvěznění Chodorkovského, Lebeděva a Bachminové - a zároveň nezákonného vymáhání těchto rozsudků, a podpořila tak vytvoření systému spravedlnosti nezávislého na autoritářských politických strukturách?
<P>
Předmět: Právní stát a soudní systém v Rusku
<P>
Jako společenství založené na hodnotách by EU měla považovat zachování právního státu a dodržování lidských práv za základ svých vztahů se třetími zeměmi.. Soudní systém v Rusku je zpolitizován a je otevřeně používán jako nástroj v rukou kremelských vládců. Nezákonnost a korupce by proto měly být na seznamu priorit EU, chce-li v budoucnu udržovat vztahy s Ruskem.
<P>
S ohledem na nedávné spektakulární případy spojené se jmény Chodorkovského, Lebeděva a Bachminové, zní moje otázka Radě takto: Jak se Rada staví k uvedeným nezákonným a korupčním rozhodnutím soudu? Jak se bude Rada stavět k této otázce v rámci vztahů EU-Rusko a jaká opatření Rada přijme, aby zajistila, že Rusko provede změny ve svém soudním systému?
<SPEAKER ID="407" NAME="Alexandr Vondra">
úřadující předseda Rady. - Vím, že můj přítel Milan Horáček již dlouhou dobu sleduje situaci v oblasti lidských práv v Rusku a já mu za to chci poděkovat, protože pávě tím by se tento orgán, tato organizace, měl/a zabývat.
<P>
Pokud jde o otázku k tomuto tématu, chtěl bych ho ujistit, že Rada plně sdílí obavy o další vývoj v Rusku z hlediska právního státu a demokracie.
<P>
Rada zastává názor, že naše partnerství s Ruskem musí být založeno na dodržování mezinárodního práva, demokratických principů a lidských práv. Rada proto bude nadále vyvíjet tlak na Rusko, aby v plném rozsahu splnilo závazek, k němuž se smluvně zavázalo jako člen Rady Evropy a samozřejmě i OBSE, a také v rámci Dohody o partnerství a spolupráci s EU.
<P>
Případy, které jste zde vy a vaši kolegové uvedli, vyvolávají v Radě silné znepokojení a Rada bude vývoj nadále bedlivě sledovat.
<P>
Rada pravidelně vznáší své obavy v rámci pravidelného dialogu s Ruskem, především v rámci konzultací o lidských právech, které byly zahájeny v březnu 2005 a konají se každé dva roky.
<P>
Kroky Ruska v této a dalších oblastech budou zohledněny při jednáních o nové dohodě s Ruskem - což je velmi důležité - a také v dalších aspektech vzájemných vztahů EU-Rusko.
<P>
Zakotvení jasných ustanovení o lidských právech v nové Dohodě o partnerství a spolupráci, o jejímž obsahu se v současné době jedná, je jednou z priorit EU stanovených ve směrnici pro jednání, kterou Rada schválila v loňském roce.
<P>
Strategické partnerství s Ruskem, o němž někteří hovoří, musí být budováno na sdílených hodnotách; jinak by postrádalo smysl. Nejen EU, i Rusko potřebuje novou dohodu. Je nezbytné, aby jednání, jakož i samotná dohoda, odrážela hodnoty, které jsou nám drahé, jako je právní stát. Osobně za sebe bych chtěl zdůraznit, že pro dosažení výsledků v této oblasti je naprosto rozhodující jednota EU.
<SPEAKER ID="408" NAME="Milan Horáček" AFFILIATION="Verts/ALE">
(DE) Vážená paní předsedající, mám problém s tím, že Rada v minulosti opakovaně prohlašovala, že vztahy s Ruskem jsou nadřazeny ostatním, ale v konkrétních případech Michaila Chodorkovského, Platona Lebeděva a Světlany Bachminové nevidíme stále žádný pokrok.
<SPEAKER ID="409" NAME="Bernd Posselt" AFFILIATION="PPE-DE">
(DE) Pane Vondro, velice si vás vážím jako zkušeného aktivisty v boji za lidská práva a také si velmi cením české vynalézavosti, proto pokládám tyto otázky. Můžete nám pomoci nalézt nové způsoby, jak po dlouhých letech diskusí přiblížit problém vězňů z Jukosu k jeho vyřešení, jinými slovy, jak dosáhnout určitého stupně akceschopnosti? A také, jaké praktické kroky můžeme učinit pro to, aby se jednání s Ruskem více zaměřila na otázku lidských práv?
<SPEAKER ID="410" NAME="Tunne Kelam" AFFILIATION="PPE-DE">
Děkuji za vaše odpovědi, pane ministře. Souhlasil byste s tvrzením, že kdyby Rada jasně a přesvědčivě vysvětlila tento problém ruské straně a demonstrovala svůj jednoznačný postoj k uvedenému skandálnímu porušení spravedlnosti, tak by také hospodářské vztahy byly dnes na lepší úrovni?
<P>
Souhlasil byste s tvrzením, že pokud nebude případ Chodorkovský a Lebeděv spravedlivě a transparentně vyřešen, pak EU nemůže od Ruska očekávat ani plnění ekonomických závazků?
<SPEAKER ID="411" NAME="Alexandr Vondra">
úřadující předseda Rady. - Předpokládám, že vzhledem k tomu, že se nacházíme v období českého předsednictví, od nás nemůžete očekávat, že budeme mlčet. Nemlčel jsem, když jsme projednávali otázku energetické bezpečnosti, a nemlčel jsem ani v minulosti, když jsme diskutovali o případu Chodorkovský a o dalších kauzách.
<P>
Pravděpodobně je vám známo, že v únoru se bude konat setkání trojky, kde předsednictví bude zastoupeno ministrem zahraničí Karlem Schwarzenbergem. Samozřejmě, že v případech, o nichž jste hovořil, budeme zvažovat jisté kroky, ale pochopitelně, případné výsledky jsou výlučně v rukou ruské strany. My můžeme jen vytvořit určité prostředí pro další vyvíjení tlaku, ale zda Rusko odpoví, už je jen na něm.
<SPEAKER ID="412" NAME="Daniel Hannan" AFFILIATION="NI">
Rád bych přivítal pana ministra ve sněmovně a Českou republiku ve funkci předsednictví. Přál bych si, aby každý poslanec v této sněmovně dokázal říkat stejné věci. Musím však říci, že jsem byl šokován obsahem některých otázek určených českému předsedovi vlády, které tu dnes zazněly. Jeden náš kolega, pan De Rossa z Irské republiky, vyzval českého premiéra, aby vzal zpět poznámku o tom, že Lisabonská smlouva možná nebude tak skvělá, jak si pan De Rossa myslí, čímž si pan De Rossa, když nic jiného, proti sobě popudil většinu svých voličů ...
<P>
(Předsedající řečníka přerušila.)
<P>
Předmět: Liberalizace světového obchodu
<P>
Jako jednu z priorit českého předsednictví Česká republika uvedla na internetových stránkách předsednictví cíle v oblasti liberalizace světového obchodu. Může nám předsednictví přiblížit své představy v tomto ohledu, a zejména kroky, které navrhuje učinit v souvislosti se zabezpečením potravin v EU?
<SPEAKER ID="414" NAME="Alexandr Vondra">
úřadující předseda Rady. - Děkuji vám právě za tuto otázku, protože pocházím ze země, která velmi podporuje volný obchod. Volný obchod je základem naší ekonomiky - asi 80 % našeho HDP je tvořeno činnostmi, která s tímto obchodem nějak souvisí. Takže si můžete být jista, že naše předsednictví je nadále plně odhodláno dosáhnout vyvážené, ambiciózní a komplexní dohody v rámci kola jednání WTO o rozvoji z Dohá. Tomuto úkolu se budeme intenzivně věnovat.
<P>
Co se týče ambicí českého předsednictví v oblasti liberalizace světového obchodu, předsednictví jasně definovalo svou hlavní prioritu v této oblasti v 18ti měsíčním programu Rady pro francouzské, české a švédské předsednictví, a ve vlastním pracovním programu, který byl zveřejněn minulý týden, a do určité míry byl představen i v dnešním projevu předsedy vlády zde ve sněmovně.
<P>
Podle tohoto programu zůstává obchodní politika velmi důležitým nástrojem, který se zabývá možnostmi a výzvami globalizace a podporou hospodářského růstu, pracovních míst a prosperity pro všechny občany Evropy. Budeme pokračovat v úsilí o podporu otevřeného, tržně orientovaného a pravidly se řídícího světového obchodního systému, který přinese prospěch všem.
<P>
Obchodní politiky by se měly podílet také na plnění cílů Unie v oblasti ochrany životního prostředí a klimatu, především podporou rozšiřování obchodu s environmentálními výrobky a službami. Unie je nadále plně odhodlána dosáhnout vyvážené, ambiciózní a komplexní dohody v rámci kola jednání WTO o rozvoji z Dohá.
<P>
Kromě toho, má země stanovila pro své předsednictví Radě tři prioritní oblasti. Jednou z těchto priorit je Evropská unie ve světě. V této souvislosti bude Česká republika vyzdvihovat význam obchodní politiky jako prostředku k prosazování vnější konkurenceschopnosti, hospodářského růstu a vytváření nových pracovních míst na základě nové strategie EU v oblasti obchodní politiky nazvané Globální Evropa, a revidované strategie pro oblast růstu a pracovních míst.
<P>
Současně s mnohostranným systémem bude Česká republika podporovat úsilí Komise o sjednání obchodních dohod s perspektivními partnery nebo regiony - jakými jsou např. Korea, Indie, země ASEAN, Mercosur a země Andského společenství a Střední Ameriky, a případně i Čína - a o sjednání dohod o volném obchodu s nejbližšími partnery EU, například Ukrajinou, nebo o zahájené těchto jednání jakmile budou splněny nutné podmínky, jako v případě Ruska.
<P>
Předsednictví představí svůj program pro oblast obchodu Výboru pro mezinárodní obchod 20. ledna 2009.
<P>
Co se týče zabezpečení potravin v EU, předsednictví je toho názoru, že protekcionismus nepomůže zabezpečit zásobování potravinami v Evropě ani ve světě. Předsednictví proto podporuje liberalizaci světového obchodu v rámci Rozvojové agendy z Dohá (DDA) a diskuse o reformě společné zemědělské politiky (CAP) s cílem dosáhnout větší konkurenceschopnosti evropského zemědělství. Čímž se rozumí odstranění vývozních náhrad.
<P>
Tyto základní součásti, jakými jsou liberalizace světového obchodu a konkurenceschopné zemědělství, tvoří také základ pro lepší zabezpečení potravin. Zabezpečení potravin v EU má mnoho společného s mezinárodním obchodem potravinářskými výrobky, který umožňuje dostupnost těchto výrobků za konkurenceschopné ceny a stanoví správné pobídky pro členské státy, v nichž může být výroba potravinářských výrobků nejefektivnější.
<P>
V dnešní době zabezpečením potravin nerozumíme pouze domácí produkci potravin, ale také schopnost země financovat dovozy potravin prostřednictvím vývozů jiných výrobků. V tomto ohledu se otevřený, mnohostranný obchodní systém s širokým spektrem zemí dodávajících potravinářské výrobky, může stát lepší zárukou stabilních a bezpečných dodávek.
<SPEAKER ID="415" NAME="Mairead McGuinness" AFFILIATION="PPE-DE">
Děkuji vám, Rado, za podrobnou odpověď, kterou si budu muset prostudovat, i když si myslím, že nebudeme souhlasit. Ráda bych vás upozornila na zprávu, která prošla hlasováním v tomto Parlamentu, o globálním zabezpečení potravin, jejíž zpravodajkou jsem byla a v níž se jasně říká, že trh nám nezabezpečí potravin a zcela jistě nezajistí zemědělcům stabilitu příjmů, jakou požadují. Mohl byste mi tedy objasnit, zda věříte, že volný obchod v zemědělství je cestou vpřed a že toto je priorita v rámci vašeho předsednictví?
<SPEAKER ID="416" NAME="Alexandr Vondra">
úřadující předseda Rady. - Má odpověď je stručná - ano! Bude-li volný trh v zemědělství, nebude ve světě hlad.
<SPEAKER ID="417" NAME="Bernd Posselt" AFFILIATION="PPE-DE">
(DE) Pane Vondro, často slýcháváme, že zemědělská politika je dobrá jen pro 3 % procenta lidí, kteří se zemědělstvím živí, ale nás, které živí jejich produkty, je 100 %. Já za sebe mohu říci, že mám jídlo velmi rád, a proto bych rád jasně řekl, že jsem přesvědčen, že zabezpečení potravin je pro nás existenční otázkou. V současné době řešíme problémy energetické závislosti. Já jsem zastáncem volného světového obchodu, ale zároveň musíme dbát na to, abychom byli schopni se uživit z vlastní půdy, a proto potřebujeme zachovat strukturu našeho zemědělství: a toto nemůžeme ponechat výlučně v rukou trhu.
<SPEAKER ID="418" NAME="Syed Kamall" AFFILIATION="PPE-DE">
Nejprve bych, stejně jako můj kolega Hannan, rád uvítal české předsednictví - bude to zajímavý kontrast ve srovnání s posledním předsednictvím EU - a ještě jednou se omluvil za ostudné chování některých svých kolegů zde ve sněmovně.
<P>
Ono se velmi dobře řekne, že nastartujeme rozhovory v rámci WTO, ale v Indii byly volby, v USA byly volby a volby budou i v EU. Jak je možné při všech těch volbách a změnách vlád takové rozhovory skutečně zahájit?
<SPEAKER ID="419" NAME="Alexandr Vondra">
úřadující předseda Rady. - Myslím, že pokud jde o reformu společné zemědělské politiky, byli jsme jedni z těch, kdo se pokoušeli vyvinout tlak na Komisi, aby předložila návrhy na bílou knihu s novou rozpočtovou reformou. Dokonce jsem se pokoušel zorganizovat společnou iniciativu s kolegou ze Švédska, protože rok 2009 je rokem českého a švédského předsednictví a naše názory jsou si vcelku blízké. Ale naším úkolem není předkládat legislativní návrhy.
<P>
Příteli Berndu Posseltovi chci říci, že pocházíme z podobného kulturního prostředí, a myslím, že je zřejmé, protože oba jsme toho živoucími důkazy, že v Evropě není hlad, a to díky prostému faktu, že v posledních desetiletích úspěšně roste obchod se zemědělskými produkty. Vím také, že některé kvalitní a chutné výrobky, jakými jsou bavorské a české pivo, potřebujeme udržet na trhu, ale znovu opakuji, že z obecného hlediska volný obchod přispívá k blahobytu v Evropě a na celém světě.
<P>
úřadující předseda Rady. - Mám zde otázku na téma společná zemědělská politika (SZP). Rada se odvolává na fakt, že v souvislosti s politickou dohodou v otázce kontroly stavu SZP, které bylo v Radě dosaženo dne 20. listopadu loňského roku, bylo ve společném prohlášení Rady a Komise ujednáno, že v rámci diskusí o budoucnosti SZP po roce 2013, které byly zahájeny 23. září ve francouzském Annecy, a aniž je dotčen nový finanční výhled na uvedené období, jsou Rada a Komise odhodlány důkladně prozkoumat možnosti podpory přímých plateb ve Společenství a zabývat se otázkou různých úrovní přímých plateb mezi členskými státy.
<P>
Mohu vám sdělit, že nastupující české předsednictví má v plánu uspořádat diskusi k této otázce na neformální schůzce ministrů zemědělství, která se bude konat v květnu v Brně. Můj kolega z vlády Petr Gandalovič se velmi těší na zahájení této debaty.
<P>
Naším cílem je řídit diskusi o budoucnosti SZP, jejímž cílem by bylo zkoumat nástroje zemědělské politiky, především v oblasti přímých plateb, a která by umožnila nediskriminačním a účinným způsobem využít finanční prostředky získané od evropských daňových poplatníků a vložené do SZP, posílit konkurenceschopnost evropských zemědělců, zlepšit postavení evropské zemědělské a potravinářské výroby v globalizovaném a otevřeném světě, zlepšit kvalitu zemědělských výrobků a zajistit neobchodovatelné přínosy v oblasti zemědělství a přispět k udržitelnému rozvoji venkova.
<P>
Uvedený dialog by měl připravit cestu - a to bych rád zdůraznil - k modernější SZP, která zajistí rovné podmínky pro všechny členské státy.
<P>
Předmět: Budoucnost společné zemědělské politiky v období 2013-2020
<P>
Jednou z priorit českého předsednictví je společná zemědělská politika. Jaká opatření budou českým předsednictvím přijata za účelem vyjednání budoucí podoby společné zemědělské politiky?
<SPEAKER ID="422" NAME="Seán Ó Neachtain" AFFILIATION="UEN">
(GA) Vážená paní předsedající, chtěl bych poděkovat panu úřadujícímu předsedovi Rady za jeho odpověď. Chtěl bych se ho zároveň zeptat na plány českého předsedy poskytnout podporu znevýhodněným oblastem. Jak jsem pochopil, další podpora znevýhodněným oblastem v rámci evropské SZP je nutná, naléhavě nutná. Chtěl bych se informovat o plánech českého předsednictví na řešení této otázky.
<SPEAKER ID="423" NAME="Alexandr Vondra">
úřadující předseda Rady. - Problém znevýhodněných oblastí v celé Evropě je jedním z obzvláště diskutovaných problémů v souvislosti se SZP. Myslím, se všichni, nebo většina z nás, se shodneme, že bychom měli přejít od přímých plateb k platbám určeným na rozvoj zemědělských oblastí, v případě určitého typu přerozdělování, a nepokračovat v protekcionistických opatřeních.
<P>
Prostředky a metody tedy existují, a pochopitelně vše se odehrává v těsné spolupráci s komisařem Fischerem Boelem. Já nejsem odborníkem na zemědělství, ale vy určitě budete mít příležitost se setkat také s naším ministrem zemědělství a projednat s ním tuto otázku podrobně.
<SPEAKER ID="424" NAME="Avril Doyle" AFFILIATION="PPE-DE">
Dovolte mi popřát českému předsednictví hodně úspěchů v jeho funkčním období. Chtěla bych pan ministra požádat, zda by nám nepřiblížil názor českých zemědělců a českého zemědělsko-potravinářského průmyslu na společnou zemědělskou politiku, zda jsou spokojeni a zda díky SZP dosáhli zlepšení situace v jejich podnicích. Jak se oni - a jak se Češi obecně - dívají na společnou zemědělskou politiku uplatňovanou vůči České republice?
<SPEAKER ID="425" NAME="Silvia-Adriana Ţicău" AFFILIATION="PSE">
(RO) Hospodářská krize, bohužel, vede ke ztrátám pracovních míst. Kupní síla se snižuje. Kvalitou života se ale také rozumí zdravé potraviny.
<P>
V Rumunsku je velké množství zemědělců, ale jejich hospodářství jsou malá. Chtěla bych se zeptat, jakou podporu plánujete pro zemědělské malovýrobce, zejména v nových členských státech?
<SPEAKER ID="426" NAME="Alexandr Vondra">
úřadující předseda Rady. - V nových členských státech existují rozdílné podmínky. V mé zemi, kupříkladu, nemáme tolik malých zemědělských podniků, jako v některých jiných evropských zemích. U nás je velmi silný a konkurenceschopný zemědělský průmysl s velkými zemědělskými podniky, ale pojdete-li, například, do sousedního Polska, zjistíte, že tam je situace poněkud jiná.
<P>
K otázce paní Doylové, jak se nám daří: ve svém volebním obvodu v severních Čechách mám také nějaké zemědělce a mohu říci, že na jedné straně se jim daří lépe, protože dostali více peněz. Dnes můžeme vidět i zemědělce s kravatou od Huga Bosse. Před pěti nebo deseti lety by toto nebylo možné. Na druhé straně ale cítí určitou nespravedlnost kvůli rozdílům ve výši plateb, které dostávají staré a nové členské státy. Jedná se o otázku elementární spravedlnosti systému, a ta by měla být napravena.
<P>
Zároveň se domníváme, že SZP by měla být reformována. Jedině tak můžeme zaručit další konkurenceschopnost Evropy. Problém je tudíž složitý. Nejsem odborník, který by mohl zacházet do podrobností, ale myslím, že bychom měli být schopni se dohodnout alespoň na základních směrech.
<SPEAKER ID="427" NAME="Předsedající">
A otázka paní Ţicăuové?
<P>
Nejsem si jistá, pane ministře, zda jste odpověděl na obě otázky.
<SPEAKER ID="428" NAME="Alexandr Vondra">
úřadující předseda Rady. - Pokusil jsem se odpovědět na obě otázky.
<SPEAKER ID="429" NAME="Předsedající">
Tím končí doba vyhrazená pro otázky.
<P>
Autoři otázek, které nebyly zodpovězeny pro nedostatek času, obdrží písemnou odpověď (viz příloha).
