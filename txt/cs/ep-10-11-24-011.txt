<CHAPTER ID="011">
Finanční dohled (podepsání aktů) 
<SPEAKER ID="260" NAME="Předsedající">
Vážení kolegové, dovolte mi několika slovy uvést oficiální podepsání balíčku o finančním dohledu. Uskuteční se za několik minut. Tento balíček bude sestávat z našich činností týkajících finančního dohledu přijatých řádným legislativním postupem.
<P>
Dnešním podpisem zakotvíme do právních předpisů Evropský výbor pro systémová rizika, který bude odpovědný za dohled nad finančním systémem v Unii a přispívat k hladkému fungování vnitřního trhu.
<P>
Zadruhé vytváříme také tři další evropské orgány dohledu, jež budou chránit veřejný zájem. Ty budou sledovat banky, cenné papíry a trhy a rovněž pojišťovnictví a zaměstnanecké penzijní pojištění.
<P>
A konečně podepisujeme souhrnnou směrnici, kterou se změní celý soubor 11 směrnic tak, aby byly v souladu s evropským systémem finančního dohledu a Lisabonskou smlouvou.
<P>
Bylo vynaloženo mimořádné úsilí a podle mne mezi evropskými orgány proběhla skvělá spolupráce. Celý proces byl velmi rychlý a účinný. Španělské a následně belgické předsednictví vystupovalo velmi aktivně a já jim za jejich spolupráci děkuji. I Komise byla skutečně aktivní a spolupráce s ní velmi úzká. Rád bych všem poslancům Evropského parlamentu, kteří budou přítomni zde ve sněmovně v okamžiku podpisu, i vám pane komisaři, řekl: je to velký kus práce. A děkuji Komisi, která se tak aktivně účastnila všech přípravných setkání a všech diskusí, děkuji za její nasazení.
<P>
Naše práce ovšem nekončí. Stejně důležitý bude balíček pro hospodářskou správu, o kterém brzo povedeme rozpravu. Všichni víme, že prochází naším legislativním postupem, a doufejme, že bude co nejdřív hotov.
<P>
Co říci závěrem? Celý balíček, který dnes podepíšeme, začne v Evropské unii platit od 1. ledna 2011, takže velmi brzy. To je pro nás všechny, pro naše trhy a naše občany, neboť cílem balíčku bylo pomoci občanům, velmi důležitá zpráva. A nyní podepíšeme legislativní balíček.
<P>
(Předseda podepisuje akty společně s Olivierem Chastelem (úřadujícím předsedou Rady), Michelem Barnierem (členem Komise), José Manuelem García-Margallo y Marfilem (zpravodajem), Sylvií Goulardovou (zpravodajkou), Antolínem Sánchezem Presedo (zpravodajem) a Peterem Skinnerem (zpravodajem))
