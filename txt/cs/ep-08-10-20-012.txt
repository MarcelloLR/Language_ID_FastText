<CHAPTER ID="012">
Jednominutové projevy k důležitým politickým otázkám
<SPEAKER ID="026" NAME="Předseda">
Dalším bodem jsou jednominutové projevy k důležitým politickým otázkám.
<SPEAKER ID="027" NAME="Petya Stavreva" AFFILIATION="PPE-DE">
- (BG) Pane předsedo, kolegové poslanci, jedním z největších úkolů, před nímž Bulharsko stojí, je průhledné využívání finančních prostředků z evropských fondů. Naše země závažným způsobem selhala při práci s předvstupními programy, což vedlo k zablokování stovek milionů eur z programů PHARE, ISPA a SAPARD. Zablokováním prostředků vysílá Evropská komise závažný signál, který bulharská vláda musí správně pochopit a zavést naléhavá opatření, která slíbila.
<P>
Všichni bulharští občané, stejně jako naši evropští partneři, musí projevit větší odhodlanost a rozhodnost v boji s korupcí a organizovaným zločinem a zároveň účinněji kontrolovat způsob využívání evropských fondů. Při nakládání s finančními prostředky ze strukturálních fondů Společenství si nemůžeme dovolit pokazit start, neboť by to mělo neblahé důsledky pro rozvoj bulharské ekonomiky, zemědělství, infrastruktury, sektoru malých a středních podniků a zejména pro nanejvýš důležitý růst životní úrovně Bulharů. Bohužel hlavní obětí chyb a nedostatků, kterých se naše země při nakládání s evropskými fondy dopouští, jsou běžní občané, a nikoli ti, kteří řídí chod státu.
<P>
Přistoupení k Evropskému společenství nám umožnilo využívat evropské peníze, ale musíme se při tom řídit evropskými pravidly. Je to i v národním zájmu. Neměli bychom si proto namlouvat, že můžeme napravit své chyby, aniž bychom reformovali systém.
<SPEAKER ID="028" NAME="Iliana Malinova Iotova   -" AFFILIATION="PSE">
(BG) Dámy a pánové, svět se potýká s finanční krizí, jejíž rozsah a důsledky zatím nikdo nemůže přesně předvídat. Je dokonce srovnávána s Velkou hospodářskou krizí, která propukla ve 20. letech ve Spojených státech. V současné době je pro zvládnutí krize nezbytně nutné, abychom postupovali společně. Rok před volbami, v podmínkách krize, podstupujeme významnou zkoušku. Lidé se buď přesvědčí o smyslu a úloze evropského projektu, nebo dosáhneme opačného účinku a jejich skepse ještě zesílí. V této chvíli potřebujeme podepsanou Lisabonskou smlouvu více než cokoli jiného.
<P>
Naše společné úsilí již přináší první kladné výsledky. Měli bychom v tomto úsilí pokračovat přinejmenším ve třech směrech, protože i když stabilizace bankovního sektoru je základní nutností, sama o sobě nestačí. V dané chvíli pouze léčíme příznaky, neodstraňujeme příčiny. Budoucí evropské právní předpisy musí posílit mechanismy kontroly a regulace finančních trhů. Potřebujeme rozsáhlý soubor konkrétních opatření, která zmírní dopad krize na hospodářství, výrobu, a zejména na sociální oblast.
<P>
A v neposlední řadě potřebujeme samostatný, přesně stanovený program opatření pro nové členské státy, které dosud nedosáhly úrovně rozvoje finančních trhů Evropy, ale jsou ohroženy nepřímými důsledky krize: poklesem investic, rostoucí cenou úvěrů a snižováním vývozu.
<SPEAKER ID="029" NAME="Alexander Alvaro" AFFILIATION="ALDE">
(DE) Pane předsedo, před evropskými volbami i po nich si zřejmě vyslechneme obvyklé politováníhodné soudy, že Evropa je příliš vzdálená svým občanům. Kladu si otázku, co s tím dělá Evropský parlament?
<P>
Před časem jsme spolu s jedním kolegou spustili internetovou petici, kterou se zabýváme ve výboru stejně jako jinými peticemi. Tuto internetovou petici podepsalo přibližně jeden a půl milionu lidí, což se zhruba rovná počtu obyvatel Estonska. Pod nátlakem předsedy Petičního výboru pana Libického byla tato záležitost předána Konferenci předsedů s žádostí o povolení rozpravy v Parlamentu o tom, jakým způsobem v zásadě nakládat s internetovými peticemi. Není podstatné, že se příslušná petice týká sídla Parlamentu, neboť o sporných otázkách diskutujeme velice často - a jsem si také vědom, že ne každý sdílí můj názor. Nicméně nepovolení této rozpravy a stížnosti na velkou odtrženost Evropy od svých občanů jdou proti sobě.
<P>
Byl bych rád, kdyby s tím Konference předsedů něco udělala, a možná by to měla mít na paměti, až opět zazní nářky, že se Evropa vzdaluje svým občanům.
<SPEAKER ID="030" NAME="Hanna Foltyn-Kubicka" AFFILIATION="UEN">
(PL) Pane předsedo, hospodářská krize ovlivňující evropskou a světovou ekonomiku může některé příliš horlivé jednotlivce přivést k rozumu. Krize je dalším důvodem, aby se nebudoval severní plynovod. Věřím, že ekonomické údaje nakonec přesvědčí všechny, kteří odmítají přijmout geopolitické argumenty, zejména to, že není rozumné stát se závislým na jediném dodavateli energetických zdrojů, a popírají nutnost vzájemné solidarity mezi členskými státy unie či reálné ohrožení ekosystému Baltského moře.
<P>
Je všeobecně známo, že vybudování a používání plynovodu na mořském dně je výrazně dražší než navrhovaná pozemní varianta. Gazprom neuvažoval o alternativní trase vedoucí politicky a hospodářsky stabilními zeměmi, které jsou všechny členem NATO nebo Unie. To nasvědčuje tomu, že investoři mají záměry, jež lze označit přinejlepším za pochybné. Pád světových burz silně pocítila zejména moskevská burza. Její potíže přesto mohou být užitečnější než všechny předkládané rozumné argumenty včetně stanoviska Evropského parlamentu, požadujícího, aby pro tento projekt byla důkladně posouzena pozemní trasa. Existuje jedno polské úsloví, podle kterého každý mrak má stříbrný okraj, tento mrak je však opravdu hodně temný.
<SPEAKER ID="031" NAME="Tunne Kelam" AFFILIATION="PPE-DE">
Pane předsedo, minulý týden oznámila Amnesty International, že zřejmě došlo k pokusu o vraždu ruské právničky a obhájkyně lidských práv Kariny Moskalenkové. V jejím autě se totiž našly malé kuličky rtuti. U Soudu pro lidská práva ve Štrasburku paní Moskalenková vyhrála asi 30 soudních sporů ruských občanů proti ruskému státu a právě zde ve Štrasburku se ji někdo pokusil otrávit. Následující den měla zastupovat rodinu zavražděné Anny Politkovské u soudního jednání v Moskvě. Nyní se zdá, že po sérii vražd nezávislých novinářů v Rusku přicházejí na řadu nezávislí právníci. Je proto nutné, abychom projevili co největší možnou solidaritu, a bránili tak lidi pomáhající těm, kteří si nemohou pomoci sami.
<SPEAKER ID="032" NAME="Ioan Mircea Paşcu" AFFILIATION="PSE">
Pane předsedo, skutečnou zkouškou každé institucionální struktury včetně EU je období krize a my se v období krize nacházíme. Nebyla plně dokončena integrace tzv. nových členů, Lisabonskou smlouvu dosud neratifikovaly všechny členské státy a naše závislost na dovozu energie se zvyšuje.
<P>
Bohužel naše společná činnost, i když je nezbytná, přichází často pomalu a s obtížemi, protože členové upřednostňují individuální přístup. Dopustíme-li, aby tento individuální přístup převážil nad společným, naše Unie je ve velkém nebezpečí - nemluvě o morální stránce, podle které ti, kteří z Unie měli největší prospěch, mají větší povinnost zajistit její posilování, a nikoli ji oslabovat. A totéž platí i pro NATO. Více než jindy potřebujeme nyní společné analýzy, společné vnímání, společné postoje a společný postup vzhledem k rostoucím výzvám, s nimiž jsme konfrontováni.
<P>
Pusťme se tedy do toho, abychom nebyli obviněni, že jsme zničili nejpozoruhodnější příklad úspěšné spolupráce na kontinentě tak dlouho pustošeném válkami.
<SPEAKER ID="033" NAME="Fiona Hall" AFFILIATION="ALDE">
Pane předsedo, vzhledem k tomu, že zvyšování energetické účinnosti je nejefektivnější způsobem, jak snížit emise CO2, a vzhledem k tomu, že podle směrnice z roku 2006 má příkladnou úlohu v této věci hrát veřejný sektor, je pro mě zklamáním, že při rozsáhlých opravách budovy Parlamentu ve Štrasburku nedošlo k žádným zlepšením v oblasti energetické účinnosti. Zajímalo by mě, kde je k vidění certifikát o energetické náročnosti budovy.
<P>
Kromě toho je zcela nelogické, že vedení umožnilo poslancům EP, aby v chodbách Parlamentu vystavili model býka v životní velikosti na podporu písemného prohlášení proti býčím zápasům, ale nepovolilo jim umístit transparent požadující, aby Evropský parlament měl jen jedno sídlo. Užíváním jediného sídla bychom nejlépe snížili svou spotřebu energie a ročně ušetřili 200 milionů EUR.
<SPEAKER ID="034" NAME="Seán Ó Neachtain" AFFILIATION="UEN">
(GA) Pane předsedo, Evropská komise by nyní měla přezkoumat působení směrnice o stanovištích v Evropské unii. Tato směrnice je podle mého názoru uplatňována příliš přísně a v současné době je zapotřebí větší pružnosti.
<P>
Uplatňování této směrnice brání důležitému rozvoji infrastruktury v západním Irsku a důsledky nese výstavba obchvatu centra města Galway. Tato komunikace je nezbytně nutná a město a obyvatelé Galway budou trpět, dokud se tato stavba nebude moci hnout kupředu.
<P>
Nikdy nebylo záměrem, aby tato směrnice bránila významným veřejným stavbám. Komisař Dimas musí nyní jednat a tuto směrnici přezkoumat, aby nenarušovala důležité projekty, které by mohly pozvednout hospodářství konkrétních regionů.
<SPEAKER ID="035" NAME="Brigitte Fouré" AFFILIATION="PPE-DE">
(FR) Pane předsedo, svět již několik týdnů prochází vážnou finanční krizí. Mnohokrát zaznělo, že pramení z excesů nekontrolovaného kapitalismu, z honby za ziskem, který není podložen reálnými hodnotami, a z nezvládnuté regulace našeho finančního systému. A tato analýza je samozřejmě zcela správná! Už méně se však zdůrazňuje, v jakých turbulencích by se ocitla naše měna bez hospodářské a měnové politiky Evropské unie. Euro - jak již bylo zdůrazněno - odolává krizi mnohem lépe, než by to dokázala marka, frank nebo lira. Je také zcela jasné, že rozhodnutí, která před osmi dny učinila Euroskupina z iniciativy úřadujícího předsedy Rady Evropské unie, měla okamžitý účinek na finanční trhy. Je zřejmé, že bude nutno přijmout opatření, která v budoucnu zabrání vzniku dalších finančních krizí. Mají-li však být tato opatření účinná, budou muset být přijata na evropské úrovni. Tato krize nám ukazuje, že Evropská unie je silná, když vystupuje jednotně. Dokazuje nám, pokud byly takové důkazy vůbec nutné, že zdokonalování institucí stanovené v Lisabonské smlouvě je nyní potřebnější než kdykoli předtím. Potřebujeme tedy více Evropy a lepší Evropu.
<SPEAKER ID="036" NAME="Antonio Masip Hidalgo" AFFILIATION="PSE">
(ES) Unie evropských fotbalových asociací nevhodně postupuje vůči klubu Atlético Madrid, jeho fanouškům a dokonce i vůči španělské policii. Problém však je mnohem širší, neboť tyto spolkové orgány mají tendenci zvyšovat sankce, když se lidé obrátí na běžné soudy.
<P>
Tento středověký koncept jednoho zákona pro mě a jiného pro tebe je v rozporu s našimi právními předpisy a evropskými institucemi. Musíme proto reagovat. Vlastně nám nezbyde nic jiného než reagovat, neboť tito despotičtí středověcí tyrani musí ctít zákon a běžné procesní záruky naší Evropy.
<SPEAKER ID="037" NAME="Magor Imre Csibi" AFFILIATION="ALDE">
(RO) Legislativní návrh o nelegální těžbě dřeva, který minulý týden předložila Evropská komise, měl být velkým vítězstvím všech, kteří celá léta aktivně vedli kampaň proti nelegálnímu odlesňování. Komise se však rozhodla přijmout minimalistické, až idealistické řešení velice reálného problému.
<P>
Pro potvrzení legálního původu dřeva neexistuje žádná norma. Od dodavatelů se nevyžaduje, aby prokázali legální původ svých produktů. Ani držení a prodej tohoto dřeva nejsou přímo považovány za trestný čin. Pokud si kdokoli může libovolně tvořit normy a pro monitorování této činnosti zde chybí nezávislý veřejný mechanismus, celá Evropská unie pouze podporuje současné nelegální praktiky. Je naší ostudou, že se poplácáváme po zádech a prohlašujeme, že jsme odvedli dobrou práci, když se legální původ dřeva pocházejícího z trhu Evropské unie ve skutečnosti i nadále téměř nekontroluje.
<P>
Evropský parlament musí ve svém boji o zastavení nekontrolovaného odlesňování zaujmout rozhodnější postoj. Při této příležitosti vyzývám kolegy ze všech politických skupin, aby společně pracovali na výrazném zdokonalení návrhu Komise. Jedině přijetím jasných a účinných právních předpisů budeme schopni vyslat důrazný vzkaz dodavatelům, že nelegální obchodování se dřevem nebudeme v EU tolerovat.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Pane předsedo, premiér Bývalé jugoslávské republiky Makedonie (FYROM) pan Gruevski se minulý týden pokusil vyvolat velký rozruch, který přenesl až do Bruselu. Fakta jsou jednoduchá: čtyři novináři z FYROM, kteří se snažili zaznamenat reakci jedné malé skupiny osob na vojenská cvičení, byli v tomto prostoru zadrženi a převezeni na policejní stanici k ověření totožnosti, protože u sebe neměli žádný doklad. Na policejní stanici byli drženi pouhých 20 minut. Postup pana Gruevského považuji za naprosto nepřijatelný.
<P>
Chtěl bych odsoudit postup pana Gruevského také proto, že před několika dny zabránil jednotkám řecké armády, které byly součástí vojenských sil NATO a mířily do Kosova, aby projely územím Skopje. A současně chce vstoupit do NATO.
<SPEAKER ID="039" NAME="Evgeni Kirilov" AFFILIATION="PSE">
Pane předsedo, minulý týden jsem jako člen delegace EP navštívil Ázerbájdžán, kde jsme působili jako pozorovatelé při prezidentských volbách, které z většiny probíhaly v souladu s demokratickými principy. Zúčastnili jsme se řady jednání s poslanci a vysoce postavenými úředníky, například s ministrem zahraničních věcí. Na základě toho musím konstatovat, že se prohloubily moje počáteční obavy, že v rámci projektu Nabucco nebylo podniknuto prakticky nic. Ázerbájdžán nezná tento projekt ani rámcově.
<P>
Evropská komise kromě podpisu všeobecné dohody o spolupráci v oblasti energetiky neudělala dosud nic. Připadá mi směšné poslouchat, jak komisaři vzletnými slovy neustále hovoří o tom, jaký význam má tento projekt pro celou Evropu, když vyjednání podmínek přitom nechávají na jednotlivých zemích EU. U nás v Bulharsku často říkáme, že není kouře bez ohně. V tomto konkrétním případě je příliš mnoho kouře a žádný oheň a všichni víme, že čelíme velice silné konkurenci. Pokud se Komise dostatečně rychle nevzchopí k činnosti, celý projekt se ztratí v dýmu.
<SPEAKER ID="040" NAME="Eoin Ryan" AFFILIATION="UEN">
Pane předsedo, myslím, že my všichni uvítáme skutečnost, že se finanční trhy začínají v určitém smyslu vracet do normálního stavu. Toto však není jednostranná krize a existují další oblasti, na které je nutno se zaměřit. Jednou z nich je celá oblast kreditních karet.
<P>
Ukázalo se, že současné úvěrové chování je neudržitelné jak na úrovni jednotlivce, tak na širší úrovni. Televizní programy, noviny a časopisy v posledních letech upozornily na nebezpečí, že držitelé několika kreditních karet mají potíže splácet i pouhý jeden z těchto úvěrů. Samozřejmě, že záleží na jednotlivci, aby se v tomto směru choval odpovědně, ale záleží také na finančních institucích a čím dál více i na maloobchodních subjektech, aby si při nabízení a poskytování těchto kart počínaly odpovědně.
<P>
Je pak na nás, abychom jako zástupci veřejnosti zajistili dostatečnou informovanost našich občanů. Můžeme své trhy stabilizovat, snažit se do nich napumpovat hotovost, ale dokud nevyřešíme problém odpovědné úvěrové činnosti nejen na vnitrostátní a mezinárodní úrovni, ale na všech úrovních hospodářského systému, bude případné ozdravení pravděpodobně omezené a dlouhodobě neudržitelné. Abychom to uvedli do souvislostí, sekuritizovaný trh pro kreditní karty je zhruba stejně velký jako trh s rizikovými hypotékami pro méně bonitní klienty.
<SPEAKER ID="041" NAME="Lívia Járóka" AFFILIATION="PPE-DE">
Pane předsedo, každým rokem tisíce babiček, matek a dcer podlehnou rakovině prsu. Tato choroba postihuje zejména Evropanky - je nejrozšířenějším typem rakoviny vyskytujícím se u evropských žen. Každý rok je podle odhadů diagnostikováno 430 000 nových případů.
<P>
Prvním krokem v boji s touto strašnou nemocí je informovanost. Tento měsíc se Evropané musí zaměřit na včasné zjištění jako základní prostředek prevence. Včasné odhalení přitom hraje nesmírně důležitou, klíčovou úlohu, neboť například v Americe je 41% případů diagnostikováno ve velice raném stádiu, zatímco v Evropě je to pouze 29-30 %.
<P>
V Evropské unii onemocní rakovinou prsu každá desátá žena před dosažením 80 let věku; kromě toho každé dvě a půl minuty je rakovina prsu diagnostikována u další ženy. Krutou realitou rakoviny prsu je, že každých sedm a půl minuty zemře na tuto nemoc jedna žena. V roce 2006 zemřelo v Evropě na rakovinu prsu 132 000 žen. Letos v říjnu musí ze všech úrovní rozhodování vzejít opatření, která zvýší informovanost o rakovině prsu a podpoří včasnou diagnostiku a prevenci.
<SPEAKER ID="042" NAME="Richard Corbett" AFFILIATION="PSE">
Pane předsedo, zejména v době hospodářské krize veřejné mínění v mnoha našich členských státech nedokáže pochopit, proč utrácíme téměř 200 milionů EUR ročně za cestování sem do Štrasburku, obzvlášť když právě teď jsme tak čtvrt roku nečinili a naše zasedání zdárně probíhala v Bruselu.
<P>
Navíc se to velice často klade za vinu Parlamentu, ačkoliv pravomoc tuto situaci napravit mají samozřejmě členské státy, vlády jednotlivých států.
<P>
Jelikož je zde přítomno francouzské předsednictví, dovoluji si vyzvat vlády, aby tuto otázku znovu posoudily, a protože všichni dobře víme, že budeme muset najít řešení přijatelné pro Francii a pro Štrasburk, navrhuji, aby ve Štrasburku výměnou za zasedání Parlamentu přesunutá do Bruselu probíhala třeba jednání Evropské rady. To by mělo určitou institucionální logiku. Zasedání Komise, Parlamentu a běžná zasedání Rady ministrů, tedy orgánů, které jsou v každodenní součinnosti, by se měla konat ve stejném městě, v Bruselu. Evropská rada, která je strategickým orgánem, by měla mít od každodenních činností určitý odstup. Mohla by se tedy scházet ve Štrasburku, což by Štrasburku dodalo zcela stejnou prestiž jako zasedání Evropského parlamentu.
<SPEAKER ID="043" NAME="Philip Bradbourn" AFFILIATION="PPE-DE">
Pane předsedo, v průběhu let je čím dál zjevnější, že se daňovým poplatníkům v EU nechce každý rok platit 200 milionů EUR, abychom my mohli čtyři dny v měsíci pracovat ve Štrasburku. A zejména ekologický dopad těchto cest za rok se rovná, jak mi bylo řečeno, 13 000 transatlantických letů velkými proudovými letadly - a to v době, kdy se i samotný Parlament snaží zavádět tvrdou ekologickou regulaci evropského podnikání. Jedná se bezpochyby o případ "dělej, co říkám, a ne co dělám".
<P>
Dění v srpnu a v září ukázalo, že cestovat sem není nutné, že budova Parlamentu v Bruselu je více než způsobilá zvládat naše oficiální zasedání a že občany EU by mnohem více potěšilo, kdybychom s tímto naším pravidelným dojížděním skoncovali. Považuji za naprosto absurdní, že Parlament není schopen tuto otázku tak dlouho vyřešit a vyvinout tlak na Radu, aby tomuto létajícímu cirkusu učinila přítrž.
<SPEAKER ID="044" NAME="Předseda">
Děkuji vám, vždy se najdou nové důvody.
<SPEAKER ID="045" NAME="Glyn Ford" AFFILIATION="PSE">
Pane předsedo, určitě vás potěší, že se nechystám hovořit o Štrasburku, či dokonce o tom, že se vám horší zrak, když se ukázalo, že asi polovina poslanců, které jste vyzval, nebyla v sále.
<P>
Chci mluvit o požáru v hotelu Penhallow - již jsem se o něm v této sněmovně zmínil - jde o katastrofální požár, k němuž došlo loni ve dnech 17. a 18. srpna v mém volebním obvodu. Podle nedávno uveřejněných informací byly požární dveře neodpovídající, sprinklery by hotel skutečně zachránily před zkázou a navíc se zřejmě jednalo o žhářství. Tyto spekulace vypustil jistě nezkušený požární technik, ale problém je, že ani hasičská služba, ani policie nezveřejnila oficiální zprávu.
<P>
Vzhledem, k tomu, že komisařka Kunevová se momentálně zabývá návrhy na zlepšení požární bezpečnosti hotelů v Evropě, rád bych ji požádal, aby naléhavě vyzvala úřady ve Spojeném království ke zveřejnění zprávy, která by nám objasnila, co se vlastně stalo.
<SPEAKER ID="046" NAME="Anna Záborská" AFFILIATION="PPE-DE">
- (SK) V těchto dnech často slýcháváme, že nikomu nerostou stromy až do nebe. Banky přesvědčovaly slabé a chudé, že s úvěrem 1 % dosáhnou blahobytu, ale už jim neřekly, že to 1 % je jen krátkodobé a velmi brzy začne rychle stoupat. Tvorba zisku za každou cenu vyvolala zhroucení finančního systému. Hlubší analýzu ponechám na finančních odbornících. Já chci jen varovat před bezbřehou svobodou v oblasti, která se mě dotýká a která mi byla v tomto orgánu svěřena.
<P>
Ve společenstvích, kde se muži a ženy počítají na miliardy, jsou dnes zabíjeny miliony dívek. Svobodná volba ženy společně s prenatální diagnostikou se staly nástrojem likvidace ženského rodu. Dnes už víme, že ekonomické zisky nemohou růst donekonečna a totéž platí i v morální oblasti. Bezbřehá svoboda se vždy obrátí proti nám. Je nutno dávat pozor, kdy stromy dosáhnou své přirozené výšky, a respektovat ji.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Pane předsedo, u dvou sousedů Maďarska, v Rakousku a Slovinsku, se konaly volby a v obou zemích z nich vyšli vítězně sociální demokraté. Zmínil jste se o tom, že náš kolega pan Borut Pahor složil mandát a pravděpodobně se stane příštím předsedou slovinské vlády. Současně je nesmírně znepokojující, a proto jsem požádal o slovo, to, co se stalo v Rakousku, kde totiž krajní pravice v těchto volbách získala téměř 30 % hlasů. Tento výsledek vyvolává u každého evropského občana obavy. Nejdůležitějším úkolem Evropy kromě překonání finanční krize je tedy potírání případů extremismu v celé Evropě. Vítám, že předseda sociálních demokratů a budoucí rakouský kancléř pan Faymann důrazně odmítl jakoukoli spolupráci s krajní pravicí v Rakousku. Tváří v tvář "hnědé" hrozbě se všechny demokratické síly v Evropě, napravo i nalevo, musí spojit. Děkuji vám za pozornost.
<SPEAKER ID="048" NAME="Csaba Sógor" AFFILIATION="PPE-DE">
(HU) Mnohojazyčnost a mezikulturní dialog nebrání tomu, aby se lidé patřící ke stejné kultuře a hovořící stejným jazykem setkávali a zakládali mezinárodní organizace a poradní orgány. Mezinárodní organizace, která zastupuje francouzsky hovořící na pěti kontinentech a v 55 členských státech, podporuje politickou, kulturní a hospodářskou spolupráci téměř 200 milionů francouzsky hovořících lidí. Světový židovský kongres koordinuje od roku 1936 obranu zájmů svých členů ve 100 zemích. Existuje rovněž Mezinárodní rada židovských zákonodárců. Rumunsko má na svém ministerstvu zahraničních věcí oddělení, které se stará o zájmy Rumunů žijících v cizině. Ze stejného důvodu bylo zřízeno Fórum maďarských poslanců Karpatské kotliny. Političtí zástupci Maďarů roztroušení v osmi zemích se scházejí jednou ročně a jednají o záležitostech a budoucnosti svých společenství a zemí. Neslučuje se s evropskými normami, aby jakékoli společenství - ať francouzské, židovské, rumunské nebo maďarské - bylo napadáno za svou mírumilovnou snahu bránit své zájmy, jak se to v těchto dnech děje na Slovensku. Děkuji vám.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Síť TEN-T (transevropská dopravní síť) se v současné době potýká s řadou závažných problémů. Na jedné straně došlo k časovému skluzu při realizaci některých z 30 prioritních projektů kvůli nedostatku financí od zúčastněných členských zemí, zatímco na druhé straně existuje už od roku 2005 záměr rozšířit síť TEN-T tak, aby se dopravní systém Evropy propojil s dopravním systémem sousedních zemí Unie.
<P>
Nedávný seminář pořádaný Komisí zahájil praktickou sérii rozprav a konzultací na téma revize seznamu přednostních projektů TEN-T v roce 2010. Podle mého názoru potřebujeme vysokorychlostní vlaky spojující Bukurešť, Konstanţu a Sofii s ostatními hlavními evropskými městy. Kromě toho rozvoj přístavů a letišť v Rumunsku a realizace přeshraničních dopravních projektů na hranici mezi Rumunskem, Moldavskem a Ukrajinou se musí opět zařadit mezi přednostní projekty TEN-T.
<P>
Dále pak delegace výboru TRAN, která navštívila Rumunsko začátkem října, prosazuje při vytváření evropské dopravní politiky jako nutnost přidělení vyšší priority Dunaji.
<SPEAKER ID="050" NAME="Kathy Sinnott" AFFILIATION="IND/DEM">
Pane předsedo, celosvětová finanční krize, která hrozila rozložit americký bankovní systém, si před třemi týdny začala vybírat oběti na této straně Atlantiku. Pro mnoho mých voličů bývala hospodářská katastrofa pouhou teorií, ale od nedávné doby přestala být vzdálenou hrozbou a stala se tvrdou realitou, neboť zmizela pracovní místa, ceny domů prudce klesají a sociální služby jsou omezovány.
<P>
Vítám rychlou akci Komise a členských států spočívající v zabezpečení vkladů a podpoře bankovního kapitálu, protože nebude trvat dlouho a celosvětová krize se stane krizí domácí.
<SPEAKER ID="051" NAME="Zita Pleštinská" AFFILIATION="PPE-DE">
- (SK) Komunistické režimy ve střední Evropě začaly mít obavy z církve, která byla považována za vnitřního nepřítele, zvláště v roce 1978, kdy byl Polák Karol Wojtyla 16. října zvolen papežem.
<P>
Využívám této příležitosti, abych poděkovala polským kolegům za možnost být v kolektivu organizátorů akce, jíž jsme si v Evropském parlamentu připomněli 30. výročí začátku pontifikátu Jana Pavla II. a 20 let ode dne, kdy promluvil na půdě Evropského parlamentu ve Štrasburku. Jeho slova "Nebojte se!" byla klíčem k odvaze především křesťanů, která ve střední Evropě v revolucích ducha přinesla pád totalitního komunismu.
<P>
Lidstvo se dnes opět nachází na rozcestí. Buď změní svět v kvetoucí zahradu, anebo ho změní v ruiny. Jsem přesvědčena, že odkazu Jana Pavla II. musíme dát právě dnes mnohem větší váhu než kdykoli v minulosti.
<SPEAKER ID="052" NAME="Harlem Désir" AFFILIATION="PSE">
(FR) Pane předsedo, chci reagovat na vystoupení pana Corbetta a dalších týkající se našeho návratu do Štrasburku a souvisejících provozních nákladů.
<P>
Je pravda, že v Evropě nejde jen o to, co je rozumné. Ačkoliv se snaží být racionální, funguje rovněž na základě symbolů. Není to jednotný stát a nemáme pouze jedno hlavní město, kde by sídlily všechny naše orgány. Některé jsou tady ve Štrasburku, Centrální banka je ve Frankfurtu, Evropská agentura pro léčivé přípravky je, tuším, ve Spojeném království.
<P>
To všechno něco stojí. Víme však také, jaká by byla cena, kdybychom Evropu neměli; během celé své historie jsme toho zaplatili dost. Takže 200 milionů EUR - pokud je to jeden z prvků, který umožňuje řádné fungování orgánů, a například umožňuje, aby Evropa lépe pochopila problémy finančních trhů a možná v budoucnu ušetřila více než 1 000 miliard EUR za záchranné plány pro finanční instituce - je tedy podle mého názoru cena, kterou za řádně fungující demokracii stojí za to zaplatit.
<SPEAKER ID="053" NAME="Rareş-Lucian Niculescu" AFFILIATION="PPE-DE">
(RO) Požádal jsem o slovo, abych Parlament upozornil na vážný problém s procesem čerpání evropských fondů na rozvoj venkova v Rumunsku. S politováním musím konstatovat, že rumunské orgány systematicky porušují zásadu poskytování pravdivých a transparentních informací potenciálním příjemcům těchto prostředků.
<P>
Nedávno byli bez sebemenší propagace a informační kampaně vydáni průvodci žadatele pro dvě důležitá opatření z národního programu Rumunska pro rozvoj venkova, a to pouhý jeden den před začátkem termínu pro předložení žádosti o financování. Byrokracie spojená s přidělováním finančních prostředků na rozvoj venkova je pro jakéhokoli občana naprosto děsivá. Na některé požadované dokumenty je potřeba minimálně měsíc, zatímco příslušné zasedání pro předložení projektů má být uzavřeno koncem onoho měsíce.
<P>
Domnívám se, že právní předpisy Společenství by měly stanovit srozumitelnější a přísnější pravidla, aby se vzniku podobných situací zabránilo. Jinak evropské fondy nebudou schopny splnit příslušné cíle.
<SPEAKER ID="054" NAME="Britta Thomsen" AFFILIATION="PSE">
(DA) Pane předsedo, pane komisaři, dámy a pánové, chtěla bych obrátit pozornost Parlamentu na skutečnost, že dánská vláda neprovedla směrnici 2002/73/ES o rovném zacházení. Dne 21. března 2007 Komise zaslala dánské vládě formální upozornění, ve kterém poukázala mimo jiné na to, že Dánsko nedodržuje ustanovení směrnice o jmenování instituce pro zajištění propagace, analýzy, kontroly a podpory rovného zacházení s ženami a muži. Za předchozí vlády Dánsko takovou instituci mělo, ale současná vláda jí zrušila v tomtéž roce, kdy byla směrnice zavedena. Komise musí nyní jednat a nařídit dánské vládě, aby zřídila instituci, která zajistí, aby dánské ženy, pokud jde o rovné zacházení a rovné mzdy, nadále nezůstávaly pozadu za ostatními.
<SPEAKER ID="055" NAME="Colm Burke" AFFILIATION="PPE-DE">
Pane předsedo, návrh Komise týkající se práv pacientů na přeshraniční zdravotní péči se snaží rozšířit práva pacientů na podstoupení léčby v zahraničí, pokud jsoudoma nuceni na léčbu nepřiměřeně dlouho čekat.
<P>
Na závažný případ nepřiměřeně dlouhé čekací doby jsem byl upozorněn nedávno ve svém vlastním volebním obvodu. Děti v jižní spádové oblasti Úřadu pro zdravotní péči jsou nuceny čekat na ortodontické ošetření až 48 měsíců. Navíc se čekací doba v posledních třech letech ještě prodloužila. Co nejupřímněji doufám, že s návrhem přeshraniční péče můžeme dosáhnout zkrácení nepřiměřeně dlouhého čekání, umožníme-li pacientům cestovat za kvalitní léčbou v potřebnou dobu. V zásadě by každý pacient měl mít právo na vysoce kvalitní léčbu blízko svého bydliště, ale v případě křiklavých rozdílů v poskytování péče bychom měli mít právo za nutnou léčbou volně vycestovat do zahraničí.
<SPEAKER ID="056" NAME="Marie Panayotopoulos-Cassiotou" AFFILIATION="PPE-DE">
(EL) Pane předsedo, nedávná krize nás naučila, že musíme spoléhat na solidaritu, nikoli na individualismus, a že musíme změnit svůj způsob života a jako Evropská unie přikládat zvláštní důležitost tomu, jak účinně jednotlivé členské státy zvládají své vlastní problémy.
<P>
To by však mělo platit pro každou formu vyjádření života, nejen pro problémy hospodářské. Mělo by se to týkat také respektování způsobu života jednotlivých států - zde jako příklad uvádím neděli jako den odpočinku. Jako den odpočinku byla neděle přijata ve čtvrtém století n.l. a neměli bychom přijímat evropský model, který ji sprovodí ze světa.
<P>
Věřím, že k něčemu takovému v Evropě nikdy nedojde.
<SPEAKER ID="057" NAME="Pál Schmitt" AFFILIATION="PPE-DE">
(HU) Děkuji vám, pane předsedo. Přesně před třemi lety zahájilo Chorvatsko přístupová jednání s Evropskou unií. Na osmém zasedání Smíšeného parlamentního výboru, které se konalo před několika dny, jsme konstatovali, že od té doby Chorvatsko dosáhlo značného pokroku ve všech oblastech. V současné době již byla zahájena jednání o 21 z 35 kapitol. Kromě toho tato země vyvíjí nesmírné úsilí při provádění nezbytných reforem plnění kritérií pro členství. Jsem si jist, že spolu se zprávou o pokroku týkající se Chorvatska s termínem 5. listopadu Evropská komise předloží i časový harmonogram, který poskytne chorvatské vládě jasný plán, jak uzavřít přístupová jednání do konce roku 2009, tj. do konce funkčního období Barrosovy Komise. Tento harmonogram bude proveditelný jedině tehdy, pokud se nám podaří urychlit jednání a pokud bude Rada ochotná zahájit jednání o dalších kapitolách do konce roku. Jsem přesvědčen, že přistoupení Chorvatska bude dobrým příkladem pro jeho sousední země a současně bude fungovat jako důležitý stabilizační faktor v regionu.
<SPEAKER ID="058" NAME="James Nicholson" AFFILIATION="PPE-DE">
Pane předsedo, jako jeden ze tří poslanců EP ze Severního Irska, kteří se v roce 1994 podíleli na zajištění financování původního programu PEACE, jenž podle mého názoru nesmírně přispěl k sociálnímu a hospodářskému blahobytu Severního Irska, bych chtěl osobně poděkovat a složit poklonu těm, kteří se od té doby po léta dobrovolně vzdávali svého volného času a věnovali značné úsilí budování místního strategického partnerství. Vzali na svá bedra práci spojenou s jeho prováděním a vím, že to byl úkol velice obtížný.
<P>
Letos v prosinci budou odvoláni a za to, čeho dosáhli, se jim dostalo jen malého poděkování. Program PEACE totiž mnozí kritizovali a stěžovali si, že nemá měřitelné výsledky. Kritikům však říkám, že se mýlí: program umožnil spolupráci a partnerství na místní úrovni a k tomu by nedošlo bez financování z programu PEACE. Lidé se spojili v partnerské spolupráci, a kdyby nebylo programu PEACE, tuto možnost by nikdy neměli.
<P>
Mohl byste, pane předsedo, napsat výboru pro komplexní strategická partnerství a vyjádřit poděkování tohoto Parlamentu - neboť to, čeho bylo dosaženo, se týká hlavně nás - všem těm, kteří byli bez dlouhých okolků odvoláni, po všech těch letech práce, kdy dávali výsledky svého úsilí volně k dispozici druhým ve snaze pomoci?
<SPEAKER ID="059" NAME="Ioannis Gklavakis" AFFILIATION="PPE-DE">
(EL) Pane předsedo, 16. října jsme oslavili Světový den výživy. Když byl tento den v roce 1980 ustanoven, hlavním cílem bylo snížit hladovění. Dnes jsme však v paradoxní situaci, neboť se musíme zabývat dvěma metlami: hladem a obezitou, přičemž hladem je postižen rozvojový svět a rozvinutý svět trpí obezitou.
<P>
V současné době je hladem ohroženo přibližně 850 milionů lidí na této planetě a každý rok asi 40 milionů lidí zemře hlady. Odhaduje se, že hladem trpí 2 miliardy lidí a 55 % dětských úmrtí v rozvojovém světě je způsobeno nedostatečnou výživou.
<P>
Na druhé straně západní způsob života dal vzniknout nemocem, jako je obezita, různé druhy rakoviny a cukrovka, které do roku 2020 budou podle odhadů příčinou 72 % úmrtí. Navrhuji, aby Evropský parlament zahájil kampaň propagující středomořskou stravu.
<SPEAKER ID="060" NAME="Avril Doyle" AFFILIATION="PPE-DE">
Pane předsedo, je naprosto nutné, pokud to bude tento týden schváleno, aby pověřená komisařka baronka Ashtonová nalezla tu správnou rovnováhu mezi bezpečností potravin a potravinovou nezávislostí EU na jedné straně a pomocí rozvojovým trhům podporou volného obchodu na straně druhé, nehledě na naše současné vztahy se zeměmi Afriky, Karibiku a Tichomoří, které jsou pro ně i pro nás nesmírně důležité.
<P>
Mnohostranný obchodní systém významně přispívá otevíráním těchto trhů ke světové prosperitě a Světová obchodní organizace (WTO) velice účinným způsobem zajišťuje spravedlivější podmínky pro chudší země.
<P>
Nicméně jakákoli budoucí dohoda WTO nesmí zbytečně vystavovat nebezpečí nejdůležitější odvětví naší unijní ekonomiky. Podle nyní dostupných návrhů by byla ohrožena budoucí zemědělská výroba EU. Odhaduje se, že hodnota objemu výroby v odvětví hovězího masa by jen v samotném Irsku mohla poklesnout o 120 milionů EUR ročně a celkový pokles zemědělské produkce v Irsku by mohl dosáhnout až 450 milionů EUR ročně.
<P>
Nikdy nesmíme dopustit, aby byla ohrožena bezpečnost strategických potravin EU, a bylo by moudré, aby komisařka ve své nové náročné funkci pozorně naslouchala obavám tohoto parlamentu a dodržovala mandát, který jí svěřily vlády EU.
<SPEAKER ID="061" NAME="Předseda">
Tímto je tento bod uzavřen. Doporučoval bych, aby poslanci žádali o slovo pouze tehdy, pokud předpokládají, že budou přítomni.
