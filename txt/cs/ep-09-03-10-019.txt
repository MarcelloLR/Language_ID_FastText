<CHAPTER ID="019">
Riziko zavření podniku Qimonda v Německu a v Portugalsku a ztráta tisíců pracovních míst v Evropě (rozprava) 
<SPEAKER ID="539" NAME="Předsedající">
Dalším bodem je prohlášení Komise k riziku zavření podniku Qimonda v Německu a v Portugalsku a ztráta tisíců pracovních míst v Evropě.
<SPEAKER ID="540" NAME="Vladimír Špidla" LANGUAGE="CS">
Vážená paní předsedkyně, vážené poslankyně, vážení poslanci, podniky i pracovníci začínají zřetelně pociťovat dopady finanční a hospodářské krize. Přestože se situace v jednotlivých členských státech liší, stav zaměstnanosti se v Evropě obecně zhoršuje. V roce 2009 by se celková zaměstnanost mohla snížit o 1,6 %, což představuje ztrátu 3,5 milionu pracovních míst. Míra nezaměstnanosti v Evropské unii by se v roce 2010 mohla pohybovat kolem 10 %.Den co den podniky oznamují, že dojde k jejich restrukturalizaci nebo přemístění, jež často doprovází ztráty mnoha pracovních míst. Situace v podniku Qimonda, který oznámil uzavření závodu v Německu a v Portugalsku, bohužel není ojedinělá.
<P>
Komise si je vědoma negativních dopadů, které mohou mít restrukturalizace na pracovníky, jejich rodiny a hospodářskou a sociální strukturu daného regionu. Chtěl bych však zdůraznit, že Komise nemá pravomoc k tomu, aby zvrátila či oddálila rozhodnutí určitého podniku, a že podniky nejsou povinny o svých rozhodnutích Komisi informovat. Musím říci, že vedení společnosti Qimonda ani zástupci jejich zaměstnanců se na Komisi neobrátili.
<P>
V souvislosti s touto situací by Komise ráda připomněla několik bodů. Především je nezbytné lépe předjímat a řídit restrukturalizace prostřednictvím intenzivního dialogu se zástupci zaměstnanců a ostatními zúčastněnými stranami. Myslím si, že nově schválená směrnice nebo změněná směrnice o podnikových radách je jedním z velkých příspěvků EU v této věci. V této souvislosti je o to důležitější, aby dotyčné podniky dbaly na dodržení povinnosti vyplývající ze směrnic Společenství, které se týkají informování zaměstnanců a konzultací s nimi. Komise dále vyzývá podniky, aby zavedly opatření s cílem udržet v maximální míře pracovníky v zaměstnání prostřednictvím flexibilní pracovní úpravy a využívání dočasného propuštění z ekonomických důvodů.
<P>
Většina členských států zavedla cílené opatření ve snaze podpořit zaměstnanost a omezit dopady krize na občany. Tato opatření se týkají čtyř velkých oblastí: udržení pracovníků v zaměstnání, rychlého začlenění pracovníků zpět do práce, podpory nejzranitelnějších skupin prostřednictvím podpory příjmu, prodloužení doby vyplácení dávek v nezaměstnanosti nebo zvýšení rodinných příspěvků a posílení sociální ochrany a investic do sociálních a zdravotních infrastruktur.
<P>
S cílem pomoci členským státům při zvládání krize a jejích sociálních důsledků Komise posílila finanční nástroje na evropské úrovni. Evropský sociální fond, který každoročně pomáhá 9 milionům pracovníků, byl zjednodušen a mohly být tak uvolněny zálohy na projekty ve výši 1,8 miliardy EUR. Doufám, že Evropský parlament a Rada dosáhnou v této otázce rychlé dohody. Komise také podpoří ty členské státy, které by si přály přeprogramovat Evropský sociální fond. Členské státy mohou rovněž požádat o intervenci z Evropského fondu pro přizpůsobení se globalizaci ve prospěch propouštěných pracovníků. V Plánu evropské hospodářské obnovy Komise navrhla rozšíření kritérií způsobilosti, aby bylo možné lépe reagovat na současnou hospodářskou krizi. Doufám, že i zde Parlament s Radou dospějí k rychlému kompromisu. Komise je připravena posoudit společně s německými nebo portugalskými orgány veškeré případné žádosti o podporu z Evropských fondů. Komise rovněž podporuje sociální dialog na evropské úrovni, sociální partneři totiž mají při řízení krize rozhodující úlohu. Evropští sociální partneři by ostatně měli předložit společný příspěvek jak zvládat krizi na setkání tripartity dne 19. března.
<P>
Pro Komisi je důležité, aby se jednalo společně, neboť tak bude možné bojovat proti krátkodobým dopadům krize a pracovat na budoucí hospodářské obnově. Tento cíl měla Komise na paměti, když v rámci Plánu evropské hospodářské obnovy zahájila evropskou iniciativu na podporu zaměstnanosti. Komise také 4. března přijala příspěvek určený pro zasedání Evropské rady ve dnech 19. a 20. března, který se soustředí mimo jiné na potřebu a způsoby podpory pracovníků postižených krizí a osob zranitelných na trhu práce.
<P>
Komise rovněž vítá iniciativu českého předsednictví spočívající v uspořádání summitu věnovaného zaměstnanosti a sociálním věcem v květnu 2009. Cílem tohoto setkání bude zhodnotit situaci a stanovit konkrétní opatření. Měl by vést k zaujetí společného přístupu pro snížení sociálního dopadu krize, dosažení nového konsenzu se sociálními partnery a zúčastněnými stranami v otázce modernizace sociálních politik a stanovení konkrétních opatření k urychlení hospodářské obnovy a překonání krize prostřednictvím řešení strukturálních nedostatků na trhu práce.
<SPEAKER ID="541" NAME="José Albino Silva Peneda" LANGUAGE="PT">
Případné zavření podniku Qimonda ohrožuje skoro 2 000 pracovních míst v severním Portugalsku, které se během několika posledních let změnilo z jednoho z nejprůmyslovějších regionů Evropy na jednu z nejchudších oblastí.
<P>
Je třeba chápat, že průmyslová výroba v severním Portugalsku vycházela z tradičních odvětví, mezi nimiž hrála významnou úlohu textilní výroba. Stalo se to přesně v době, kdy se průmyslová výroba nacházela v rozhodujícím stadiu přeměny, procházela restrukturalizací, která je vždy obtížná a nákladná. Případné zavření bude mít obrovský dopad nejen na region, ale i na celou zemi.
<P>
Vím, že další fungování podniku Qimonda závisí především na tržních silách a vůli akcionářů. Avšak rovněž nebude složité uznat, že kvůli tomu, že je Qimonda považován za jednoho z hlavních portugalských vývozců a protože je také zásadní součástí hospodářské přeměny regionu, nemůžeme přijmout, že o jeho osudu rozhodnou pouze tržní síly. Tyto okolnosti vysvětlují, proč portugalské a německé orgány řeší tuto otázku na nejvyšší úrovni, konkrétně a úplně nedávno prostřednictvím prezidenta Portugalské republiky a kancléřky Merkelové. Také proto, pane Špidlo, pokud vás portugalská vláda nepozvala na návštěvu tohoto regionu, který čelí stavu naléhavé sociální nouze, zvu vás sám, pane komisaři, protože chci, abyste se na vlastní oči přesvědčil o závažnosti situace, podpořil již vyvinuté úsilí a mobilizoval všechny nástroje Komise, abyste zabránil dalšímu šíření nedůvěry v této oblasti.
<SPEAKER ID="542" NAME="Edite Estrela" LANGUAGE="PT">
Qimonda je modelovým příkladem v rámci současné finanční a hospodářské krize. Je to společnost využívající špičkové technologie, zaměstnává vysoce kvalifikované pracovníky a podporuje výzkum. Qimonda plní cíle Lisabonské strategie. Portugalská vláda dělá vše, aby nalezla řešení, které tuto společnost udrží při životě, ale řešení závisí také na účasti německé spolkové vlády a zemských vládách Bavorska a Saska. Portugalská vláda již za tímto účelem rozhodla o uvolnění 100 milionů EUR. Jak jsem řekla, dělá vše a učiní vše, co je v jejích silách, což uznali němečtí zaměstnanci podniku Qimonda během nedávné návštěvy prezidenta Portugalské republiky.
<P>
Evropská komise a členské státy podnikají kroky - a je to tak správně -, aby zachránily mnohé banky a podpořily určitá průmyslová odvětví, například automobilový průmysl. Proč nepodpořit také podnik Qimonda? Ponechat Qimondu svému osudu bude mít velmi závažné následky. Nejen pro tisíce zaměstnanců v Německu a Portugalsku, kteří ztratí svá pracovní místa, ale bude ztraceno nejen neocenitelné duševní vlastnictví a mnoho finančních prostředků Společenství, které byly do tohoto podniku investovány. Zachování provozu Qimondy v Německu a Portugalsku má strategický význam pro Evropu, což velmi ospravedlňuje podporu Evropské unie.
<P>
Pane komisaři, musíme jednat soudržně, a pokud budeme soudržní, musíme učinit vše pro záchranu Qimondy. Qimonda není jen tak nějaká společnost!
<SPEAKER ID="544" NAME="Ewa Tomaszewska" LANGUAGE="PL">
Pane předsedající, německá korporace Qimonda, jeden z největších výrobců čipů, ohlásila bankrot. Loni obdržela subvence ve výši 325 milionů EUR, které se ukázaly jako nedostatečné.
<P>
Qimonda zaměstnávala v roce 2007 13 500 pracovníků. V prosinci loňského roku souhlasili se snížením mezd o 10 až 15 % na základě příslibu, že snížení jim bude vynahrazeno letos v dubnu. Namísto toho ztratilo přes noc práci 500 zaměstnanců. Nedostali ani mzdu, ani náhradu nevybrané dovolené, ani odchodné, které jim náležely. Dalších 500 přišlo o práci následující měsíc, přičemž je ohroženo dalších 1 500 zaměstnanců.
<P>
Toto se týká i dalších podniků v našich zemích, například společností Krośno či Stalowa Wola v Polsku. Od Komise očekáváme soudržný program ochrany pracovních míst během krize.
<SPEAKER ID="545" NAME="Elisabeth Schroedter" LANGUAGE="DE">
Pane předsedající, pane komisaři, dámy a pánové, bankrot podniku Qimonda způsobil masivní propad cen zastaralých čipů DRAM. Fakticky Qimonda o měsíce předstihuje konkurenci ve vývoji nízkoenergetických čipů, a právě proto - kvůli inovačnímu potenciálu - by měla být tato investice provedena. Doufáme, že se na to Komise zaměří.
<P>
Ale to nemusí znamenat, že budou zachována všechna pracovní místa. Pan komisař měl pravdu. Zde by měl nastoupit Evropský fond pro přizpůsobení se globalizaci. Avšak v podniku Qimonda pracují vysoce kvalifikovaní zaměstnanci, kteří by mohli pomocí dobře zvolené a konkrétně upravené rekvalifikace nalézt nová pracovní místa v nově se rozvíjejících odvětvích. Důkazem jsou pracovníci, kteří se přesunuli do odvětví solární energetiky. Případ Qimonda ukazuje, že je také na Komisi, aby zajistila rekvalifikaci pro pracovní místa, která mají budoucnost, než aby se chovala snažila zasáhnout více cílů najednou. Pouze cílené investice, ekologická restrukturalizace ekonomiky a odpovídající rekvalifikace pracovní síly dá lidem naději a reálnou vyhlídku do budoucnosti.
<SPEAKER ID="546" NAME="Gabriele Zimmer" LANGUAGE="DE">
Pane předsedající, pane komisaři, určitě vás nepřekvapí, když uslyšíte, jak říkám, že nejsem spokojena s odpověďmi, zejména proto, že jsme se před několika týdny velmi snažili kontaktovat celou řadu představitelů Komise, především pana komisaře Verheugena, a požadovali jsme jednoznačné odpovědi. Dnes jste měli hodně příležitostí odpovídat mnohem přesněji a sdělit, jak chce Komise převzít odpovědnost.
<P>
Chtěla bych do rozpravy vnést dva aspekty. Qimonda je především schopná zajistit Evropské unii zásadní technologický pokrok v oblastech polovodičových technologií a nanotechnologií. Zadruhé nemá Qimonda v Evropě žádného konkurenta, na rozdíl od Asie, kde jsou tito konkurenti podporováni 70% subvencemi - což činí zásadní rozdíl. Zatřetí, ukončení výroby podniku Qimonda způsobí ztrátu kooperativního jádra sítě 40 000 pracovních míst v regionu, jako je samotné Sasko.
<P>
Co očekávají od Unie zaměstnanci, jejich rodiny a obyvatelé dotčených regionů? Především očekávají jasný a neprodlený závazek, že Komise chce zachovat stávající střediska výroby evropské polovodičové technologie a nanotechnologie, že tento hlavní směr pro budoucnost nebude opuštěn a že jsou pravdivá prohlášení ohledně budoucího financování výzkumu, zejména v souvislosti s osmým rámcovým výzkumným programem.
<P>
Rovněž očekáváme, že Komise, spolková vláda a saská zemská vláda podpoří nezbytné řešení, která zabrání ukončení výroby. Už není mnoho času, jen pár dní. Vrcholoví manažeři již utíkají. Alternativami tohoto řešení mohou být přesun náročné výzkumné technologie do Asie, nebo jeho prodej za pakatel. Dovolím si tvrdit, že to nemůže být v zájmu Evropské unie.
<SPEAKER ID="547" NAME="Joel Hasse Ferreira" AFFILIATION="PSE">
(PT) Pane předsedající, pane komisaři, dámy a pánové, obtížná situace podniku Qimonda se zhoršuje s postupující finanční a hospodářskou krizí. Portugalská vláda dělá vše, co považuje za vhodné a užitečné, aby situaci vyřešila. Přejeme si, aby také bavorská vláda věděla, jak na tuto situaci velmi odpovědně reagovat. Zachování závodů v Mnichově bude mít rozhodující vliv na závody ve Vila do Conde a Drážďanech.
<P>
Portugalský ministr hospodářství a inovace Manuel Pinho potvrdil, jak moc je důležité zajistit přežití této společnosti. Qimonda je velmi důležitá pro Portugalsko, a protože může být konkurenceschopná v celosvětovém měřítku, je rovněž důležitá pro Evropu.
<P>
Pane předsedající, Portugalsko bude nadále pracovat na řešení, které zajistí přežití této společnosti. Doufáme, že německá vláda - spolková i zemská - bude skutečně usilovat o vyřešení tohoto problému.
<P>
Za sebe bych chtěl ještě jednou zdůraznit strategický význam zachování tohoto průmyslového odvětví na evropském území. Doufám, že žádná vnitrostátní nebo zemská vláda neučiní chybu a nenechá tuto společnost, aby uzavřela své závody a zrušila pracovní místa na území Unie.
<P>
Dámy a pánové, chápeme potřebu pomoci velkým skupinám automobilového průmyslu při jejich restrukturalizaci, ale finanční prostředky Unie a energie Evropské komise nemohou být vyčerpány jen pro tuto pomoc.
<P>
Pane komisaři, abychom předešli možnému selhání komunikace, vyzýváme pana Špidlu, jemuž jsme zavázáni za jeho práci a politickou solidaritu, a pana předsedu Komise, který nikdy nezapomene, že je naším krajanem a krajanem podstatné části zaměstnanců podniku Qimonda, aby se za Komisi zavázali Qimondu podpořit.
<P>
Na závěr musíme zdůraznit, že portugalský prezident Cavaco Silva nedávno v Německu prohlásil, že ohledně Qimondy existuje nová naděje. Je třeba rovněž upozornit, jak již učinili mí kolegové poslanci, na význam specifického odvětví, v němž podnik Qimonda podniká. Proto mějme na paměti, že portugalská vláda ukazuje svou připravenost podpořit Qimondu všemi nezbytnými prostředky s ohledem na hospodářskou sílu země.
<P>
Dámy a pánové, zachraňme Qimondu. Čas se krátí!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Pane předsedající, pane komisaři, dámy a pánové, v této důležité rozpravě je zásadní, abychom pochopili, co je v sázce, konkrétně: budoucnost strategického nanotechnologického průmyslu a výzkum a vývoj v odvětví, které je zásadní pro budoucnost informační společnosti, centrální a výzkumné ústředí nacházející se v komplexu Qimonda v Německu a továrně na polovodiče v Portugalsku. Evropská unie nemůže nadále umožňovat zánik svých průmyslových odvětvím zejména ve strategické oblasti, a stát se na závislou na Spojených státech a asijských zemích, které svůj průmysl podporují. Proto je politováníhodné, že pan Špidla ukázal v této sněmovně velkou necitlivost v otázce Qimondy jakožto produktivní společnosti.
<P>
Tento proces se týká mnoha pracovních míst: téměř 2 000 ve Vila do Conde, 5 000 v Německu, více než 5 000 celosvětově, a rovněž tisíců pracovních míst, která budou nepřímo zasažena v dodavatelských společnostech a u dalších partnerů středisek výzkumu a vývoje společnosti Qimonda. Uzavřením Qimondy v Německu a lavinovým efektem, který by tato situace mohla způsobit v Portugalsku, je ohrožena podstatná část výzkumu. Není pochyb o tom, že by se Evropská unie měla této otázce věnovat, alespoň stejně, jako to činí v bankovním sektoru. Musíme pamatovat na to, že se Vila do Conde nachází na severu Portugalska, kde nezaměstnanost nejvíce stoupá, ať již kvůli uzavírání textilních či oděvních podniků, nebo kvůli přemisťování nadnárodních společností vyrábějících mimo jiné obuv a kabeláž. Pokud nebudou podniknuty kroky ke zpomalení růstu nezaměstnanosti a pro zajištění výroby, bude tato oblast ze sociálního hlediska závažně ohrožena.
<P>
Proto je zásadní vyvinout veškeré nezbytné úsilí všemi možnými způsoby. Z krátkodobého hlediska se jedná o státní podporu, finanční podporu Společenství a úvěrové záruky pro zachování průmyslu se strategickým významem pro hospodářství Evropské unie. Ze střednědobého hlediska to je rozvoj této průmyslové oblasti a vytváření většího počtu pracovních míst. Bylo by dobré, kdyby to Evropská komise a vlády našich zemí pochopily. Pokud se týká nás, budeme dál bojovat.
<SPEAKER ID="549" NAME="Colm Burke" AFFILIATION="PPE-DE">
Pane předsedající, schvaluji prioritu udělenou této rozpravě. Ztráty společností, jako je Qimonda, musí brát politici velmi vážně vzhledem k jejich velikosti a významu pro stabilitu regionálních a národních ekonomik.
<P>
Uzavření nebo přemístění těchto společností často způsobují globalizační síly. Globalizace - za běžného stavu pozitivní síla zvyšující celosvětový blahobyt - může naneštěstí uvrhnout regionální ekonomiky do značné pohromy, pokud se velké společnosti přemístí. To se stalo v mém regionu jižního Irska, kde společnost Dell oznámila propuštění svých 1 900 zaměstnanců v továrně v Limericku. Podobně ve Waterfordu, kde bude možná v blízké budoucnosti uzavřen podnik Waterford Wedgwood, a zde a u jejich dodavatelů budou ztraceny tisíce pracovních míst.
<P>
To by měli politici brát vážně. Proto vítám rozhodnutí komisaře Špidly o vyčlenění dostupných prostředků z Evropského fondu pro přizpůsobení se globalizaci a Evropského sociálního fondu. 500 milionů EUR z Evropského fondu pro přizpůsobení se globalizaci by mohlo výrazně prospět, protože by propuštěným zaměstnancům poskytlo novou šanci na zvýšení kvalifikace, rekvalifikaci a umožnilo podnikatelům, aby nás vyvedli z této recese.
<P>
Míč je nepochybně na straně hřiště vnitrostátních vlád, které by měly požádat o tyto prostředky. V této souvislosti může být prospěšné prosadit 75% spolufinancování, což jim usnadní žádosti, a tím rychlejší a účinnější zotavení postižených pracovníků.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Paní předsedající, pane komisaři, již roky hovoříme o Lisabonské strategii, a toto není nejvhodnější doba pro diskusi o ní. Nicméně není pochyb, že potřebujeme strategii: strategii, která bude reagovat na výzvy způsobené současnou krizí. To také očekáváme od Komise. Je zásadní, aby Komise před tématem neuhýbala, ale aby namísto toho nalezla kapacity pro vypracování společných akcí s portugalskou vládou a vládami Německa a jeho spolkových zemí. Je zásadní myslet na to, že se jedná, jak již zaznělo, o záležitost důležitou pro Evropu, a to kvůli její kvalitě a hodnotě, kvůli výzkumu, který provádí, kvůli kvalitě životního prostředí, jež s tím souvisí. Je zásadní, aby Komise neuhýbala. Předávám žádost svého kolegy pana Penedy určenou panu Špidlovi a Komisi, aby navštívili Portugalsko.
<P>
Je zásadní, aby Komise nezapomínala, že ji právě teď Evropané sledují a očekávají reakci evropských orgánů: potřebují cítit, že jsou evropské orgány nablízku. Evropská veřejnost nechápe Evropu, která si myje nad problémy ruce. Namísto toho chtějí lidé Evropu, která je dostatečně smělá a vyhrne si rukávy a zašpiní ruce, aby jim pomohla překonat obtíže.
<SPEAKER ID="551" NAME="Vladimír Špidla" LANGUAGE="CS">
Dámy a pánové, případ o kterém debatujeme, je významný a je součástí celkové ekonomické situace. Víte také velmi dobře, že strategií, kterou formuluje Komise, je jistá industriální politika, protože Komise je přesvědčena, že průmysl jako takový bude vždy tvořit podstatnou součást naší ekonomie, že je nositelem vysokých technologií. Je zřejmé, že krize, ve které se nacházíme, má strukturální prvky, a proto Komise ve svých strategiích a základních dokumentech formuluje jednak budoucí zelenou ekonomiku, "green jobs", stejně tak jako velmi vysoký tlak na inovaci a modernizaci. Je také zřejmé, jak jsem uvedl na začátku, že hospodářské rozhodnutí je prostě podnikové rozhodnutí a Komise do těchto záležitostí nevstupuje.
<P>
Jiná věc ovšem je, že pokud se odehrává určitá restrukturalizace, určité rozhodnutí se svými sociálními a společenskými důsledky, existují nástroje a evropské politiky, které jsme samozřejmě vždy povinni mobilizovat a také je mobilizujeme. Pokud jde o dvojí oslovení, abych se na místě samém seznámil se situací; samozřejmě, že jsem k tomu připraven, protože to konec konců patří k běžné a základní povinnosti rozhodovat na základě možností. Byly zmíněny možnosti v rámci evropských fondů, byly zmíněny diskutované přístupy mezi portugalskou vládou a vládou Spolkové republiky Německo, v každém případě mohu konstatovat a mohu prohlásit, že Komise vždy využívá aktivně všech možností, které jsou v její dispozici, a že tak učiní i v tomto případě a nepochybně v dalších, které se budou objevovat.
<SPEAKER ID="552" NAME="Předsedající">
Tento bod je uzavřen.
