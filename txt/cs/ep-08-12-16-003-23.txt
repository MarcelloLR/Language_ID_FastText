<CHAPTER ID="003-23">
23. Pracovní řád ostatních zaměstnanců Evropských společenství (
<P>
- Před zahájením hlasování (ústní pozměňovací návrhy k pozměňovacím návrhům č. 62, 65 a 75)
<SPEAKER ID="041" NAME="Giuseppe Gargani" LANGUAGE="IT">
Pane předsedající, dámy a pánové, jako zpravodaj chci předložit tři ústní pozměňovací návrhy: k pozměňovacímu návrhu č. 62 - na hlasovacím seznamu, pokud může vidět -, který se týká bodu odůvodnění 12, navrhuji, aby byla vypuštěna celá vložená pasáž od "ročních částek" po "roční rozpočet".
<P>
K pozměňovacímu návrhu č. 65 na hlasovacím seznamu, který se týká bodu odůvodnění 12c. navrhuji, aby byla mezi slovy "parlamentní asistenti" a "krytí celkových nákladů" vložena tato věta: "nezbytné roční částky budou určeny v rámci ročního rozpočtového procesu".
<P>
K pozměňovacímu návrhu č. 75, který se týká článku 131, je mým ústním pozměňovacím návrhem doplnění slova "transparentní" ke slovům "referenční rámec", čímž vznikne spojení "transparentní referenční rámec".
<P>
Uvedené ústní pozměňovací návrhy předkládám této sněmovně jako zpravodaj. Doufám, že budou přijaty.
<SPEAKER ID="043" NAME="Giuseppe Gargani" LANGUAGE="IT">
Pane předsedající, dámy a pánové, chtěl bych se Komise formálně zeptat, zdali souhlasí se všemi těmito přijatými pozměňovacími návrhy.
<SPEAKER ID="044" NAME="Margot Wallström">
místopředsedkyně Komise. - Pane předsedající, Komise je potěšena, že bylo dosaženo dohody mezi institucemi ohledně společného znění statutu parlamentních asistentů.
<P>
Jménem Komise vám dnes mohu potvrdit náš souhlas s tímto zněním, který zachovává úplnou podstatu našeho původního návrhu. Komise připravila tento návrh jako reakci na žádost Evropského parlamentu adresovanou Komisi v dopisu předsedy Pötteringa předsedovi Barrosovi. Pouhých osm měsíců po této žádosti jste nyní potvrdili výsledek velmi konstruktivních diskusí mezi Parlamentem, Radou a Komisí. Prostřednictvím tohoto návrhu se Komise potřetí za deset let ujímá iniciativy při řešení otázky statutu a jsme pevně přesvědčeni, že tentokrát uspějeme. Této příležitosti musíme nyní využít. Proto vám rovněž jménem Komise slibuji, že se za tento dokument postavíme až do jeho konečného schválení Radou.
<P>
(Potlesk)
<SPEAKER ID="045" NAME="Předsedající">
Paní Wallströmová, jsem si jist, že Parlament vaše prohlášení přivítá.
<P>
Nyní přistoupíme ke jmenovitému hlasování, abychom uzavřeli otázku, která čeká na vyřešení téměř 30 let.
<P>
Dovolte mi vychutnat si tento okamžik.
<P>
- Po ukončení hlasování
<SPEAKER ID="046" NAME="Giuseppe Gargani">
zpravodaj. - (IT) Pane předsedající, dámy a pánové, i když jsem paní komisařce vděčný, chtěl bych vás na chvilku požádat o pozornost, protože musím přečíst politické prohlášení, institucionální politické prohlášení schválené společně s Radou.
<P>
"Aniž jsou dotčeny pravomoci rozpočtového orgánu, Evropský parlament a Rada souhlasí s tím, že přechod k novým podmínkám zaměstnávání akreditovaných parlamentních asistentů sám o sobě nevyžaduje navýšení prostředků přidělených ze souhrnného rozpočtu Evropské unie oddílu Evropskému parlamentu a určených na pokrytí výdajů na parlamentní asistenty, pokud se týká položek uvedených za tímto účelem v rozpočtu na finanční rok 2008, které podléhají indexaci.
<P>
Evropský parlament upozorňuje na čl. 69 odst. 2 prováděcích opatření statutu poslanců Evropského parlamentu, ve znění přijatém dne 17. července 2008 předsednictvem Evropského parlamentu, kde se stanoví, že celkové náklady uhrazené všem parlamentním asistentům může předsednictvo každoročně indexovat.
<P>
Evropský parlament a Rada souhlasí s tím, že v případech, kdy musí podle čl. 96 odst. 11 pracovního řádu ostatních zaměstnanců Evropských společenství Komise navrhnout vyrovnání příspěvků do systému pojištění pro případ nezaměstnanosti v důsledku začlenění akreditovaných asistentů do tohoto systému, by nezbytné platby ze strany Evropského parlamentu měly být financovány prostřednictvím příslušného rozpočtového okruhu a čerpány ze souhrnných položek určených rozpočtovým oddílům týkajícím se Evropského parlamentu.
<P>
Evropský parlament a Rada by chtěly poukázat na to, že v souladu s čl. 248 odst. 4 odrážky 2 Smlouvy o ES může Účetní dvůr kdykoliv předložit své nálezy ke konkrétním problémům ve formě zvláštních zpráv, nebo vydat stanovisko na žádost některé z dalších institucí Společenství.
<P>
Evropský parlament se zavazuje konzultovat budoucí orgán zastupující akreditované parlamentní asistenty ohledně jakýchkoli změn vnitřních rozhodnutí uvedených v čl. 125 odst. 1 pracovního řádu ostatních zaměstnanců Evropských společenství."
<P>
Tak zní prohlášení schválené společně s Radou, a přestože bych se rád zeptal Rady, zdali souhlasí - domnívám se, že skoro určitě souhlasit bude -, chtěl bych věnovat pár minut společným myšlenkám, ideám, s Parlamentem. Dokončili jsme dílo, které je - jak poukázal pan předsedající - velmi staré a diskutovalo se o něm mnoho let. Avšak dobrou práci odvedl Výbor pro právní záležitosti, jehož úkolem bylo v několika málo dnech projednat návrh přicházející od Komise, ale který nějakým způsobem vypracoval výbor paní Roureové - tím myslím předsedkyni paní Roureovou, které děkuji. Je mi velkou ctí, když musím uvést, že se Výbor pro právní záležitosti velmi komplexně zabýval tímto problémem, o jehož náročnosti moji kolegové poslanci vědí.
<P>
Dosáhli jsme rovnováhy ohledně svobodné a zásadní volby poslanců jejich vlastního asistenta - to je stanoveno v celém rámci -, rovnováhy, která zvyšuje transparentnost, která stanoví pravidla, a která proto zlepšuje současnou situaci, v níž panovala nejistota. Vystupuji za Výbor pro právní záležitosti, pane předsedající; napsal jsem rovněž dopis panu Pötteringovi, abych mu sdělil, že se výbor zhostil své povinnosti a svého práva vést rozsáhlou diskusi a že jsem přesvědčen, že dosáhl správné vyváženosti. V rámci trojstranného dialogu musím poděkovat Komisi a Radě, které spolupracovaly, ale zejména musím poděkovat koordinátorům, svým kolegům a Marii Joséové ze sekretariátu, jež přispěla velmi výrazně, a tento příspěvek dnes konsolidujeme.
<P>
Doufám, že moji kolegové poslanci budou hlasovat pro; v následujících dvou letech uvidíme, zdali může tento právní předpis výrazně přispět k naší práci v Parlamentu.
<SPEAKER ID="047" NAME="Předsedající">
Děkuji mnohokrát, pane Gargani.
<P>
Protože se jedná o výsledek týmové práce, rád bych s dovolením poblahopřál Martine Roureové za její vynikající práci v rámci pracovní skupiny, jíž předsedala s velkou rozhodností.
<P>
Samozřejmě bych chtěl poděkovat i našemu generálnímu tajemníkovi, který o tomto tématu velmi důrazně vyjednával - a bez jehož rozhodnosti by nic z toho nebylo možné -, a také čtyřem posledním předsedům Evropského parlamentu, panu Pötteringovi, který s nadšením tuto záležitost dokončil, panu Borrellovi, který nám umožnil učinit rozhodující krok při přijímání tohoto kodexu, panu Coxovi, který umožnil oddělení různých statutů, a samozřejmě paní Fontaineové, jež celý proces před téměř 10 lety zahájila, takže my dnes máme konečně před sebou tuto zprávu.
<SPEAKER ID="048" NAME="Monica Frassoni" AFFILIATION="Verts/ALE">
(IT) Pane předsedající, dámy a pánové, omlouvám se, toto mi připadá jako pochlebování, ale mí kolegové poslanci mi odpustí, protože někteří z nich možná ještě nevědí, že osobou, která tuto záležitost v uplynulých letech předkládala předsednictvu, jste byl ve skutečnosti vy, a když jste to nebyl schopen uvést, já ano. Proto za svou skupinu a za poslance mimo mou skupinu děkuji rovněž vám za vaši práci ve funkci místopředsedy Parlamentu.
<SPEAKER ID="049" NAME="Předsedající">
Děkuji všem. Domnívám se, že nový status bude sloužit jako příklad jiným parlamentům na celém světě.
