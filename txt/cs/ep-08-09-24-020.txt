<CHAPTER ID="020">
"IASCF: revize stanov - veřejná odpovědnost a složení návrhů rady IASB na změnu" (rozprava)
<SPEAKER ID="453" NAME="Předsedající">
Dalším bodem je otázka k ústnímu zodpovězení paní Pervenche Berèsové týkající se IASCF: "revize stanov - veřejná odpovědnost a složení návrhů rady IASB na změnu" (B6-0463/2008).
<SPEAKER ID="454" NAME="Pervenche Berès" LANGUAGE="FR">
Paní předsedající, pane komisaři, Parlament si je již nyní vědom toho, že v oblasti standardů účetního výkaznictví disponujete značnou tvořivostí při zřizování výborů, které nic nedělají. Když jsme vám na začátku tohoto volebního období pokládali otázky týkající se statutů a úlohy Evropské poradní skupiny pro účetní výkaznictví (EFRAG), ustanovili jste kulatý stůl, který, jak všichni víme, svůj účel nesplnil.
<P>
Byli jste konfrontováni s návrhy správců v rámci Nadace Výboru pro mezinárodní účetní standardy (IASCF) ohledně zřízení monitorovací skupiny, a jakmile některý z členů s vašimi plány nesouhlasil, předložili jste návrh na vytvoření mezinárodního poradního výboru.
<P>
Parlament si na tento váš postup už zvykl. Když jsme vás o tomto informovali prostřednictvím iniciativy pro vypracování zprávy o otázkách týkajících se správy IASCF, urychleně jste společně s japonskými a americkými kolegy a s Mezinárodní organizací komisí pro cenné papíry (IOSCO) začali jednat a dne 7. listopadu 2007 jste připravili tiskové prohlášení, ve kterém jste uvedli, že rozhodujete o všech správních problémech, místo toho, abyste čekali, až se naskytne příležitost, kdy budete moci jednat na základě legitimity a autority z pozice demokratického zastoupení Evropské unie, jinými slovy Evropského parlamentu.
<P>
Když Parlament tento postoj vypracoval na základě iniciativy našeho zpravodaje, pana Radwana, raději jste v březnu odložili rozpravu na duben z důvodů, které se týkají vás a za něž nesete odpovědnost pouze vy.
<P>
Když jste na základě dubnových návrhů získali podnět a příležitost jednat v souladu s možným postojem Evropské unie na mezinárodní scéně, a to na základě odstavce 9 usnesení, které nyní cituji: "konstatuje, že ve výše uvedeném společném prohlášení ze dne 7. listopadu 2007 se Komise snaží - stejně jako v dubnu 2006, kdy se s americkými orgány dohodla na plánu postupu - předjímat řešení tam, kde by bylo v zájmu efektivity a legitimity žádoucí, aby probíhal otevřený proces konzultací a diskuse, k němuž by toto usnesení mohlo přispět", raději jste vypracovali řešení v ústraní svých soukromých kabinetů a kanceláří svých oddělení, aniž jste konzultovali Radu nebo Parlament.
<P>
Pane komisaři, jaké kroky jste podnikli od 24. dubna, kdy jsme o tomto usnesení hlasovali? Tehdy jsme vám kladli dotazy ohledně úlohy Mezinárodního měnového fondu a Světové banky. Další poslanci se vás poté dotazovali na činnost Basilejského výboru, evropského dozoru, v rámci struktur monitorovací skupiny IASCF. Když takovýto problém vyvstal, reagovali jste na něj zřízením dalšího výboru, který nic nedělá, jmenovitě mezinárodní poradní skupiny pro účetnictví.
<P>
Tvrdíte nám, že počet členů monitorovací skupiny by se neměl zvyšovat, protože by se tak oslabila její pravomoc a my bychom už nemohli ovlivňovat správce. Návrh správců se zakládá na nominaci sedmi členů. Váš návrh je založený na jmenování pětičlenného týmu, jednoho pozorovatele a dvou členů, které byste do tohoto poradního orgánu, tohoto mezinárodního výboru auditorů, dosadili.
<P>
My navrhujeme konsolidovat sedmičlennou skupinu podle návrhu správců s tím, že se zohlední všechno potřebné. Spor ve věci počtu členů je nepodstatný vzhledem k dalšímu návrhu na zvýšení počtu členů Rady pro mezinárodní účetní standardy, který by se tím ze čtrnácti zvýšil na šestnáct.
<P>
Dnes vám tudíž, pane komisaři, chceme sdělit dvě věci. Zaprvé, pokud chcete skutečně reformovat správu Rady pro Mezinárodní účetní standardy (IASB), pak se v této věci shodneme, protože to my jsme vás o to požádali, chci vás ale požádat, abyste nás v této věci konzultovali a zapojili nás do ní, a to od začátku a ne až na poslední chvíli. Neříkejte nám, že vás v srpnu čeká naléhavá práce, když jsme vás o to žádali od loňského podzimu a od dubna jste byl informován o postoji Parlamentu.
<P>
A co víc, sdělujeme vám, že pracovní programy IASB a IASCF zahrnují druhou fázi, během níž je třeba celý tento nástroj posoudit, včetně podmínek pro zřízení IASCF, a rádi bychom vám navrhli, abyste této příležitosti co nejlépe využili ke stanovení jasných podmínek, které zajistí stabilitu a správu celého mechanismu, tak abychom konečně měli systém správy, který by dokázal řešit problémy, se kterými se v současnosti potýkáme. Nebo, abych to vyjádřila jasněji, jaké účetní standardy potřebujeme k prosazení finančního trhu, v jehož rámci bude interpretace standardů účetního výkaznictví na stejné vlnové délce jako ekonomická realita situace, které dnes čelíme zde i jinde?
<SPEAKER ID="455" NAME="Charlie McCreevy">
člen Komise. - Paní předsedající, Komise, Parlament a Rada ministrů dlouhodobě uznává potřebu zefektivnit správu Rady pro mezinárodní účetní standardy (IASB). Důležitost této otázky jsem zdůraznil při mnoha příležitostech. Kritizoval jsem nedostatek přiměřených konzultací a postupů pro získání zpětné vazby ze strany IASB, stejně jako nedostatečné zhodnocení vlivu nových standardů.
<P>
Vzhledem k tomu, že IASB de facto zastává určující roli v oblasti celosvětových standardů, je nanejvýš důležité, aby správní postupy odpovídaly nejvyšším standardům. Chtěl bych dosáhnout situace, kdy budeme moci standardy IFRS přijmout v rámci EU s naprostou jistotou, že procesy a obsah jeho standardů budou příkladné. To je důvod, proč jsem, když jsem se dozvěděl o zvažovaném přezkoumání správy IASCF, stanovil zefektivnění její správy jako prioritu.
<P>
Jistě si vzpomínáte na listopad loňského roku, kdy jsem se svými protějšky z Komise USA pro burzu a cenné papíry (SEC), japonského Úřadu pro finanční služby a Mezinárodní organizace komisí pro cenné papíry navrhl zřízení monitorovací skupiny, která by zaručila veřejnou odpovědnost IASCF.
<P>
V tomto směru jsme dosáhli významného pokroku. IASCF nedávno předložila návrh na změnu své správy za účelem navázání formálního vztahu s navrženou monitorovací skupinou. Uznává, že tato skupina musí mít pravomoc podílet se na procesu jmenování správců v rámci IASCF a konečnou pravomoc jejich jmenování schvalovat. Uznává rovněž skutečnost, že se monitorovací výbor bude moci vyslovit k jakékoli oblasti práce ať už správců, nebo IASB a nechat ji přezkoumat správci nebo IASB.
<P>
IASCF má v úmyslu v těchto otázkách rozhodnout počátkem října, přičemž by změny ve správě IASCF vstoupily v platnost dne 1. ledna 2009. To zejména umožní monitorovacímu výboru zahájit činnost začátkem roku 2009. Proto jsem přesvědčen, že nastal čas, abychom tyto návrhy podpořili. Pokud to budeme příliš dlouho odkládat, nebudeme moci začít opětovně projednávat otázky správy.
<P>
Stávající finanční problémy zdůrazňují potřebu zajištění toho, aby účetní standardy zohledňovaly cíle obezřetnostního dohledu a finanční stability. Zatím se ukázalo jako nemožné dosáhnout shody v tom, aby v monitorovacím výboru byly zastoupeny orgány jako Evropská centrální banka. Mohli bychom zvážit kompromisní řešení, a to, že by v rámci těchto nových opatření fungovala mezinárodní poradní skupina pro účetnictví, která by monitorovací skupině poskytovala poradenství v oblasti obezřetnostního dohledu a finanční stability. V této skupině by byla zastoupena jak Evropská centrální banka a Evropský výbor regulátorů trhů s cennými papíry, tak nepochybně také další příslušné mezinárodní orgány. Chtěl bych znovu poděkovat Parlamentu za to, že ve svém usnesení ze dne 24. dubna zdůraznil důležitost obezřetnostního dohledu a finanční stability.
<P>
Při případném vykonávání funkce v monitorovacím výboru musí Komise rovněž zastupovat ostatní evropské orgány, zejména pak Parlament. Aby mohla tuto funkci vykonávat efektivně, navrhuji, abychom ve spolupráci s Evropským parlamentem vypracovali postupy konzultací. Tyto postupy by mohly být v případě potřeby formálně schváleny v příslušné formě.
<P>
Snažil jsem se zajistit, aby mé služby pravidelně informovaly klíčové poslance o vývoji této rozpravy. Dnes jsem byl ovšem upozorněn na to, že v rámci této komunikace došlo k selhání. Patrně koncem července při přípravě našeho postoje došlo k událostem, o kterých mé služby obvyklým způsobem neinformovaly z důvodu období dovolených. Vím, že v Parlamentu panuje nespokojenost ohledně skutečnosti, že poslanci nebyli v průběhu vypracovávání našich návrhů řádně konzultováni. I já jsem touto skutečností rozčarován a své služby jsem jasně a nekompromisně upozornil, že se tento omyl už nemá opakovat. Jsem přesvědčen, že příslušný generální ředitel paní Berèsovou kontaktoval a vysvětlil jí toto opomenutí. Doufám, že toto nedopatření nijak neohrozí společný cíl, o který obě naše strany usilují, tedy zefektivnění režimu správy IASB.
<P>
Jsem přesvědčen, že určité další pokroky ve správě IASCF povedou ke zvýšení kvality účetních standardů a zajistí, aby standardy odpovídaly potřebám všech zúčastněných stran - včetně Evropské unie, která je dodnes největším uživatelem IFRS.
<P>
Reforma správy IASCF, kterou nyní zamýšlíme provést, představuje krokovou změnu v míře odpovědnosti tohoto orgánu vůči orgánům veřejné moci, což Parlament opakovaně požadoval. Žádám Evropský parlament, aby naše návrhy podpořil jako nejlepší způsob zajištění toho, aby tato reforma měla skutečný účinek.
<SPEAKER ID="456" NAME="Jean-Paul Gauzès">
jménem skupiny PPE-DE. - (FR) Paní předsedající, pane komisaři, dámy a pánové, právě jsme vyslechli předsedkyni Hospodářského a měnového výboru, která vyjádřila skutečné postoje poslanců, kteří se touto otázkou zabývají. Jak bylo zdůrazněno, všichni si uvědomují význam finančních účetních standardů a ohlášených reforem. Přišel čas, pane komisaři, abyste objasnil poznámky, které jste uvedl, a realizoval je.
<P>
Mám jeden návrh: toto usnesení je nekompromisní a je to tak správné, ale není třeba kamenovat hříšníka. V podstatě bychom mohli udělat toto. Můžeme ho na několik dní odložit, aby Komise a Parlament mohly ustanovit protokol, který by jasně definoval míru, v jaké bude Parlament informován, míru jeho zapojení ve této záležitosti a postoj, který zaujme, a z tohoto důvodu je třeba, abychom hlasování o pár dní odložili. Tento návrh, tedy návrh, aby bylo hlasování o usnesení odloženo z důvodu, aby Parlament a Komise mohly v této významné věci řádně spolupracovat, zítra předloží skupina Evropské lidové strany a Evropských demokratů. Je zřejmé, že pokud během této doby nevyvstanou nové skutečnosti, budeme muset hlasovat o usnesení předloženém dnes se všemi nesnadnými rozhodnutími, které jsou s ním spojené, abychom si vynahradili ztracený čas a možný nedostatek informací.
<P>
Vzhledem k tomu, že jsme se kvůli současné finanční krizi ocitli v obtížné situaci, což není nic zcela neznámého, co se týče účetních standardů, doufám, že všichni chápeme, že musíme najít rychlé a praktické řešení, které nám pomůže směřovat vývoj potřebným směrem.
<SPEAKER ID="457" NAME="John Purvis" AFFILIATION="PPE-DE">
Paní předsedající, musím se panu komisaři přiznat, že jsem skutečně zmaten tím, co se v tomto případě děje. Doslova až do tohoto týdne jsem o něm nic nevěděl a zničehonic jsem zaplavený postoji jak ze strany IASCF, tak ze strany Komise, které se mě tak či onak snaží přesvědčit v otázce, zda by měl být Mezinárodní měnový fond zastoupen v monitorovací skupině. Myslím, že jde o dost neuspokojivý způsob, jak pokračovat v tom, co je v podstatě téměř součástí právních předpisů. Chtěl bych tudíž požádat pana komisaře, zda by tuto záležitost nemohl na chvíli odložit, vyřešit ji a vrátit se k ní například na říjnovém malém plenárním zasedání.
<P>
Rád bych podotkl, že podle mého by zapojení Mezinárodního měnového fondu a Světové banky do této monitorovací skupiny nebylo tak nepraktické. Myslím si, že by pokryly zbytek světa poměrně uspokojivě. Opravdu nevidím nutnost mít ještě další poradní skupinu, jejíž úlohou bude radit poradcům pověřeným dozorem. Dopadlo by to jako v říkance "Byl jednou jeden domeček, v tom domečku stoleček,...". Zajímalo by mě, jestli by v případě potřeby nebylo možné v každém případě provést konzultace neprodleně a neoficiálně. Zajímalo by mě, zda bychom nemohli během příštích několika týdnů uspořádat diskuse zakončené hlasováním, snad uspokojivějším způsobem, na malém plenárním zasedání v říjnu.
<SPEAKER ID="458" NAME="Zuzana Roithová" AFFILIATION="PPE-DE">
(CS) Pane komisaři, dnešní světová finanční krize odhaluje, jaký význam má pro zdravé fungování finančních trhů fair value, tedy reálná hodnota podniku. Je to klíčová informace pro akcionáře i věřitele. Monitorovací výbor by mohl přispět k prohlubování transparentnosti a srovnatelnosti účetního výkaznictví, a tím i posílení osobní odpovědnosti akcionářů za správná ekonomická rozhodnutí. Mezinárodní standardizace jednoznačně vede k rozvoji přeshraničních kapitálových trhů, a proto by kvůli stabilitě měla tato monitorovací skupina přijímat také preventivní opatření proti cykličnosti a napomáhat předcházení systémovému riziku. Návrh na zřízení skupiny ovšem není dotažený. Nejsou vyjasněny jeho kompetence, například zda bude mít také kontrolní funkce. Rovněž považuji za důležité, aby každá země měla svého delegáta v navrhované monitorovací skupině, kde nesmí chybět také zástupci významných institucí tak, aby to odráželo poměr nejvýznamnějších světových měnových oblastí, kulturní rozmanitost a zájmy rozvinutých i nově vznikajících ekonomik a mezinárodních institucí, které jsou odpovědné veřejným orgánům. Je škoda, že to nebylo předem standardně s Parlamentem konzultováno.
<SPEAKER ID="459" NAME="Pervenche Berès">
autorka. - (FR) Paní předsedající, pane komisaři, jaké kroky jste podnikli po 24. dubnu ve věci zohlednění postoje Parlamentu? Jaké kroky jste podnikli po 24. dubnu, abyste s Parlamentem prodiskutovali možnost nalezení účinných řešení týkajících se přístupu k pravomocem správců? Velmi dobře víme, že IASB je opilý koráb v rukou auditorů, kteří stvořili tyto tak zvané reálné hodnoty podniku, "fair values", a nikdo neví, jak byli zvoleni, když už neexistuje trh, na který by dohlíželi.
<P>
V důsledku toho dnes řešíme požadavek, abychom projednali téma správy IASCF. Tento návrh nám předkládáte spěšně - a v době, kdy vám navrhujeme poměrně rozumné způsoby řešení, prostřednictvím kterých by mohla být správa těchto struktur začleněna do celosvětového a spolehlivého systému správy - a to, že by měly být ustanoveny poradní výbory. Je to rozumné?
<P>
Nevěřím, že tuto otázku vyřešíte jednoduše tím, že do té či oné fáze procesu zapojíte Parlament. Návrh správy IASCF, který nám předkládáte, je nedostatečný. Přivítáme váš další návrh a případně budeme muset počkat na druhou fázi konzultací, a pokud to bude nutné, na přezkoumání správního procesu.
<SPEAKER ID="460" NAME="Charlie McCreevy">
člen Komise. - Paní předsedající, v mém věku mě hned tak něco nepřekvapí, proto mě vůbec nepřekvapuje, co se zde v Evropském parlamentu děje, stejně jako mě nepřekvapí postoje některých lidí.
<P>
K této konkrétní debatě bych jen rád připomněl, abychom měli na paměti jeden detail. IASCF a její nedílný, základní orgán IASB jsou nezávislé organizace.
<P>
(Tichý ruch v zasedací síni)
<P>
Chci jen poukázat na fakta. Jde o zcela nezávislé organizace, které se ale de facto staly orgánem, který určuje účetní standard celého světa, neboť IFRS stanovený IASB se v současnosti de facto stal světovým účetním standardem. Musím zdůraznit, že se jedná o nezávislý orgán; vzhledem k tomu, že jsme v Evropě přijali IFRS - rozhodnutím Komise ještě v době, kdy jsem nebyl jejím členem, a ke spokojenosti Parlamentu -, jsme v současnosti největším volebním obvodem, ve kterém byly IFRS zavedeny. Tato pozice se může změnit, protože se IFRS začíná ve světě využívat ve stále větší míře. V budoucnu už možná největším uživatelem IFRS nebudeme, v současnosti jím však zcela jistě jsme.
<P>
Nějaký čas jsme s podporou Evropského parlamentu usilovali o zlepšení systému pravomocí správců v rámci IASCF s ohledem na nezávislé postavení této organizace.
<P>
V minulosti jsme dosáhli určitého pokroku a Útvar interního auditu (IAS) nedávno oznámil, že reviduje své vlastní stanovy. Takže této příležitosti využíváme k tomu, abychom předložili vlastní návrh. Nemáme právo vnucovat IASCF náš postoj - to je věcí nezávislých správců -, ale cílem našeho návrhu je snaha o zefektivnění správy. Chtěl bych jen tento základní fakt zdůraznit, dříve než všichni, jak bychom řekli u nás v Irsku, "zapomeneme, o co nám jde" v této specifické oblasti. Jde o situaci de facto i de iure.
<P>
Správci v rámci IAS mají v úmyslu poté, co začátkem října zhodnotí všechny předložené návrhy, navrhnout nové úpravy správy. Lhůta pro předložení našeho návrhu uplynula už před několika dny. Byla stanovena na 20. září a dnes je 24. září. Čekali jsme, až budeme moci předložit náš závěr. Vedli jsme s nimi nějaký čas neoficiální konzultace, takže fakticky vědí, jaký bude náš návrh, my jsme však ze zdvořilosti čekali na usnesení Parlamentu. Budeme tudíž muset předložit naše formální návrhy v příštích dnech.
<P>
Co chce Parlament s tímto doporučením udělat, je jen na něm. Pan Gauzès navrhl rozumný přístup, věnovat několik zvláštních dnů třeba vypracování protokolu o účasti Parlamentu v procesu, o což se snažím také já.
<P>
Co se týče myšlenky monitorovacího výboru, kterou jsme oznámili v listopadu minulého roku, není možné, aby byli v monitorovacím výboru zastoupeni všichni. Pro správní radu IASCF to bude nepřípustné, a pokud to kategoricky odmítne, pak se nedá nic dělat. Proto jsme navrhli způsob, jak toto obejít, tím, že v poradní skupině budou příslušní lidé, příslušné orgány. Nemám nějaké zvláštní, nezvratné postoje v otázce její organizace ani jejích případných členů. Na tuto věc nemám žádný názor.
<P>
Až dnes jsem se dozvěděl, že mé služby nebyly přibližně minulý měsíc v neustálém kontaktu s příslušnými poslanci Evropského parlamentu. To byla pro mě novinka, protože jsem se domníval, že moji úředníci budou v neustálém kontaktu s lidmi, kteří se touto specifickou otázkou zabývají, ale dnes jsem zjistil, že tomu tak nebylo. Ve svých dřívějších připomínkách jsem uvedl, že toho lituji a že jsem nařídil, aby se to již neopakovalo; chceme spolupracovat. Víc už udělat nemohu.
<P>
Pane Purvisi, Parlament nemůže věci odkládat, dokud se mu to hodí - do poloviny října, či ještě déle -, ale pokud chci, aby se k věci vyjádřila Evropská komise, musím okamžitě předložit formální návrhy našich postojů ke správě rady IASF. S některými nebude souhlasit. Jak říká pan John Purvis, poslední dva dny u něj za své cíle lobbovali různí aktivisté zapojení v této specifické oblasti.
<P>
Po čtení usnesení tak, jak bylo navrženo, v této věci existuje jistá zvláštnost, zejména ze strany paní Berèsové, která je dlouhodobou zastánkyní efektivnější správy a větší odpovědnosti tohoto orgánu IASB. Ona zvláštnost tohoto usnesení tkví v tom, že by vedlo přesně k tomu, co chce správní rada, a bránilo by tomu, o co se v otázce zefektivnění správy snažíme my. To je ta zvláštnost, ale usnesení je výhradně věcí Evropského parlamentu, nikoliv mojí. Tuto poznámku uvádím jen mimochodem, protože mezi správci v rámci IASB jsou někteří členové, kteří nejsou příliš ochotni vyjít vstříc dalekosáhlejším úpravám správy, které jim navrhujeme. Setkáme se se silnou opozicí. Spoléháme se, že stávající správci zohlední naše zájmy a zlepší tyto správní úpravy podle našich představ. Vzhledem k tomu, že jen předkládáme návrhy, nejsme v situaci, kdy bychom správcům mohli klást požadavky a přikazovat jim, jak mají co dělat, ale jsme s nimi v kontaktu a správci vědí, co navrhneme. S některými návrhy, které předložíme, nesouhlasí. Jsem si toho vědom, ale naším cílem je efektivnější správa.
<P>
Ne že by mě překvapovalo to, co se v politické aréně děje, protože jsem v této oblasti přes třicet let působil, bude ale ironie, pokud poté, co jsme za roky v prosazování našich zájmů učinili významný pokrok ve dvou věcech - zejména v tom, že se IFRS staly mezinárodním standardem a že nyní, jak zde přítomní vědí, Spojené státy navrhují, aby měly IFRS k dispozici společnosti v USA (jak jsem předpovídal před dvěma roky příslušným členům příslušného parlamentního výboru, kde představa, že by k něčemu takovému někdy mohlo dojít, v podstatě sklidila posměch, a nyní je skutečností) -, kdy na nás tento orgán kladl vysoké požadavky a naléhal na nás ve věci zvýšení pravomocí správy a odpovědnosti, právě tento orgán, zrovna v této fázi a podle názoru některých lidí, bude v podstatě dělat pravý opak. Jen si myslím, že je to poněkud ironické, ale doufám, že jsem to vysvětlil nejlépe, jak jen mohu.
<SPEAKER ID="461" NAME="Předsedající">
Obdržela jsem jeden návrh usnesení podle čl. 108 odst. 5 jednacího řádu.
<P>
Rozprava je ukončena.
<P>
.
<P>
Hlasování se bude konat ve čtvrtek 25. září 2008.
