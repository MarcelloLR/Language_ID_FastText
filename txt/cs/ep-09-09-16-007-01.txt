<CHAPTER ID="007-01">
1. Volba předsedy Komise (hlasování) 
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Pane předsedo...
<P>
(Řečník byl přerušen ironickou poznámkou z pravé strany sálu)
<P>
Myslíte to vážně? Jste OK?
<P>
Včera byly problémy s hlasováním, a proto bych vás rád požádal, abyste nechal prověřit techniku.
<P>
Není to snad tak špatný nápad, co myslíte, dámy a pánové?
<SPEAKER ID="097" NAME="Předseda">
Jak navrhuje pan poslanec, provedeme nyní zkušební hlasování. Cílem tohoto hlasování je prověřit, zda máme všichni karty, všichni sedíme na správných místech a rovněž to, zda zařízení funguje.
<P>
Dámy a pánové, dovolte mi tedy, abych zopakoval: každých pět let rozhoduje Evropský parlament o tom, kdo povede další z orgánů EU. Dnešní pořad jednání zahrnuje volbu předsedy Evropské komise. Tato volba posílí demokratickou povahu našeho orgánu. Jsme to my, zvolení zástupci všech evropských regionů, kdo volbu učiní.
<P>
Rada Evropy nominovala Josého Manuela Barrosa na předsedu Komise. Podle čl. 105 odst. 2 jednacího řádu může Parlament schválit nebo zamítnout nominovaného kandidáta na základě většinového hlasování. Hlasování je tajné. Nyní přistoupíme k volbě předsedy Komise v souladu s jednacím řádem. Při hlasování bude použit elektronický systém. Rád bych zopakoval, že můžete hlasovat z jakéhokoli místa v sále, pokud vložíte svou hlasovací kartu do osobního hlasovacího zařízení. Říkám to proto, že ve sněmovně je řada nových poslanců. Jako obvykle můžete hlasovat pro kandidáta nebo proti němu nebo se hlasování zdržet.
<P>
(Hlasování)
<P>
Zde jsou výsledky hlasování: hlasovalo 718 poslanců, z toho 382 pro, 219 proti a 117 se zdrželo hlasování.
<P>
(Hlasitý potlesk)
<P>

<SPEAKER ID="098" NAME="Předseda">
Podle výsledků, které uvidíme na obrazovce - zatím tam zobrazeny nejsou - byl kandidát nominovaný Radou, José Manuel Barroso, zvolen předsedou Evropské komise.
<P>
Rád bych co nejsrdečněji poblahopřál předsedovi Komise k jeho zvolení do funkce předsedy Komise. Chtěl bych, pane předsedo, říci, že máme před sebou hodně práce. Budeme muset řešit nové problémy, a naši občané od nás očekávají, že budeme jednat rozhodně a naplňovat jejich očekávání.
<P>
Pane předsedo, vím, že znáte priority Evropského parlamentu. V návaznosti na diskuse, které jsme - naposledy včera - vedli i v našich politických skupinách, víte, co očekáváme. Takže ano, velmi se těšíme na spolupráci s vámi v následujících pěti letech. Očekáváme především, že budeme schopni reagovat na potřeby našich občanů. Ještě jednou vám blahpořeji a nyní se můžete ujmout slova, jestliže nám chcete říci několik slov. Blahopřeji a přeji vám hodně úspěchů.
<P>
(Hlasitý potlesk)
<SPEAKER ID="099" NAME="José Manuel Barroso" LANGUAGE="PT">
Pane předsedo, dámy a pánové, nejprve bych rád vyjádřil srdečné díky za velkou důvěru, kterou jste mi prokázali. Jsem vaší důvěrou velmi poctěn a dojat a přijímám ji s velkou dávkou zodpovědnosti. Vnímám tento hlas důvěry také jako známku toho, že Parlament souhlasí s ambiciózním programem pro Evropu, který jsem pro nadcházejících pět let předložil.
<P>
Jak jsem řekl v rozpravě před hlasováním, rád bych spolupracoval se všemi politickými skupinami, které se přihlásily k tomuto projektu, jež se snaží být Evropou solidarity a svobody. Zvláště bych chtěl poděkovat Skupině Evropské lidové strany (Křesťanských demokratů), která na sebe vzala riziko a podpořila před volbami můj program ve Varšavě, ve snaze zdůrazňovat od samého počátku myšlenku evropské parlamentní demokracie.
<P>
Jak jsem včera v této sněmovně uvedl a jako předseda Komise i při jiných příležitostech, mou stranou bude Evropa a budou ji tvořit ti, kdo chtějí jít vpřed touto vzrušující cestou, na jejímž konci je Evropa sjednocená. To jsou lidé, se kterými bych rád vytvářel konsenzus, který je potřebný k tomu, abychom podpořili evropský projekt.
<P>
Dovolte mi také při této příležitosti říci několik slov o mé zemi, Portugalsku. Bez iniciativy a podpory portugalské vlády a ministerského předsedy Josého Sócratese bych se o své zvolení nemohl ucházet. Rád bych poděkoval Portugalsku za jeho podporu, kterou mi vyjádřil i prezident republiky profesor Cavaco Silva. Chci poděkovat za podporu všem zaníceným Evropanům, kteří věří v tento evropský projekt.
<P>
Závěrem bych před vámi, pane předsedo, a všemi poslanci v této sněmovně znovu zopakoval své upřímné odhodlání úzce s vámi během nadcházejících pěti let spolupracovat, abyste mohli budovat silnější evropskou parlamentní demokracii. Myslím si, že Evropský parlament a Evropská komise, jako typické orgány Společenství, mají vůči našim občanům zvláštní povinnost. To je přesně to, co jsem řekl, že chci naplňovat, a je to přesně to, co hodlám vytvořit - silnější Evropu pro svobodu a solidaritu.
<P>
(Potlesk)
<SPEAKER ID="101" NAME="Předseda">
Čeká mne oficiální prohlášení. Podle článku 105 odst. 3 jednacího řádu informuji Radu o výsledku našeho hlasování, které proběhlo před deseti minutami, a rád bych požádal Radu a nově zvoleného předsedu Komise, aby společně navrhli kandidáty na místa komisařů. S ohledem na množství práce, které máme před sebou, bychom měli pracovat co možná nejrychleji.
<P>
Toto bylo oficiální prohlášení o zvolení pana Barrosa předsedou Evropské komise.
