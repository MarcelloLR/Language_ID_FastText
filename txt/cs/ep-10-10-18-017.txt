<CHAPTER ID="017">
Jednominutové projevy (článek 150 jednacího řádu) 
<SPEAKER ID="178" NAME="Íñigo Méndez de Vigo" AFFILIATION="PPE">
(ES) Pane předsedající, Konference předsedů dne 14. února 2008 rozhodla, jako dárek k Valentýnu, že se meziskupiny budou setkávat jenom ve čtvrtek.
<P>
Od té doby se pokoušíme tento problém vyřešit, ale nepodařilo se nám to. Meziskupiny se nyní musí scházet v nevyhovující termín. Téměř nikdy nemají k dispozici místnost a nikdy nemají k dispozici tlumočení.
<P>
Hovořím dnes nejenom jako předseda meziskupiny pro chudobu a lidská práva, ale s pověřením od většiny meziskupin v této sněmovně, tedy od poslanců sněmovny, kteří jsou jejich členy. Formálně Konferenci předsedů žádám, aby přehodnotila a odvolala rozhodnutí ze dne 14. února 2008 a vrátila meziskupinám svobodu, jakou měly předtím.
<P>
Pokud se tak nestane, chtěl bych se vší úctou říci, že se budeme touto záležitostí zabývat na plenárním zasedání, které rozhodne, kdo je vládcem v této sněmovně, což je Parlament.
<SPEAKER ID="179" NAME="Evgeni Kirilov" AFFILIATION="S&amp;D">
(BG) Dnes máme 85. výročí uzavření dohody z Angory mezi Bulharskem a Tureckem, která se zabývá otázkou vlastnických práv téměř 350 000 thráckých Bulharů, kteří byli na počátku minulého století násilně odsunuti z Turecka. Někteří z nich dosud žijí a jejich potomků je dnes téměř 800 000.
<P>
Obě země záležitost zabaveného thráckého majetku projednávaly při četných příležitostech, i na té nejvyšší úrovni a v pracovních skupinách, ale bezvýsledně. Turecko považuje tyto osoby za vysídlené, ale mnoho historických faktů a dokumentů, včetně Protokolu Ligy národů z roku 1926 o úvěru pro uprchlíky poskytnutém Bulharsku, prokazuje jejich status uprchlíka.
<P>
Premiér Erdoğan již učinil návrh, že by se osoby, které mají doklady o vlastnictví, mohly odvolat k tureckým soudům. Takové dokumenty existují, ale je nemravné je požadovat u lidí, kteří zemřeli či stěží vyvázli s holými životy. Evropský parlament ve svém usnesení ze dne 21. května 2008 vyzval Turecko, aby zintenzivnilo dialog s Bulharskem o této záležitosti. Upřímně doufám, že převládne dobrá vůle v zájmu dobrých sousedských vztahů.
<SPEAKER ID="180" NAME="Ramon Tremosa i Balcells" AFFILIATION="ALDE">
Pane předsedající, možná víte, že v odvětví mléka existuje zjevná nevyváženost ve vyjednávací síle mezi zemědělci a odvětvím distribuce mléka. Tato nesouměrnost a kolísání cen mléka v několika posledních letech vzrostly a v důsledku se zmenšily zisky producentů mléka i jejich schopnost předvídat, co nastane.
<P>
V zájmu vyřešení tohoto problému plně podporuji vytvoření evropské kontrolní agentury pro mléko, jejímž cílem by bylo uzavírání lepších dohod ohledně množství a cen mléka. Tato agentura, nad níž by vykonávala dohled Evropská komise, by pravidelně určovala potřeby trhu a studovala vývoj nákladů na produkci mléka. Takový systém by přinesl odvětví mléka větší míru stability, což by umožnilo omezit stávající veřejné dotace.
<SPEAKER ID="181" NAME="Michael Cramer" AFFILIATION="Verts/ALE">
(DE) Pane předsedající, v pátek 15. října informoval deník Rheinische Post na titulní stránce, že komisař pro dopravu Siim Kallas údajně řekl, že vysokorychlostní železnice mezi Paříží a Bratislavou je mimořádně důležitá transevropská osa východ-západ a že Komise považuje za prvořadé ji vybudovat. Dále uvedl, že klíčovým je pro tuto magistrálu Stuttgart 21.
<P>
viz originál
<P>
Je to nějaká kachna? Koordinátor projektu Péter Balázs opakovaně tvrdil, že zatímco tratě jsou součástí projektů TEN, nádraží jsou vnitrostátní záležitostí. S ohledem na omezené financování rozvoje transevropské dopravní sítě musí nádraží a veškerou související infrastrukturu financovat obecní, regionální a vnitrostátní orgány samy.
<P>
Žádám pana komisaře Kallase, aby formou tiskového prohlášení potvrdil dosavadní postoj Komise a hlasitě a srozumitelně sdělil, že podzemní nádraží ve Stuttgartu nebude spolufinancovat Evropská unie.
<SPEAKER ID="182" NAME="Marisa Matias" AFFILIATION="GUE/NGL">
(PT) Pane předsedající, nynějším heslem v Bruselu je úspornost, úspornost, úspornost. Bohužel jsou jasně vidět důsledky. Plány na stabilitu a růst nejsou nic jiného než společné okrádání pracujících a důchodců, tedy evropské veřejnosti. Z téhož důvodu jsme byli svědky vlny bezprecedentních generálních stávek v celé Evropě. První bylo Řecko, Španělsko a Francie. Stávky jsou již naplánovány na listopad v Itálii a na 24. listopad v Portugalsku. Kromě toho je toto pouze začátek.
<P>
Zeptala bych se, kolik generálních stávek a demonstrací ještě musí proběhnout a kolik hlasů ještě musí zaznít, než dojde ke kapitulaci, k rozbití bruselského konsenzu a respektování lidí? Tato opatření nebojují s krizí, ale zhoršují ji, a já bych prosila, pane předsedající, aby byla přijata jiná, spravedlivější opatření. Zeptala bych se: na co doopravdy čekáme?
<SPEAKER ID="183" NAME="Nikolaos Salavrakos" AFFILIATION="EFD">
(EL) Pane předsedající, podle zpráv v řeckém tisku a z oficiálních zdrojů řecké vlády - a žádné nebyly popřeny - znepokojivě narůstá počet cizinců bez dokladů, kteří přicházejí přes severní řecké hranice. Díky činnosti agentury Frontex bylo podstatně sníženo množství cizinců, kteří přicházejí přes severovýchodní mořskou hranici. Stejných výsledků však nebylo dosaženo na severní hranici země, kterou nyní cizinci překračují po tisících a vytvářejí novou problematickou oblast. Počet zadržených cizinců v pohraničním městě Orestiada podle všeho vzrostl o 640 % za rok ve srovnání s 80 % poklesem na ostrovech.
<P>
Proto navrhuji, aby Parlament vydal naléhavé usnesení, které za prvé vytvoří pracoviště agentury Frontex na turecké straně řeky Evros, za druhé odsoudí Turecko, které dostává od Evropské unie velice štědré financování na přistěhovalectví, ale nerespektuje své povinnosti podle Ankarského protokolu, a za třetí a konečně přezkoumá problém nelegálního přistěhovalectví, který je evropským problémem.
<SPEAKER ID="184" NAME="Csanád Szegedi" AFFILIATION="NI">
(HU) Dámy a pánové, chtěl bych dnes hovořit o katastrofě, kterou způsobil v Maďarsku červený kal. Nejprve bych chtěl poděkovat všem, kteří nedávno pomohli obětem a jejich příbuzným. Na této katastrofě je nejtragičtější to, že všemu, k čemu došlo a co si bohužel vyžádalo několik životů, bylo možné předejít. Je povinností Evropské unie, aby předcházela takovýmto katastrofám. Aby to bylo možné, je nezbytné přezkoumat smlouvy o privatizaci uzavřené v oblasti střední Evropy, které nejsou ničím jiným než loupeží a udělují pravomoci podezřelým postkomunistickým finančním kruhům. Dále je v případě potřeby nutno znárodnit ty společnosti, které byly nezákonně odebrány občanům. Tyto finanční kruhy už nevěnují pozornost zaměstnancům a jejich ziskuchtivé praktiky nezastaví ani ekologická katastrofa. Žádám v této věci o pomoc Evropské unie.
<SPEAKER ID="185" NAME="Alf Svensson" AFFILIATION="PPE">
(SV) Záležitosti související se životním prostředím a klimatem se týkají nás všech. Jak víme, jejich dosah je celosvětový. Evropská unie samozřejmě musí hrát v boji za ochranu našich životních podmínek vedoucí úlohu.
<P>
Odborníci v oblasti životního prostředí tvrdí, že druhým nejvýznamnějším činitelem poškozujícím klima a druhým největším zdrojem emisí hned po průmyslu jsou primitivní krby a sporáky, které se nacházejí v chýších a chatrčích v celé Africe, Asii a Jižní Americe.
<P>
Těch nemnoho národů, které se soustředí na ochranu životního prostředí, si to konečně uvědomilo. Dnes existují jednoduché solární sporáky, které jsou levné a eliminují 95 % toxických emisí, jež vytváří při spalování černé uhlí, hnůj a jiná paliva.
<P>
Výpočty rovněž ukazují - a to musí být to nejdůležitější, nač je třeba upozorňovat -, že téměř dva miliony lidí umírají předčasně, protože musí vdechovat tyto plyny.
<P>
Doufám, že Evropská unie společně se Spojenými státy, které daly najevo, že si tento problém uvědomují, se budou aktivně zajímat o tyto mimořádně konkrétní prostředky, jak chránit lidi i životní prostředí.
<SPEAKER ID="186" NAME="Iosif Matula" AFFILIATION="PPE">
(RO) Teprve nedávno byly podniknuty konkrétní kroky k posílení bezpečnosti energetických dodávek Evropské unie prostřednictvím obstarávání zemního plynu z různých zdrojů, aby se v Evropě předešlo nové plynové krizi. Hovořím o otevření plynovodu Arad-Szeged, který spojuje Rumunsko a Maďarsko a na jehož financování se podílela také Evropa.
<P>
Investice tak byla nejenom úspěšná, ale stala se i vzorem spolupráce mezi zeměmi Evropské unie.
<P>
Propojení, s nimiž se počítá na evropské úrovni, společně s všeobecným zařízením pro přepravu plynu v obou směrech do roku 2014 a také se zásobami plynu umožní všem zemím v tomto regionu větší energetickou nezávislost. Evropské státy si budou moci v případě nějaké nové plynové krize navzájem pomáhat.
<P>
Další aspekt, který je právě tak důležitý, je cena plynu, jež bude stanovena na regionální úrovni, místo aby byla sjednávána s jediným dodavatelem. Doufám, že dokončení plynovodu Arad-Szeged bude pobídkou nejen pro projekt plynovodu Nabucco, ale i pro projekt AGRI, jenž bude používán na přepravu zemního plynu do Evropy po trase vedoucí přes Ázerbájdžán, Gruzii a Rumunsko.
<SPEAKER ID="187" NAME="Alexander Mirsky" AFFILIATION="S&amp;D">
(LV) Děkuji vám, pane předsedající. Chtěl bych upozornit na zajímavý okamžik v naší práci. Ve čtvrtek téměř všichni poslanci Evropského parlamentu odjeli ze Štrasburku v 13:30. Jak dobře víme, na tuto dobu je pronajímán speciální vlak. Vysvětlete prosím, co je na tom logického? Proč vždycky hlasujeme o lidských právech na plenárních zasedáních v 16:00? Proč plánujete hlasování, když víte, že 95 % poslanců se nezúčastnilo zasedání? Naprosto to nedává smysl. Jsem přesvědčen, že můj projev nebude mít odezvu. I to je velice smutné, pane předsedající. Děkuji.
<SPEAKER ID="188" NAME="Daciana Octavia Sârbu" AFFILIATION="S&amp;D">
(RO) V Rumunsku, členském státě Evropské unie, porušuje nynější vládní strana beze strachu z odezvy demokracii. Předseda Sněmovny zástupců, která je jednou ze dvou komor rumunského parlamentu, napočítal 80 poslanců, kteří byli ve sněmovně, a jako výsledek sčítání uvedl 170.
<P>
V tu chvíli byl předložen k hlasování zákon, který je nesmírně důležitý pro velké množství rumunských občanů. Byl to návrh nového zákona o důchodech, který počítá s nepřiměřeným zvýšením věku odchodu do důchodu, stanoví stejný věk odchodu do důchodu pro ženy i muže a provádí přepočítání, které v reálných hodnotách znamená snížení výše důchodu velkého množství důchodců.
<P>
Opozice byla důrazně proti těmto změnám; v době hlasování nebyla ve sněmovně přítomna, ale kamery tento podvod odhalily. Kdyby však opozice a tisk proti této akci poté dennodenně neprotestovaly, rumunský prezident by dnes tento zákon oficiálně vyhlásil.
<SPEAKER ID="189" NAME="Olle Schmidt" AFFILIATION="ALDE">
Pane předsedající, švédská vláda dnes obdržela právní stanovisko k případu Dawita Isaaka, který byl uvězněn na devět let v Eritreji. Dawit Isaak je švédský novinář, který byl uvězněn za svobodu projevu.
<P>
Podle tohoto právního stanoviska, jež se opírá o Evropskou úmluvu o lidských právech a judikaturu Evropského soudu pro lidská práva, má Švédsko, členské státy EU a Evropská unie povinnost užít veškerých dostupných diplomatických a právních prostředků, aby zajistily Dawitu Isaakovi jeho základní práva. Eritrea patří k nejchudším zemím světa a je závislá na pomoci Evropské unie. Musíme požadovat okamžité propuštění Dawita Isaaka výměnou za finanční pomoc.
<P>
Bratr Dawita Isaaka přijde zítra do Evropského parlamentu, kde se setká s jeho předsedou a s komisařem Piebalgsem a předá evropským orgánům toto právní stanovisko. Doufám, že to evropské orgány donutí vyvíjet na prezidenta Eritreje větší tlak, aby Dawita Isaaka propustil, a zachrání mu tak život.
<SPEAKER ID="190" NAME="Joe Higgins" AFFILIATION="GUE/NGL">
Pane předsedající, v září jsem strávil týden v Kazachstánu v delegaci skupiny Evropské sjednocené levice Evropského parlamentu. Kazachstán pod prezidentem Nazarbajevem je totalitní diktatura, která soustavně potlačuje lidská práva.
<P>
Setkali jsme se mnoha skupinami, které bojují za lidská a politická práva a práva pracujících. Dostalo se nám mrazivého svědectví o mimořádné krutosti monstrózního režimu v mnoha kazachstánských věznicích od nedávno propuštěných vězňů, kteří popisují ošklivé ponižování vězňů a soustavné kruté bití, brutální znásilňování a další mučení.
<P>
Vzhledem k tomu je ostudné, že bylo Kazachstánu v roce 2010 svěřeno předsednictví v Organizaci pro bezpečnost a spolupráci v Evropě, přičemž se v prosinci má v hlavním městě Astaně konat velký summit hlav států OBSE. Je ostudné, že prezident Nazarbajev, který je zodpovědný za tuto hrůzu, bude příští týden v Evropské unii na oficiální návštěvě a přijme ho předseda Parlamentu pan Buzek, předseda Komise Barroso a další. Samozřejmě ho přijímají kvůli množství dohod o ropě a plynu, které společnosti Evropské unie uzavírají s Kazachstánem, ale já požaduji, aby se tito vedoucí představitelé zabývali tématem absurdního pošlapávání lidských práv a požadovali od Nazarbajeva průkazné kroky k ukončení této situace.
<SPEAKER ID="191" NAME="Oriol Junqueras Vies" AFFILIATION="Verts/ALE">
(IT) Pane předsedající, v několika posledních týdnech drželo přes třicet Mapuchů hladovku na protest proti militarizaci jejich země, která je podrobena dvojí jurisdikci, občanské a vojenské, a jsou v ní uplatňovány protiteroristické právní předpisy, vlastně od doby vojenské diktatury. Přesto všechno dvě většinové skupiny v tomto Parlamentu nesouhlasily s naléhavým humanitárním návrhem.
<P>
Hladovka nyní byla ukončena, ale zásadní důvody, které k ní vedly, stále trvají, jak v dubnu uznal zpravodaj pro Deklaraci OSN o právech domorodých národů.
<P>
Chile musí dodržovat mezinárodní Deklaraci o právech domorodých národů a Úmluvu mezinárodní organizace práce č. 169 o právu těchto obyvatel na předcházející konzultaci a udělení svobodného a informovaného souhlasu, pokud jde o veškeré právní předpisy zasahující do jejich práv a zájmů. Evropský parlament musí využít veškerých možných politických nástrojů, aby zajistil, že chilská vláda bude dodržovat mezinárodní právo a dohody uzavřené se samotnou Evropskou unií.
<SPEAKER ID="192" NAME="Dimitar Stoyanov" AFFILIATION="NI">
(BG) Měl jsem v úmyslu vyjádřit svůj názor na nadcházející diskusi v bulharském Národním shromáždění o chystaném referendu o členství Turecka v Evropské unii. Nicméně mě rozhořčilo prohlášení mého kolegy z opačné strany této sněmovny, pana Kirilova, který doslova, slovo od slova, opakoval projev, který před několika dny v bulharském Národním shromáždění přednesl předseda mé strany Volen Siderov.
<P>
Nicméně bych se chtěl k tomu, co pan Kirilov řekl, připojit. Kolegové, tito lidé, kteří byli vyhnáni z východní Thrácie, nemají doklady o svém majetku. Nechali své děti napospas smrti, protože když děti plakaly, prozradily je Turkům, kteří je pak uštvali a zabili.
<P>
Turecko je země, která je hrdá na svou historii genocidy, protože akt genocidy spáchaný roku 1913, kdy bylo zmasakrováno 50 000 Bulharů a 300 000 jich bylo vyhnáno z východní Thrácie, byl generální zkouškou na genocidu Arménů, kterou Turci neuznávají. Vzkaz ze strany Ataka proto zní: "ano" referendu o členství Turecka v Evropské unii a "ne" tureckému členství v Evropské unii.
<SPEAKER ID="193" NAME="Theodoros Skylakakis" AFFILIATION="PPE">
(EL) Pane předsedající, Jean-Claude Juncker včera řekl, že jsme od roku 2008 vyvíjeli tlak na řeckou vládu, aby přijala vhodná opatření, ale že jsme tyto problémy nezveřejňovali, protože Euroskupina je neformální orgán. Komise naznačila, že řecký schodek za rok 2009 bude přes 15 %, zatímco v květnu roku 2009 bylo předpovídáno 5 %.
<P>
Kladu si otázku, jak lze přehlédnout 10 procentních bodů HDP? Ministři financí to určitě věděli, když se setkali v Radě ECOFIN, která byla na rozdíl od Euroskupiny příslušný orgán, je to tak? Problém tedy ani tolik nespočíval v neschopnosti předpovídat jako v dodržování politických kritérií. Nicméně řečtí občané jakožto evropští daňoví poplatníci určitě měli právo to vědět, je to tak? Rozhodně potřebujeme, aby byly orgány kontrolující finanční kritéria více nezávislé a především aby pravidla byla spravedlivě a automaticky uplatňována na všechny.
<SPEAKER ID="194" NAME="Crescenzio Rivellini" AFFILIATION="PPE">
(IT) Pane předsedající, dámy a pánové, vrcholná schůzka EU-Čína, která se uskutečnila dne 6. října v Bruselu, skončila napětím, když byla plánovaná závěrečná tisková konference zrušena a jako vysvětlení byly úsečně uvedeny logistické důvody. V pozadí bylo zklamání ze záležitosti týkající se směnného kursu juanu, který eurozóna považuje za příliš nízký.
<P>
Evropská unie požádala čínského premiéra, aby jejich měnu zhodnotil a ukončil nekalé obchodní praktiky, které po celá léta rozdmýchávaly celní války, a zdůraznila, že to je zásadní podmínka, jež musí být splněna, dříve než bude vyřešena otázka uznání Číny jako tržního hospodářství.
<P>
Čínská měna od června stoupla proti dolaru o 2,15 %, ale proti euru poklesla o 9,4 %. To jsou hrozné zprávy pro vývozy z eurozóny, nejenom protože se zdá, že je Evropa jediná mocnost, která nemá mechanismus k devalvaci vlastní měny.
<P>
Ve vztazích s Čínou je Evropská unie znevýhodněna v důsledku rozdílů ve smlouvách zaměstnanců a nákladech na suroviny a v důsledku čínských ochranářských a bezohledných politik. Není tedy možné Číně konkurovat, pokud je euro nadhodnoceno. Za dva týdny se pokusíme jednat o těchto bodech s evropskou delegací.
<SPEAKER ID="195" NAME="Vasilica Viorica Dăncilă" AFFILIATION="S&amp;D">
(RO) V době, kdy je téma omezení přepravy potravinových produktů na dlouhé vzdálenosti stále naléhavější a podporuje se místní produkce a přizpůsobování požadavkům trhu, je nezbytné podpořit produkci skopového masa v Evropské unii.
<P>
Je nepřijatelné, aby byl trh Evropské unie zásobován předraženým skopovým masem vyprodukovaným tisíce kilometrů daleko, zatímco jsou naši vlastní producenti nuceni prodávat své produkty za směšné ceny a opouštět toto odvětví.
<P>
Rumunsko má pátý nejvyšší počet kusů ovcí ze všech států Evropské unie, ale chov ovcí poklesl o více než 40 %. Vývoz skopového masa je přesto důležitou částí našeho hospodářství.
<P>
Vzhledem k těmto faktorům a s ohledem na to, že z dlouhodobého hlediska může dojít k závažným sociálním a hospodářským dopadům a dopadům na životní prostředí, které mohou způsobit vymizení této starodávné tradice, Rumunsko podporuje opatření Irska a dychtivě očekává od Komise a Rady řádná podpůrná opatření, jež zastaví prohlubující se pokles v odvětví skopového masa v Evropské unii.
<SPEAKER ID="196" NAME="Kriton Arsenis" AFFILIATION="S&amp;D">
(EL) Pane předsedající, v roce 2008 jsme zažili tu nejhorší potravinovou krizi. Ceny obilí prudce vyletěly do výše a v důsledku toho postihl obrovské množství obyvatelstva, zejména v Africe, hlad. Zároveň jsme dosáhli těch nejvyšších úrovní v produkci obilovin. Za tento paradox byla obviňována biopaliva. Nakonec se ukázalo, že na vině jsou úvěrové společnosti, které poté, co přestaly hrát na Nasdaqu a praskla bublina na trhu s nemovitostmi, obrátily pozornost na vládní dluhopisy a ceny za základní potraviny - za účelem spekulace.
<P>
Tyto manévry ožebračily miliony našich spoluobčanů na celém světě. Nemůžeme dovolit, aby tyto společnosti takto dále beztrestně jednaly, a musíme teď pro jejich činnost na evropské a celosvětové úrovni definovat jasný rámec.
<SPEAKER ID="197" NAME="Ilda Figueiredo" AFFILIATION="GUE/NGL">
(PT) Dnes je Evropský den boje proti obchodování s lidmi. Zaslouží si naši plnou pozornost a měli bychom požadovat, aby se dělalo více, než je pronášení pouhých frází o této tragédii, která se v současnosti týká stovek tisíců osob každým rokem jenom v Evropské unii. Jsou to oběti moderního otrokářství, kvůli hladu a mimořádné chudobě, která postihuje více než 1 miliardu lidí na světě. To je odvrácená tvář kapitalistického vykořisťování a důsledky kolonialismu a neokolonialismu, za což mají velkou odpovědnost některé evropské mocnosti.
<P>
Mezi včerejší připomínkou Mezinárodního dne za odstranění chudoby a dnešním Evropským dnem boje proti obchodování s lidmi je tedy symbolická souvislost. Boj proti chudobě a obchodování s lidmi vyžaduje opatření v celosvětovém měřítku, včetně zastavení neoliberálních politik a pevného závazku vůči sociálnímu rozměru makroekonomických politik, aby byla zajištěna politika založená na rozvoji a sociálním pokroku, jak veřejnost a pracující požadovali na demonstracích, jejichž svědky jsme v Evropě byli.
<SPEAKER ID="198" NAME="Franz Obermayr" AFFILIATION="NI">
(DE) Pane předsedající, dámy a pánové, dnes - 67 let po odstranění diktátora Benita Mussoliniho - jsou v Jižním Tyrolsku stále ještě zachovány, udržovány a nákladně renovovány fašistické památníky. Pro Jihotyrolany je to každodenní připomínka nespravedlnosti, kterou utrpěli. Není to hodno sjednocené Evropy 21. století. Už před několika lety navrhl tehdejší evropský komisař Franco Frattini vydat celoevropský zákaz všech nacistických symbolů. Logickým důsledkem by bylo, že by byly v rámci boje proti nacistickým symbolům zakázány také fašistické památníky v Jižním Tyrolsku a musely by být odstraněny. Návrh pana Frattiniho vzal zasvé; nyní je načase přijít s novým pokusem.
<P>
Komise by měla nepochybně vyjasnit, že porušování práv menšin znamená porušování hodnot Evropské unie. Článek 2 Lisabonské smlouvy je třeba konkrétněji vysvětlit. Kromě toho musíme kontrolovat, jak dobře jsou chráněny menšiny, a je třeba oficiálně stanovit závazné sankce.
<SPEAKER ID="199" NAME="Czesław Adam Siekierski" AFFILIATION="PPE">
(PL) Evropská unie vyhlásila rok 2010 Evropským rokem boje proti chudobě a sociálnímu vyloučení. 17. října 2010 jsme si po 23. připomenuli Mezinárodní den za odstranění chudoby, který vyhlásila OSN. V ten den se na celém světě pořádaly zvláštní akce jako projev solidarity a pochopení potřeb sociálně vyloučených osob.
<P>
Cílem Mezinárodního dne za odstranění chudoby je především informovat veřejnost o potřebě odstranit chudobu na celém světě, zejména v rozvojových zemích, a upozornit na skutečnost, že boj proti chudobě je naší prioritou. Také je důležité věnovat větší pozornost příčinám a následkům chudoby v Evropě. Opakuji, v Evropě. Proto je tak důležité provádět program Evropské unie na distribuci potravin těm nejchudším z nás zdarma, jehož náklady činí 500 milionů EUR ročně. Iniciativa k připomenutí Mezinárodního dne za odstranění chudoby je velmi užitečná, protože nám pomůže uvědomit si rozsah chudoby ve světě a nalézt příčiny a řešení tohoto problému. Děkuji.
<SPEAKER ID="200" NAME="Sergio Gutiérrez Prieto" AFFILIATION="S&amp;D">
(ES) Pane předsedající, v Mezinárodní den boje proti obchodování s lidmi za účelem sociálního vykořisťování byly odhaleny jisté číselné údaje, které by nás měly přimět, abychom jednali jako političtí vůdci.
<P>
Více než 90 % prostituce v Evropě se provádí v důsledku vydírání a násilného donucování. S ohledem na tato čísla bychom si měli položit otázku, zda děláme všechno, co je zapotřebí, abychom zabezpečili důstojnost a nedotknutelnost tisíců žen, jejichž práva jsou chráněna také podle Listiny základních práv, kterou jsme přijali společně s Lisabonskou smlouvou.
<P>
Nehovoříme o "nejstarším řemesle na světě", ale o té jediné formě otroctví, kterou se nám ze staré Evropy nepodařilo vymýtit. Země jako Španělsko v tomto ohledu vynakládají značné úsilí, stíhají obchodníky s lidmi soudně, zvyšují informovanost veřejnosti a prosazují plány na opětovné začlenění žen, které jsou oběťmi. To však nestačí. Evropa musí být jednotným prostorem, pokud jde o činnost a závazek.
<P>
Příští směrnice o obchodování s lidmi je příležitostí jednat: pokud jde o poptávku po tomto odvětví, tak prostřednictvím vzdělávání, a pokud jde o nabídku, například tím, že reklama bude ve všech typech sdělovacích prostředků komplikovaná, a rovněž posílením dvoustranné spolupráce s třetími zeměmi za účelem vymýcení tohoto problému od kořenů.
<P>
Máme příležitost. Chtěl bych na to Parlament upozornit, aby stál nadále v čele, pokud jde o práva občanů.
<SPEAKER ID="201" NAME="Marc Tarabella" AFFILIATION="S&amp;D">
(FR) Pane předsedající, Evropský úřad pro bezpečnost potravin (EFSA) je podle svých stanov nezávislým vědeckým zdrojem pro doporučení ohledně rizik spojených s potravinovým řetězcem. Pane předsedající, dámy a pánové, mohu říci, že mám své pochybnosti, že tomu tak je, a nejsem jediný.
<P>
Vezměme si jeden konkrétní příklad: mnoho států, jako například Dánsko a Francie, zakázalo používání bisfenolu A v kojeneckých lahvích, poté co řada studií prokázala jeho škodlivost. EFSA však jeho používání v produktech určených ke spotřebě nadále povoluje a zjevně tak porušuje zásadu předběžné opatrnosti.
<P>
EFSA také schválil každou jednu žádost o použití geneticky modifikovaných organismů, která mu byla předložena. Celkem však bylo podáno 125 takových žádostí. Nepřipadá vám to podivné? Komisař příslušný pro tuto záležitost, pan Dalli, se minulý týden ve věci bisfenolu A distancoval od úřadu EFSA a Rada si vyžádala podrobné údaje o způsobu, jakým agentura od roku 2008 funguje.
<P>
Proto jako to nejmenší požaduji, aby se co nejdříve uskutečnilo společné slyšení úřadu EFSA parlamentním Výborem pro zemědělství a rozvoj venkova, Výborem pro životní prostředí, veřejné zdraví a bezpečnost potravin a Výborem pro vnitřní trh a ochranu spotřebitelů. Musíme rozptýlit pochybnosti vznášející se nad úřadem EFSA a zajistit tak lepší ochranu veřejnosti a jejího zdraví, jež je ohroženo.
<SPEAKER ID="202" NAME="Cătălin Sorin Ivan" AFFILIATION="S&amp;D">
(RO) Mám vzkaz pro předsedu Evropského parlamentu Jerzyho Buzka.
<P>
Když byl před několika měsíci v Rumunsku, zúčastnil se plenárního zasedání rumunského parlamentu a podpořil vládní liberální stranu (PDL) a úsporná opatření, jež prosazuje. Chci panu předsedovi Buzkovi říci, že Rumunsko už více než měsíc nemá parlament. Je tomu více než měsíc, co se v rumunském parlamentu přestaly konat schůze a přestaly se přijímat rozhodnutí, a to kvůli podvodnému schválení zákona o důchodech, o kterém se zmínila moje kolegyně Daciana Sârbuová.
<P>
Rumunský prezident Traian Băsescu k této věci nezaujímá žádné stanovisko, natož aby takové praktiky odmítal, protože strana PDL je běžně podporuje a podvod se stal postupem, který se v rumunském parlamentu používá. S ohledem na to bych velice ráda věděla, zda pan Buzek nadále stranu PDL a orgány v Rumunsku podporuje a zda by ještě i dnes šel do rumunského parlamentu podpořit Bocovu vládu.
<SPEAKER ID="203" NAME="Slavi Binev" AFFILIATION="NI">
(BG) Domnívám se, že Evropská unie a my všichni vynakládáme úsilí, abychom vyvedli Evropu z recese. Některé země se z ní již dostávají, ale v ostatních zemích se bohužel z nějakého důvodu prohlubuje. Myslím, že obnova a konsolidace evropského trhu patří k prioritám všech členských států.
<P>
Proto mě hluboce znepokojuje, že má Evropská unie v úmyslu zavést režim bezcelního obchodování s Pákistánem. Uvědomuji si, že Pákistán utrpěl škodu následkem přírodních katastrof, ale nepovažuji to za náležité odůvodnění pro ohrožování evropského obchodu, zejména v textilním odvětví.
<P>
Obracím se na vás jménem bulharské Asociace výrobců a vývozců v oděvním a textilním odvětví, jejíž členové se na mě obrátili s prosbou o pomoc a záchranu tohoto odvětví v Bulharsku. Bulharsko je malá země a recese v ní dosahuje vrcholu. Povolit přístup Pákistánu na evropský trh znamená ohrozit bulharskou textilní a oděvní výrobu.
<P>
Pane předsedající, kolegové, v době recese musí být podle mého názoru ochrana evropského trhu dvojnásob prioritou, přičemž bezcelní obchodování s Pákistánem není cesta, kterou se musíme vydat, abychom se dostali z recese v Evropě.
<SPEAKER ID="204" NAME="Ioan Enciu" AFFILIATION="S&amp;D">
(RO) Chtěl bych upozornit na zvláště závažnou hospodářskou a sociální situaci, ve které se nachází Rumunsko. Opatření na obnovu přijatá rumunskou vládou jsou neúčinná a jejich charakter je výrazně antisociální. Útočí na základní lidská práva, zvláště v odvětví zdravotnictví a vzdělávání, a na právo na důstojný život. Jaké mají účinky? 8% míra inflace, největší pokles HDP v celé Evropské unie, ochromení národního hospodářství a také bezprecedentní protesty policistů, učitelů, důchodců, úředníků z ministerstva financí a všech odborových konfederací. Tato vláda jedná proti zájmům rumunských občanů a podrývá jejich postavení jakožto evropských občanů. Evropská komise má k dispozici vhodné nástroje a mechanismy ke sledování a přizpůsobování finančních politik členských států. Musí zaujmout stanovisko k úsporným opatřením provedeným rumunskou vládou, která porušují základní lidská práva.
<SPEAKER ID="205" NAME="Zigmantas Balčytis" AFFILIATION="S&amp;D">
(LT) Letos 10. října vypukl požár na lodi "Lisco Gloria", když plula z Kielu do Klaipėdy. I když nedošlo ke ztrátám na životech, nehoda vrhla světlo na obrovské problémy, pokud jde o zajištění bezpečnosti osob cestujících trajektem. Z informací od zúčastněných osob vyplývá, že posádka trajektu nebyla připravena na zachraňování a cestující se museli postarat sami o sebe. Kromě toho byl počet zachráněných cestujících vyšší než počet cestujících uvedený v oficiálním seznamu, takže vznikají vážné obavy ohledně zajištění celkové bezpečnosti cestujících a případné hrozby terorismu. Po 11. září se v Evropské unii věnovala velká pozornost bezpečnosti cestujících v letecké dopravě. Tato nehoda upozornila na skutečnost, že podobný systém kontroly, jaký je používán u letadel, je třeba uplatňovat i u lodí a že je třeba průběžně nezávisle prověřovat jak technický stav plavidel, tak způsobilost zaměstnanců zodpovědných za bezpečnost cestujících.
<SPEAKER ID="206" NAME="Katarína Neveďalová" AFFILIATION="S&amp;D">
(SK) Minulý týden jsem vedla delegaci pozorovatelů Evropského parlamentu na parlamentních volbách v Kyrgyzstánu. Absolvovali jsme řadu setkání s představiteli politických stran i občanských organizací a rovněž jsme se setkali s dočasnou prezidentkou Rosou Otumbajevovou.
<P>
Přestože jsme byli během naší mise ubezpečováni, že země je jasně na cestě ke změně režimu na parlamentní demokracii a bezpečnostní situace se uklidnila, jen krátce po našem odjezdu z Biškeku znovu začaly nepokoje a politické strany začaly zpochybňovat výsledky voleb. Dělo se tak navzdory konstatování mezinárodních organizací, že volby v Kyrgyzstánu proběhly relativně v pořádku. V zemi, kde jsou sociální normy na opravdu ubohé úrovni a desetitisíce lidí musely opustit své domovy, znovu začal boj o pozici jediného vedoucího představitele a země se znovu začíná obracet směrem nazpět.
<P>
Považuji za potřebné vyzvat Evropskou unii i Evropský parlament, aby zvýšili zájem o region střední Asie, který je v současné době velmi neklidný. Netýká se to jen Kyrgyzstánu, ale i posledních nepokojů v Tádžikistánu, a blízkost Afghánistánu není ani třeba připomínat. Je důležité zvýšit náš zájem a přítomnost v regionu s ohledem na lepší budoucnosti nás všech.
<SPEAKER ID="207" NAME="Ivailo Kalfin" AFFILIATION="S&amp;D">
(BG) Chtěl bych vás upozornit na důležité záležitosti související s počítačovou bezpečností. Předcházení rizikům spojeným s rychlým rozšiřováním internetu je mnohem účinnější než napravování škod způsobených jeho zneužitím. K tomuto účelu je třeba provést alespoň několik opatření.
<P>
Za prvé, internetový prostor vyžaduje dynamickou ochranu, která nestaví statické zdi, ale opírá se o flexibilitu a iniciativní inovování. Za druhé, právní předpisy upravující internet musí být využívány a nesmí se omezovat na příležitosti nabízené informačními technologiemi. Za třetí je třeba velice aktivní horizontální koordinace různých institucí zabývajících se počítačovou bezpečností. Za čtvrté, počítačová bezpečnost si vyžaduje velmi aktivní a účinný mechanismus pro mezinárodní spolupráci a koordinaci.
<P>
Chtěl bych vyzvat Evropskou komisi, aby projevila obzvláštní odhodlání a rozhodnost a aby v rámci příštích legislativních iniciativ trvala na navržení a provedení evropské strategie pro počítačovou bezpečnost a na vytvoření pozic či mechanismů k usnadnění horizontální koordinace všech společenství a vnitrostátních politik, které s touto záležitostí souvisejí.
<SPEAKER ID="208" NAME="Předsedající">
Tímto je rozprava o tomto bodu ukončena.
