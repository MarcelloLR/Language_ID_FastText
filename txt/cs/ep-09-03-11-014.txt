<CHAPTER ID="014">
Doba vyhrazená pro otázky (otázky Radě) 
<SPEAKER ID="404" NAME="Předsedající">
dalším bodem programu jsou otázky Radě (B6-0009/2009).
<P>

<P>
Předmět: Zlepšování kvality, dostupnosti a financování dlouhodobé péče
<P>
Evropané čelí řadě výzev v důsledku stárnutí obyvatelstva vedoucího k tomu, že roste počet osob, které potřebují péči, rovněž v kombinaci se změnami ve velikosti a složení rodin, změnami na trhu práce a zvýšenou mobilitou, což má dopad na dostupnost pečujících osob. V demografické zprávě Komise (SEK(2008)2911) se uznává, že tyto problémy budou vyžadovat řadu různých politických řešení včetně posílení solidarity mezi generacemi v oblasti dlouhodobé péče, většího uznání pro profesionální pečovatele a, co je nejdůležitější, větší podpory pro pečovatele z řad rodinných příslušníků.
<P>
Předsednictví již uvedlo své priority, pokud jde o větší pozornost, kterou je třeba věnovat zlepšování kvality, dostupnosti a financování dlouhodobé péče. Jaké kroky navrhuje Rada přijmout během svého předsednictví na podporu neformálních pečovatelů v celé EU v situaci, kdy mnozí z nich již poskytují dlouhodobou péči a fakticky tak přinášejí úspory našim zdravotním službám za poskytování zdravotní péče v řádu milionů EUR?
<SPEAKER ID="406" NAME="Alexandr Vondra">
úřadující předseda Rady. - Dovolte mi, abych reagoval na otázku paní Harkinové.
<P>
Předsednictví si význam dlouhodobé péče v souvislosti se stárnoucím obyvatelstvem plně uvědomuje. Podle údajů Eurostatu se populace starší 65 let v období 1995 až 2050 zdvojnásobí. Ve svých závěrech ze dne 16. prosince 2008 o strategiích v oblasti veřejného zdraví pro boj s neurodegenerativními onemocněními spojenými se stárnutím uvítala Rada práci, jež právě provedla sdružení, která chrání a podporují pacienty a pečovatele, a vyzvala členské státy a Komisi ke společným úvahám o podpoře pečovatelů a ke zvažování způsobů, jak ji dále rozvíjet.
<P>
Kromě toho Rada také vybídla členské státy, aby ve spolupráci s dalšími zúčastněnými subjekty vypracovaly národní strategický akční plán nebo jiná opatření zaměřená na zlepšení kvality života pacientů i pečovatelů, a zároveň aby zlepšily šíření užitečných informací mezi pacienty, jejich rodinami a pečovateli, aby se dozvěděli o zásadě péče a o zjištěných osvědčených postupech.
<P>
Rada také doporučila, aby členské státy vyhodnotily složitost nebo nadbytečnost administrativních postupů, kterým pacienti a pečovatelé čelí, a aby zvážily opatření, která by postupy zjednodušila.
<P>
Dále se ve společné zprávě o sociální ochraně a sociálním začlenění za rok 2008, předané Radou Evropské radě, členské státy samy zavazují zlepšit přístup ke kvalitním službám. Za tím účelem potvrdily, že je třeba docílit správné rovnováhy mezi veřejnými a soukromými povinnostmi a formální a neformální péčí a že její zajištění v místě bydliště nebo v rámci společenství by mělo mít přednost před ústavní péčí.
<P>
Rada také vyzvala Výbor pro sociální ochranu, aby i nadále podporoval sdílení zkušeností a výměnu osvědčených postupů týkajících se kvality dlouhodobé péče, pomoci pečovatelům, způsobu organizace dlouhodobé péče a důležitosti integrované péče.
<P>
Předsednictví bude pokračovat v úsilí o dosažení cíle 18měsíčního programu Rady v oblasti veřejného zdraví a na úrovni EU se bude snažit posílit výměnu zkušeností souvisejících se zdravotní péčí a se solidaritou s pečovateli, přičemž zohlední problémy v oblasti zdravotnictví způsobené naší stárnoucí společností.
<P>
České předsednictví bude věnovat zvláštní pozornost problematice dlouhodobé péče na úrovni společenství, neformální rodinná péče a důstojnosti a práv starších lidí. Předsednictví uspořádá evropskou konferenci o důstojnosti a ohrožení starších lidí, která se bude konat dne 25. května 2009 v Praze.
<P>
Na konferenci se budeme věnovat reformě sociálních a zdravotnických služeb, aby lépe odpovídaly potřebám a prioritám starších osob a rodin a budeme se, mimo jiné, zabývat takovými tématy, jako je dlouhodobá péče na úrovni Společenství, rodinná péče, stařecká slabost, prevence zneužívání a zanedbávání starších lidí a úloha úřadů samosprávných celků.
<P>
Předsednictví také uspořádá evropskou konferenci nazvanou "Sociální služby - nástroj mobilizace pracovní síly a posílení sociální soudržnosti", která se bude konat ve dnech 22. a 23. dubna v Praze. Na konferenci se bude zvláštní pozornost věnovat nárůstu pracovních příležitostí v sociálních službách v souvislosti se stárnutím obyvatelstva, podpoře neformálních pečovatelů a úloze sociálních služeb v aktivním sociálním začleňování a slaďování péče a zaměstnání.
<P>
Pozornost bude věnována především nezávislému životu ve společenství. Konference by měla přispět k výměně osvědčených postupů.
<P>
Dovolte mi, abych se na závěr zmínil o posledním vývoji v oblasti daní. Rada Ecofin dospěla právě včera v Bruselu k dohodě, že všechny členské státy by měly mít možnost požádat o trvalé snížení sazby DPH pro služby v oblasti domácí péče, jako je pomoc v domácnosti a péče o děti, starší osoby, nemocné, nebo postižené osoby.
<SPEAKER ID="407" NAME="Kathy Sinnott" AFFILIATION="IND/DEM">
České předsednictví mě velmi povzbudilo, zvláště důrazem, který klade na rodinu. Podtitulem zprávy Komise o demografii, která ukazuje, že obyvatelstvo Evropy stárně, je "solidarita mezi generacemi", ale ve skutečnosti je to rodina, kde se učíme solidaritě a tomu, že je založená na lásce a péči.
<P>
Mám také velkou radost, že české předsednictví upozornilo na úctu k lidské důstojnosti, protože tato zásada je základem péče. Chtěla bych, abyste se k tomu vyjádřil, protože, jak se zdá, musíme mít tuto zásadu na paměti, aby péče o ty, kteří jsou na ní závislí, byla poskytována takovým způsobem, který respektuje lidskou důstojnost.
<SPEAKER ID="408" NAME="Hubert Pirker" AFFILIATION="PPE-DE">
(DE) Paní předsedající, to, že existuje snaha podpořit příbuzné, aby mohli převzít dlouhodobou péči, považuji za velmi dobrou věc. Ve skutečnosti však bohužel není dost členů rodiny, kteří by se tak zachovali. Naproti tomu potřebujeme stále vice vysoce vzdělaného personálu. Proto mám otázku: jaké kroky podnikne úřadující předseda Rady, aby zajistil, že bude k dispozici dostatek profesionálně vyškolených pečovatelů? Zabývali jste se nějakou formou sjednocené odborné přípravy, vzhledem k tomu, že jde o nové iniciativy?
<SPEAKER ID="409" NAME="Alexandr Vondra">
úřadující předseda Rady - Paní předsedající, děkuji poslancům za jejich komentáře ke snaze předsednictví zlepšit životní podmínky starších lidí. Problém stárnutí obyvatelstva se týká nás všech; a měli bychom k němu přistupovat s určitou důstojností.
<P>
Je samozřejmě pravda, že řada těchto problémů zůstává v pravomoci členských států, ale na začátku této rozpravy jsem se zmínil o dvou konferencích. Myslím, že by členské státy mohly pečujícím rodinným příslušníkům poskytovat možnosti odborné přípravy a poradenství. Rozvoj vysoce kvalitního vzdělávání je klíčovým faktorem zlepšování kvality péče, podobně jako dočasné nahrazení péče a zvláštní dovolená pro zaměstnance, kteří se starají o rodinné příslušníky. Důležitá je v takové situaci pružná pracovní doba, práce na častečný úvazek a další opatření v zaměstnání, díky nimž je jednodušší péči poskytovat.
<P>
Na závěr bych rád zmínil, že sociální ochrana pečujících rodinných příslušníků je také důležitá. Péče poskytovaná jak neformálními, tak profesionálními pečovateli musí být společností oceňována a zajišťována. Z toho důvodu je ekonomická jistota předpokladem zajištění kvality péče.
<P>
Předmět: Nezaměstnanost v Evropě
<P>
Jak hodlá Evropská rada v současnosti bojovat proti nezaměstnanosti mladých lidí a dlouhodobé nezaměstnanosti v Evropě?
<SPEAKER ID="411" NAME="Alexandr Vondra">
úřadující předseda Rady - Rád bych poděkoval panu Brianu Cowleymu, že s touto otázkou vystoupil. Jistě si uvědomujete, že za plánování a uskutečňování svých politik zaměstnanosti jsou v první řadě odpovědné členské státy. Nicméně Rada má v oblasti zaměstnanosti řadu povinností, které zahrnují každoroční přijetí hlavních směrů zaměstnanosti v souladu s článkem 128 Smlouvy. Zvláště nyní, kdy Evropa čelí finanční a hospodářské krizi, věnuje Rada politikám zaměstnanosti v členských státech zvláštní pozornost.
<P>
Ve své otázce jste se ptal zvláště na současné iniciativy Evropské rady, které by měly pomoci v boji proti nezaměstnanosti mladých a dlouhodobé nezaměstnanosti v Evropě. V prosinci 2008 schválila Evropská rada Plán evropské hospodářské obnovy s cílem poskytnout jednotný rámec jak pro opatření, jež mají být přijata na úrovni Evropské unie, tak pro opatření přijímaná každým členským státem, s ohledem na jeho individuální podmínky. Závěry Evropské rady zdůraznily především rychlý doplňkový postup Evropského sociálního fondu na podporu zaměstnanosti, zvláště na pomoc nejohroženějším skupinám obyvatelstva. Evropská rada se zavázala vyhodnotit realizaci plánu na svém nadcházejícím jarním zasedání v březnu a naznačila tak, že v případě potřeby mohou být přijaty dodatky a změny.
<P>
V první polovině roku 2009 věnuje české předsednictví zvláštní pozornost i opatřením v oblasti zaměstnanosti v souvislosti s jarním zasedáním Evropské rady. Na svém jarním zasedání Evropská rada zváží situaci v oblasti zaměstnanosti ve Společenství a učiní závěry, které budou vycházet ze společné zprávy o zaměstnanosti přijaté Radou a Komisí.
<P>
Na zasedání Evropské rady v březnu se očekává předložení stanoviska Evropského parlamentu k této záležitosti. Na základě hodnocení Evropské rady přijme Rada hlavní směry politik zaměstnanosti v členských státech. Stávající hlavní směry zaměstnanosti přijaté vloni i jejich předchozí verze shodně zdůrazňovaly, že je důležité zabývat se nezaměstnaností mladých lidí a dlouhodobou nezaměstnaností v členských státech.
<P>
Od podzimu 2008, kdy dopady současné krize na zaměstnanost začaly být zřejmé, se Výbor pro zaměstnanost, který byl zřízen Radou v souladu s článkem 130 Smlouvy, ujal nového úkolu průběžně sledovat situaci v oblasti zaměstnanosti v členských státech. Výbor předává svá zjištění Radě.
<P>
Mimoto se předsednictví rozhodlo uspořádat summit o zaměstnanosti, aby zachovalo platformu pro diskusi a případná rozhodnutí; summit se bude konat dne 7. května. Témata diskuse budou potvrzena po jarním zasedání Evropské rady - proto plánujeme orientační diskusi k této věci na příští týden. V této souvislosti by se mělo také zmínit, že během tohoto roku Evropský parlament a Rada, jako spolutvůrci právních předpisů, hodnotí a zvažují změny v Evropském fondu pro přizpůsobení se globalizaci, který je nástrojem zaměřeným na odstranění negativních dopadů globalizace, mezi něž ztráta zaměstnání jistě patří, podobně jako snižování rizika, že propuštění zaměstnanci se stanou dlouhodobě nezaměstnanými. Cílem je zabránit dlouhodobé nezaměstnanosti včasnou podporou zaměstnanců pomocí aktivačních programů, mezi něž patří vzdělávání, které by mělo umožnit zvýšení kvalifikace.
<P>
Obecně byla podpora zaměstnanosti, včetně potírání dlouhodobé nezaměstnanosti a nezaměstnanosti mladých, vždy velmi důležitou součástí programů jednání Rady a Evropské Rady. Předsednictví podporuje uplatňování zásad flexikurity. Jejich provádění ve vnitrostátních politikách spolu s pokračováním strukturálních reforem pomůže zlepšit situaci ohrožených skupin obyvatelstva na trhu práce, jako jsou mladí lidé, starší lidé, dlouhodobě nezaměstnaní a lidé s nízkou kvalifikací.
<P>
Vážený poslanec může být na tomto místě ujištěn, že tomu tak bude i na jaře 2009, uprostřed světové finanční a hospodářské krize a při rostoucí nezaměstnanosti.
<SPEAKER ID="412" NAME="Brian Crowley" AFFILIATION="UEN">
Chtěl bych poděkovat úřadujícímu předsedovi za jeho odpověď. Myslím, že předsednictví patří uznání za to, že naplánovalo konferenci o zaměstnanosti dříve, než jsme rozpoznali nebo si uvědomili závážnost problému nezaměstnanosti vyplývajícího z hospodářské krize.
<P>
Ale v souvislosti se summitem o zaměstnanosti, který se uskuteční, tu máme tři klíčové otázky, na něž je třeba se zaměřit a zabývat se jimi: za prvé, nejen pouze využívat Evropský sociální fond pro vzdělávání, ale také zajistit, aby toto vzdělání skutečně vedlo k získání práce a nebylo samoúčelné; za druhé, zajistit, aby byl Fond pro přizpůsobení se globalizaci okamžitě aktivnější, protože ke ztrátám zaměstnání dochází nyní; a za třetí to nejdůležitějsí, přesvědčit naše kolegy v Radě, aby nepodléhali národnímu protekcionismu pokud jde o pracovní místa v jejich vlastních zemích na úkor pracovních míst v jiných zemích, protože, pokud budeme koordinavat naše úsilí a budeme spolupracovat, máme větší šanci uspět.
<SPEAKER ID="413" NAME="Gay Mitchell" AFFILIATION="PPE-DE">
Souhlasí se mnou úřadující předseda, že situace, ve které se nacházíme, se nepodobá 30. letům 20. stol., ale že více připomíná situaci na konci druhé světové války a že to, co doopravdy potřebujeme, je něco na způsob Marshallova plánu jako vstupu nového kapitálu pro obnovu Evropy?
<P>
Souhlasí tedy s tím, že je tu příležitost pro Evropskou investiční banku, aby získala investora, jako je například Čína, který by EIB půjčil peníze na investice v Evropě, a ty by potom mohly být vráceny prostřednictvím mimořádných obchodních cel a DPH vybíraných Unií komukoli, kdo by EIB půjčil peníze? Souhlasí s tím, že zatímco vítáme konferenci o zaměstnanosti, potřebujeme spíše nové myšlení a něco tak dramatického, jako byly události na konci druhé světové války?
<SPEAKER ID="414" NAME="Hubert Pirker" AFFILIATION="PPE-DE">
(DE) Paní předsedající, stávající překážky mobility jsou bezpochyby z části odpovědné za nezaměstnanost mladých. Máme skvělé přeshraniční vzdělávací programy, včetně učňovských, ale překážky v oblasti sociálních práv a zdravotního pojištění znamenají, že veškerého potenciálu pro mobilitu a další vzdělávání v zahraničí nelze využít. Co s tím předsednictví Rady dělá?
<SPEAKER ID="415" NAME="Alexandr Vondra">
úřadující předseda Rady. - Paní předsedající, myslím, že se tu objevily dva samostatné názory, jeden prezentovaný panem Cowleym a jeden panem Mitchellem. Myslím, že je třeba se vyhýbat různým protekcionistickým pokušením, které by v různých členských státech mohla vést dokonce k nárůstu nezaměstnanosti. Vnitrostátní řešení by neměla poškozovat sousední státy a budoucí generace by za to neměly platit.
<P>
Musíme mít opatření a reagovat na současnou situaci a také se o to pokoušíme. Souhlasím s panem Mitchellem, že potřebujeme plán, ano, a my nějaké plány máme. Máme Plán evropské hospodářské obnovy, který je třeba realizovat. Samozřejmě o tom vedeme diskuse a spolupracujeme s Evropskou investiční bankou. Její prezident pan Maystadt před dvěma dny pořádal konferenci, na které názorně předvedl, kolik prostředků EIB vydala od počátku krize - zhruba o 10 miliard EUR více než v předchozím roce. Existuje i další iniciativa EIB, společně s EBRD a Světovou bankou, jež umožní přidělit prostředky ve výši více než 24 miliard EUR například na pokrytí potřeb různých malých a středních podniků. Pro udržení zaměstnanosti je to důležité.
<P>
Pokud jde o revizi nařízení o Evropském sociálním fondu a Evropském fondu pro přizpůsobení se globalizaci, dospěla Rada k dohodě týkající se návrhu na revizi nařízení o Evropském sociálním fondu, který zjednodušuje záznam nákladů a přibývajících bezhotovostních plateb členským státům. V současné době se očekává stanovisko Parlamentu a revidované nařízení by mohlo vstoupit v platnost v květnu 2009.
<P>
Předmět: Rozdílnost výrobních norem ve světě
<P>
Evropa uplatňuje vysoké normy v potravinářském průmyslu a ve výrobních odvětvích na svém území, což všichni schvalujeme, avšak nepožaduje, aby těmto normám vyhovovaly také dovážené výrobky. Evropské normy jsou zejména v potravinářském, oděvním a hračkářském průmyslu nejlepší na světě; na druhou stranu však tyto vysoké normy vyvolávají dodatečné náklady a výrobu v EU prodražují. Do našich obchodů se dostávají výrobky z dovozu, na něž se stejně vysoké ekologické a jiné normy nevztahují a které jsou často mnohem levnější.
<P>
Jaké kroky Rada podniká v rámci Světové obchodní organizace a dalších světových fór, aby v celosvětovém měřítku zvýšila povědomí o této problematice a aby prosazovala vyšší výrobní normy, které zajistí lepší ochranu pracujících a spotřebitelů?
<SPEAKER ID="417" NAME="Alexandr Vondra">
úřadující předseda Rady - Vážím si další otázky z řad irských europoslanců - zdá se, že Irové jsou během dnešních interpelací nejaktivnější.
<P>
Tedy, pokud jde o iniciativu ve WTO, jež se týká lepší informovanosti a podpory vyšších výrobních norem po celém světě, dovolte, abych váženému poslanci nejprve připomněl, že hlavním vyjednavačem Evropského společenství ve WTO v oblasti obchodu je Komise, která jedná na základě mandátu uděleného Radou. Proto bychom tu potřebovali komisařku Catherine Ashtonovou.
<P>
Pokud jde o výrobní normy, mohou vlády na základě článku 20 dohody GATT jednat v obchodních záležitostech tak, aby chránily život nebo zdraví lidí, zvířat nebo rostlin, pod podmínkou, že nejde o diskriminaci nebo zneužití v podobě skrytého protekcionismu.
<P>
Vedle toho existují dvě specifická opatření WTO, která se těmito otázkami zabývají: sanitární a fytosanitární opatření (SPS) a dohody o technických překážkách obchodu (TBT).
<P>
SPS je samostatná dohoda, která obsahuje základní pravidla o bezpečnosti potravin a zdravotní normy pro zvířata a rostliny. Zěmě tak mají možnost stanovit si své vlastní bnormy, pod podmínkou, že mají vědecký základ. Dohody TBT ukládají členům WTO povinnost zajistit, aby technické předpisy, dobrovolně přijaté normy a postupy při posuzování shody nezpůsobovaly při obchodu zbytečné potíže.
<P>
Členové WTO se proto vybízejí, aby používali mezinárodní normy, pokyny a doporučení, pokud existují. Mohou přijímat opatření, která vedou k vyšším normám jen když je pro to vědecké zdůvodnění.
<P>
Evropské společenství má vysokou úroveň norem a jejich prostřednictvím chrání své spotřebitele. Nicméně musíme zajistit, aby požadované normy nebyly v rozporu s výše zmíněnými dohodami.
<P>
Všichni víme, že existují různé pohledy na tyto problémy a že Evropské společenství mnohokrát podobná opatření hájilo.
<P>
Z pohledu Společenství mohou osvědčené regulační postupy mimo jiné pomoci zamezit zbytečným překážkám v mezinárodním obchodě a zajistit, aby právní předpisy neomezovaly obchod více, než je potřeba. Zároveň může hájit právo stanovit cíle veřejné politiky, například ve vztahu k životu a životnímu prostředí lidí, zvířat a rostlin na úrovni, na jaké je to považováno za vhodné, za předpokladu, že nejsou realizovány způsobem, který by mohl znamenat libovůli nebo neospravedlnitelnou diskriminaci.
<P>
V současné situaci finančního zmatku a zhroucení hospodářství není možné přeceňovat důležitost plného souladu a účinného provádění všech pravidel a dohod WTO.
<P>
Evropské společenství vždy pracovalo na posílení mezinárodních norem v rámci příslušných výborů, zvláště ve výborech TBT, SPS, TRIPS, obchodu a životního prostředí. Mohu zmínit nedávný případ nesmlouvavého postoje Evropského společenství ve výboru SPS na konci února v záležitosti několika členů, kteří nebyli v souladu se normou Světové organizace pro zdraví zvířat.
<SPEAKER ID="418" NAME="Mairead McGuinness" AFFILIATION="PPE-DE">
Chtěla bych poděkovat úřadujícímu předsedovi za podrobnou a odbornou odpověď, ale dovolte, abych vám dala praktický příklad, který by vás mohl zaujmout. Za několik let Evropská unie úředně zakáže produkci vajec z klecového systému. Nicméně systém bude stále používán za našimi hranicemi a my budeme dovážet tekutá vejce nebo vaječný prášek, které budou v Evropské unii zakázané, a producenti se budou podivovat nad takovou logikou.
<P>
Ptám se Vás jako člověka, který odpovídá zcela logicky a zevrubně, jak byste v takovém případě argumentoval ve prospěch tohoto systému, když bychom řekli, že nelze dovážet tekutá nebo sušená vejce pocházející z klecového systému? Je absurdní zakazovat jej uvnitř EU .
<SPEAKER ID="419" NAME="Jim Allister" AFFILIATION="NI">
Pane ministře, myslím, že hlavním smyslem otázky byla konkurenceschopnost a to, jak udržíme konkurenceschopnost výrobců z EU. Vzhledem k tomu, že výrobci z EU, zvláště výrobci potravin, mají větší výdaje, neboť musí splňovat normy EU, a zároveň jim konkurují dovozy ze zemí, které tak nečiní, mohu se Vás zeptat, zda jste za těchto okolností přesvědčený, že SZP by měla být využita pro financování konkurenceschopnosti výrobců z EU? Bez finančních prostředků spějeme k tomu, že nás potká přesně takový osud, o jakém tu mluvila paní McGuinnessová.
<SPEAKER ID="420" NAME="Alexandr Vondra">
úřadující předseda Rady - Nepatřím k největším obhájcům SZP. Obecně souhlasím s tím, aby se v reformě SZP pokračovalo, ale doufám, že se nedostaneme do situace, kdy bychom dováželi tekutá nebo sušená vejce. Také věřím, že většina norem v Evropských společenstvích pro uvádění na trh není založená jen na tom, co jsme schválili tady v Evropě, ale i na mezinárodně schválených normách Codexu Alimentarius a normách Evropské hospodářské komise OSN.
<P>
Dohody TBT ukládají WTO a jejím členům povinnost zajistit, aby technické předpisy, dobrovolně přijaté normy a postupy při posuzování shody nezpůsobovaly v oblasti obchodu zbytečné potíže.
<P>
Předmět: Změna klimatu
<P>
Jak se Rada připravuje na nadcházející summit G8 v červenci a konferenci o změně klimatu v Kodani později v tomto roce, aby posunula mezinárodní jednání o změně klimatu vpřed? Může Rada zejména podat zprávu o nějakém zlepšení spolupráce mezi EU a novou vládou USA v této oblasti?
<P>
Jaké další akce v boji proti změně klimatu Rada vedle toho plánuje, aby sjednotila balík opatření, který byl schválený v prosinci?
<SPEAKER ID="422" NAME="Alexandr Vondra">
úřadující předseda Rady. - V prosinci roku 2008 se konference v Poznani dohodla na pracovním programu pro rok 2009, který jasně určil kroky ke konferenci o změně klimatu v Kodani, která se má konat v prosinci roku 2009. Poznaň také vyslala zprávu, že se na současnou finanční krizi nemá pohlížet jako na překážku budoucích opatření v boji se změnou klimatu, ale místo toho jako na další příležitost k hluboké transformaci našeho hospodářského systému a posunu k nízkouhlíkové ekonomice.
<P>
Současně si musíme být vědomi toho, že při realizaci výše uvedeného nám nebude lehko. Ekonomický pokles ovlivní ochotu zapojených zainteresovaných stran strávit další náklady související se závazky snižování emisí a také opatřeními na zmírňování a přizpůsobení se.
<P>
České předsednictví plánuje zaměřit své úsilí na mezinárodní úrovni na úspěšnou prosincovou dohodu v Kodani. Jak víte, Rada minulý týden navázala na sdělení Komise nazvané "Cesta ke komplexní dohodě o změně klimatu v Kodani" přijetím závěrů k této otázce, přičemž také vycházela z informací poskytnutých dočasným výborem pro změnu klimatu ustaveným Evropským parlamentem, a tak dále rozvinula postoj EU k celosvětové dohodě na období po roce 2012.
<P>
Od nadcházející Evropské rady se také očekává schválení klíčových politických poselství. Vedle sdílené vize dlouhodobých opatření na zmírňování a přizpůsobení se a také technologické vize je v postoji EU klíčové určení odpovídajících prostředků k financování účinných a dlouhodobých klimatických politik, které do velké míry rozhodne o úspěchu kodaňské konference.
<P>
EU se začala opět angažovat v aktivním navazování vztahů nejenom s klíčovými partnery při vyjednávání a hlavními nově se rozvíjejícími zeměmi, ale také s novou vládou USA, která již dala najevo svoji připravenost se opět smysluplně zapojit.
<P>
Předsednictví uskutečnilo svoji první schůzku s novou vládou USA a další výměny plánuje uskutečnit co nejdříve. Změna klimatu bude jedním z témat, o kterých se bude jednat během neformálního summitu mezi EU a USA v Praze dne 5. dubna. První signály přicházející z Washingtonu jsou v každém případě povzbuzující, takže bude rozhodující zajistit dobrou spolupráci mezi EU a USA, aby naše postoje byly co nejvíce ambiciózní, a zajistit, aby následně hlavní nově se rozvíjející země udělaly totéž.
<P>
Aby úsilí EU v boji se změnou klimatu přineslo své ovoce, je naprosto nezbytné, abychom zajistili vědomou účast ostatních hlavních světových ekonomik, které produkují CO2. Z tohoto důvodu bylo na schůzku zemí G8 pozváno několik takových zemí - Jihoafrická republika, Egypt, Čína, Indie, Austrálie, Mexiko, Brazílie, Indonésie a Jižní Korea.
<P>
Pokud se týká klimatického a energetického balíku, když EU v prosinci roku 2008 dosáhla dohody o tomto balíku, vyslala tím velmi silný politický signál všem svým partnerům ve vyjednávání po celém světě. Nyní zahájíme jeho realizaci, což zahrnuje hodně technické práce.
<P>
Vědoma si potřeby dále určit více podrobně kritéria, která by si Evropská unie přála používat při rozhodování o posunu od 20% k 30% snižování emisí, Rada v současné době zvažuje otázky komplementarity vynaloženého úsilí a dostatečnosti možných opatření rozvíjejících se zemí na základě sdělení Komise. Odpovídající text je součástí závěrů Rady ve složení pro životní prostředí z 2. března 2009.
<SPEAKER ID="423" NAME="Claude Moraes" AFFILIATION="PSE">
Co by byla doba vyhrazená pro otázky bez našich irských kolegů a jejich trefných a jasně vyjádřených příspěvků? Hovořím nyní jako první, ale proto, abych předsednictví jasně vysvětlil svůj postoj.
<P>
Svojí otázkou jsem chtěl říci, že bychom si měli uvědomit, že zejména naši mladší voliči - a jsem si jistý, že nejsem jediný, kdo se v takové situaci nachází - chtějí přesvědčit toto předsednictví v polovině jeho funkčního období a také švédské předsednictví, aby se pečlivě zabývala tím, jakými akcemi se Američané pokoušejí zajistit, aby nedošlo k žádnému konfliktu - a pan Vondra to zmínil - mezi řešením naléhavé priority hospodářské krize, nezaměstnanosti a podobně a podporou akce týkající se změny klimatu, prosazování balíčku k boji s klimatickou změnou a povzbuzování průmyslových odvětví, aby se zapojila do nízkouhlíkové ekonomiky.
<P>
Nežádám mnoho, ale rád bych řekl toto: prosím, buďte si vždy vědomi, že to nejsou cíle, které se navzájem vylučují. Mnoho našich mladších voličů v celé EU říká našim předsednictvím právě toto.
<SPEAKER ID="424" NAME="Silvia-Adriana Ţicău" AFFILIATION="PSE">
(RO) S vědomím účinků změny klimatu, jako jsou dlouhá období sucha, pokles zdrojů pitné vody a dezertifikace rozsáhlých oblastí evropského území bych se ráda Rady zeptala, zda zvažuje vývoj evropského zavlažovacího systému.
<P>
Jsem přesvědčena, že investice do zemědělství musí být během této hospodářské krize prioritou. Kromě toho je zemědělství z hlediska obchodní bilance Evropy nesmírně důležitou oblastí a my musíme zaručit dostupnost dostatečného množství dostupných zdravých potravin pro občany Evropy.
<SPEAKER ID="425" NAME="Avril Doyle" AFFILIATION="PPE-DE">
Ráda bych úřadujícímu předsednictví připomněla, že na summitu, který se konal minulého prosince, všechny hlavy států a vlád schválily prohlášení, v němž se kromě jiného uvádělo, že v kontextu mezinárodní dohody o změně klimatu v Kodani v roce 2009 by se u těch, kteří si to přáli, část výnosů z aukce použila na to, aby se umožnily a financovaly akce na zmírňování změn klimatu a přizpůsobování se těmto změnám v rozvojových zemích, které dohodu ratifikovaly, zejména v nejméně rozvinutých zemích.
<P>
Moje otázka je velmi jednoduchá. Protože prohlášení ze summitu nejsou uvedena v žádném úředním věstníku ani nejsou ve veřejném záznamu jednání, mohli byste, pane ministře, před koncem vašeho předsednictví uvést úplný obsah prohlášení alespoň ze summitu z minulého prosince ve veřejném zápisu jednání tohoto Parlamentu? Je nanejvýš důležité, abychom měli záznam takových důležitých prohlášení.
<SPEAKER ID="426" NAME="Alexandr Vondra">
úřadující předseda Rady. - Myslím, že je to zahrnuto do závěrů Rady ve složení pro životní prostředí ze začátku března. Nemám ty dokumenty s sebou, takže se znovu pečlivě podívám. Mám pocit, že jsem to četl. Čeká nás jarní zasedání Evropské rady a očekával bych potvrzení všech těchto ambiciózních cílů.
<P>
Nevím - a to vyvolává některé další otázky -, zda budeme moci přijít s odpovídajícím množstvím peněz, které bychom dali k dispozici pro fondy na pomoc rozvojovým zemím s opatřeními na zmírňování a přizpůsobení se, protože jsme právě na začátku našich rozhovorů s USA a jinými partnery a nedávalo by smysl vyložit naše karty na stůl právě teď.
<P>
Rozhovory s Američany právě probíhají. Náměstek ministra pro životní prostředí se setkal s Carol Brownerovou na začátku tohoto měsíce a Martin Bursík, který je českým ministrem pro životní prostředí, se setká se svými partnery ve Washingtonu - myslím, že ke konci tohoto týdne nebo na začátku příštího měsíce -, takže dialog již probíhá.
<P>
Ano, samozřejmě potřebujeme najít společný zájem. Hospodářská krize existuje, existují ony ambiciózní cíle pro životní prostředí. Máte pravdu, můžeme najít mnoho synergií a není třeba bojovat. Když si přečtete evropské plány na oživení hospodářství, je v nich mnoho programů, které mají zelený přebal nebo zelenou barvu. Zároveň je před námi mnoho veřejné osvěty. Podmínky v členských státech EU nejsou vždy nezbytně stejné, takže očekávám, že před námi v této oblasti leží mnoho práce s veřejností a veřejné diplomacie.
<P>
Předmět: Bezpečnost v silničním provozu
<P>
Podle priorit českého předsednictví vyžaduje velký počet osob usmrcených na evropských silnicích, aby se zvýšilo celoevropské úsilí o zlepšení bezpečnosti v silničním provozu.
<P>
Jaké plány má předsednictví na řešení této problematiky?
<SPEAKER ID="428" NAME="Alexandr Vondra">
úřadující předseda Rady. - Jak pan poslanec zdůraznil, patří zlepšení bezpečnosti v silničním provozu a snížení vysokého počtu smrtelných dopravních nehod na silnicích Společenství k prioritám českého předsednictví pro sektor dopravy. Není to nic překvapivého, protože jsme zemí, která leží přesně uprostřed kontinentu. Hustota provozu a související nebezpečí jsou pro nás jednou z nejvyšších priorit.
<P>
Předsednictví, které s vámi sdílí stejné obavy, mělo v úmyslu s ohledem na zlepšení stávající situace v krátkodobém horizontu uskutečnit během zasedání Rady na jaře 2009 rozpravu ministrů o budoucím vývoji v oblasti bezpečnosti v silničním provozu v kontextu přípravy nového akčního plánu o bezpečnosti v silničním provozu. Avšak s ohledem na skutečnost, že Komise předsednictví naznačila svůj záměr odložit datum přijetí tohoto nového akčního plánu, považuje české předsednictví tuto rozpravu za předčasnou.
<P>
Jedním příkladem konkrétní akce uskutečněné za našeho předsednictví v oblasti bezpečnosti v silničním provozu je konečné jednání mezi Radou a Parlamentem o návrhu nařízení o požadavcích schválení typu kvůli všeobecné bezpečnosti motorových vozidel. Jak víte, předsednictví a zástupcům Parlamentu se podařilo dosáhnout dohody o tomto návrhu a Evropský parlament toto nařízení včera přijal. Nařízení o všeobecné bezpečnosti požaduje povinné vybavení všech vozidel systémy elektronické kontroly stability a pokročilým systémem nouzového brzdění a systém varování před vybočením ze zvoleného pruhu u nákladních automobilů. Tyto nové technologie mohou významně zlepšit bezpečnost vozidel a je jasné, že pro bezpečnost v silničním provozu bude přínosem, až budou zavedeny jako standardní systém u nových vozidel.
<P>
Schválení při prvním čtení umožní povinné zavedení systémů elektronické kontroly stability u nových vozidel od roku 2011, tedy o jeden rok dříve, než se předpokládalo v původním návrhu Komise. Rada dále právě zahájila přezkum akčního plánu Komise k zavedení inteligentních dopravních systémů (ITS) v Evropě a souvisejícího návrhu směrnice stanovující rámec pro zavedení inteligentních dopravních systémů v oblasti silniční dopravy a u styčných ploch s ostatními druhy dopravy. Oba dokumenty si kladou za cíl mimo jiné zlepšení bezpečnosti v silničním provozu uplatněním informačních a komunikačních technologií v sektoru silniční dopravy.
<P>
Předsednictví plánuje vyzvat ministry, aby přijali závěry Rady k akčnímu plánu na zasedání Rady v březnu 2009 a obecný postoj nebo politickou shodu týkající se výše uvedeného návrhu na zasedání Rady v červnu 2009. Role ITS v oblasti bezpečnosti v silničním provozu se bude také projednávat na neformálním setkání ministrů dopravy, které se má konat ke konci dubna v Litoměřicích v mé zemi.
<P>
Inteligentní dopravní systémy a zařízení, jako jsou systémy nouzového volání a hypervigilance řidiče, systémy výstrahy při dosažení určité rychlosti a alkoholové zámky by mohly zásadním způsobem přispět ke zvýšení naší bezpečnosti v silničním provozu. Systémy elektronické kontroly stability a samotný systém eCall by mohly v Evropě zachránit až 6 500 životů ročně, pokud by byly plně využity. Předsednictví vzhledem k důležitosti, kterou připisuje bezpečnosti v silničním provozu, přezkoumá jakékoliv jiné návrhy k těmto otázkám, které Komise v krátké době případně předloží, za předpokladu že tak dovolí omezený čas, který je k dispozici do konce června.
<SPEAKER ID="429" NAME="Seán Ó Neachtain" AFFILIATION="UEN">
(GA) Z Irska je tady ještě jedna otázka, i když je tentokrát v našem vlastním jazyce. Jaké jsou, podle vašeho názoru, nejdůležitější příčiny vysokého počtu úmrtí na silnicích? Má české předsednictví v plánu vytvořit nějakou novou koordinaci mezi různými standardy zavedenými v různých zemích Evropy, pokud se týká vozidel, která jsou v dobrém stavu? Myslíte si rovněž, že by se ke snížení počtu úmrtí na silnicích mělo používat také něco jiného než jen technologie?
<SPEAKER ID="430" NAME="Silvia-Adriana Ţicău" AFFILIATION="PSE">
(RO) Evropská unie toho pro omezení dopravních nehod neudělala dost. Bezpečnost v silničním provozu může být zlepšena prostřednictvím investic do infrastruktury, zlepšením chování těch, kteří se provozu na silnicích účastní, a dodržováním dopravních předpisů.
<P>
Evropská komise přišla s návrhem směrnice o přeshraničním vymáhání práva v případě pokut za porušení dopravních předpisů. Evropský parlament pro tento návrh hlasoval. V jaké fázi jsou tyto záležitosti nyní a jaké má tento balíček vyhlídky na schválení Radou Evropské unie?
<SPEAKER ID="431" NAME="Jim Higgins" AFFILIATION="PPE-DE">
Zaprvé bych se chtěl Rady zeptat, zda akceptuje, že to, co potřebujeme, jsou specifické cíle pro každý členský stát, pokud se týká snižování počtu úmrtí a smrtelných úrazů na našich silnicích.
<P>
Zadruhé - akceptovala by Rada, že potřebujeme prosazovat systém, podle kterého může být ten, kdo se dopustil přestupku v jedné jurisdikci, soudně stíhán soudy, které do této jurisdikce spadají, a to i tehdy, pokud se vrátil do své rodné země?
<P>
A vůbec ne v poslední řadě - vítám informace Rady o systému eCall, ale kdy bude ve všech členských státech povinný? Pokud jde o dopravní nehody, a zejména nehody jednotlivých vozidel, má životně důležitý význam.
<SPEAKER ID="432" NAME="Alexandr Vondra">
úřadující předseda Rady. - Především rozumím, jak důležitá je tato problematika v průběhu volební kampaně, protože na bezpečnosti dopravy záleží každému. Myslím, že si musíme uvědomit jednu věc, a to, že vlády a zejména Evropská rada nemohou být odpovědné za každý jednotlivý život na našich silnicích. Je to také a v první řadě odpovědnost řidičů za volantem.
<P>
Musíme se však samozřejmě na tuto problematiku zaměřit a opakuji, že to patří mezi naše priority, takže potřebujeme tuto diskusi posunout kupředu. Proto jsme vybrali právě tuto otázku jako jeden z klíčových bodů programu neformální schůzky ministrů dopravy na konci dubna a zajisté sdělím svým kolegům v mé vládě a našemu ministrovi dopravy, jak důležitá je tato otázka také pro vás.
<P>
Hlavním tématem této neformální schůzky je zavedení inteligentního dopravního systému (ITS) v EU. Bezpečnost a zajištění dopravy na silnicích samozřejmě patří mezi šest prioritních oblastí činnosti, které Komise určila ve svém akčním plánu k ITS. Chceme tuto diskusi posunout kupředu.
<SPEAKER ID="433" NAME="Předsedající">
Autoři otázek, které nebyly zodpovězeny pro nedostatek času, obdrží písemnou odpověď (viz příloha).
