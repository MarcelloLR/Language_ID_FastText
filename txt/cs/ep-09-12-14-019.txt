<CHAPTER ID="019">
Bezpečnost hraček (rozprava) 
<SPEAKER ID="204" NAME="Předsedající">
Dalším bodem programu je prohlášení Komise o bezpečnosti hraček.
<SPEAKER ID="205" NAME="Günter Verheugen">
místopředseda Komise. - (DE) Paní předsedající, vážení poslanci, o hračkách diskutujeme vždy v předvánočním čase a to zcela právem, protože v tuto dobu se lidé o hračky zajímají nejvíce. Jsem rád, že tak činíme i v letošním roce, protože bezpečnost hraček leží na srdci Parlamentu, Radě a Komisi a všichni na ni klademe nejvyšší požadavky.
<P>
Dnešní rozpravu vyvolaly zprávy v médiích jednoho konkrétního členského státu - Německa. Mají původ ve Spolkovém ústavu pro posuzováni rizik a v Asociaci pro technický dozor (Technischer Überwachungsverein). Ani jedna instituce se přímo na Komisi neobrátila. Ani německá vláda v této záležitosti Komisi dosud neoslovila. Proto nevíme o nic více než to, co obě instituce prohlásily ve svých tiskových prohlášeních, a co se bylo možné dočíst v německých médiích. Jedná se však o téma natolik závažné, že i kdybychom se všichni měli řídit jenom zprávami v tisku, tak se touto záležitostí stejně musíme zabývat.
<P>
Analýza obsažená ve zprávách, jež máme k dispozici, naznačuje, že se musíme zabývat čtyřmi rozdílnými otázkami. Na první otázku lze odpovědět velmi snadno. Podle prohlášení německé Asociace pro technický dozor nesplňuje značná část hraček na německém trhu, které byly testovány, současná právní ustanovení Evropské unie. V tomto případě jsou, dámy a pánové, pravidla naprosto jasná. Pokud členský stát učiní takové odhalení, je jeho povinností bez prodlení informovat všechny ostatní členské státy a Evropskou komisi a podniknout nezbytná opatření. Ta mohou zahrnovat i okamžité stažení dotyčných výrobků z prodeje, a to se týká celé Evropy, a rovněž uvalení zákazu na dovoz, pokud jsou tyto výrobky vyráběny mimo Evropskou unii. Doufám, že německé orgány budou v souladu s těmito pravidly prostřednictvím systému RAPEX rychle informovat ostatní členské státy a Komisi. Pokud by bylo zapotřebí uvalit zákaz dovozu, pak vás tu nyní ujišťuji, že Komise takový zákaz bez prodlení přímo schválí. Jak už jsem však řekl, německé úřady nám dosud žádné takové informace neposkytly.
<P>
Tržní dozor - a to musím v tomto bodě prohlásit zcela jasně - je plně odpovědností členských států. Ani Evropská komise, ani Parlament či Rada nemají k dispozici žádné nástroje pro dozor nad trhem. Ty jsou výhradně věcí členských států. Ty však mají zákonnou povinnost, včetně dodržování platné směrnice o hračkách, tento dozor nad trhem vykonávat. Když ve zprávách z Německa čtu, že není jisté, zda tamní tržní dozor je ve stavu, kdy by mohl splnit požadavky nové směrnice o hračkách, napadá mne jediná věc a tou je, že německá vláda má povinnost zajistit, že německé orgány pro dozor nad trhem tyto požadavky splnit dokážou. Proto se domnívám, že odpověď na tuto otázku je jasná.
<P>
Druhá otázka je rovněž jednoduchá. Jedná se o staré téma, o němž Parlament vedl intenzivní diskuze v souvislosti s přijetím směrnice o hračkách, kde klíčové hlasování Parlamentu vyústilo při hlasování podle jmen v jasné, jednoznačné většinové rozhodnutí. Týkalo se povinné certifikace hraček třetím subjektem. Tento návrh předložilo Německo. Stála za ním německá Asociace pro technický dozor a návrh byl zcela oprávněně zamítnut, protože certifikace třetím subjektem by v případě hraček nijak nezvýšila jejich bezpečnost, protože hračky obvykle nejsou příliš technicky složité a certifikován by v tomto případě byl jejich prototyp.
<P>
Ze zkušenosti však víme, že v případě hraček není problémem prototyp, problémem je, zda jsou námi stanovené vysoké požadavky skutečně dodržovány během celého výrobního procesu všemi dodavateli a všemi články dodavatelského řetězu. Když přijde na hračky, řídíme se jako ve všech ostatních oblastech zásadou, že výrobce musí nést plnou odpovědnost za to, že je výrobek v souladu s platnými zákony. Výrobce této zodpovědnosti nemůžeme zprostit bez ohledu na to, ve které části světa se nacházejí.
<P>
Pokud v určité zemi existuje problém se spolehlivostí, musíme s danou zemí hovořit o zlepšení podmínek výroby, a přesně to Evropská komise dělá. Mám na mysli Čínu. S Čínou jsme v těsném, intenzivním kontaktu co se týká otázky, jak můžeme skutečně zajistit, aby výrobní podmínky v této zemi, která je s velkým náskokem největším světovým výrobcem hraček, splňovaly naše požadavky. Určitého pokroku bylo dosaženo, ale rozhodně je třeba vykonat ještě mnohem více.
<P>
Třetí skupina problémů se týká chemických látek a těžkých kovů v hračkách. Tato otázka je velmi složitá a ožehavá. Politický pokyn, který jsem vydal svým kolegům v průběhu prací na směrnici o hračkách, zněl, aby stanovili nepřísnější možná pravidla - nejpřísnější možná! Tento postoj sdílela i Rada a Parlament. V důsledku toho představují limitní hodnoty, které jsme zapracovali do nové směrnice o hračkách, která bude postupně zaváděna od roku 2011, nejnovější situaci, co se týká vědeckých poznatků, v době, kdy byla směrnice schvalována.
<P>
Jsme si však vědomi skutečnosti, že proces neustále pokračuje - věda samozřejmě činí neustálé pokroky, neustále se objevují nové výsledky výzkumů a nové poznatky - a tak jsme společně směrnici úmyslně zasadili do takového rámce, že nové vědecké poznatky, které odhalují dosud neznámá rizika či skutečnost, že mezní hodnoty byly stanoveny příliš vysoko, mohou být do směrnice rychle zapracovány prostřednictvím vyjednávacího postupu, který zahrnuje Parlament. Podle současné právní situace schválené Evropským parlamentem je pro posouzení rizik, jež výrobky představují, zapotřebí kompetentní vědecké komise.
<P>
V letošním roce se dvakrát objevily náznaky, že snad byly získány nové poznatky. První přišel prostřednictvím dopisu, jenž mi poslala německá spolková ministryně pro potraviny, zemědělství a ochranu spotřebitelů na jaře letošního roku. Dopis se týkal kadmia. Okamžitě jsem zařídil, aby tato otázka byla předána vědeckému výboru, nejen co se týká kadmia, ale také s ohledem na další těžké kovy. Výsledky jejich šetření očekáváme v první polovině roku 2010, nejpozději na konci června. Pokud jejich zkoumání skutečně přinese nové poznatky, pak okamžitě předložíme nový návrh na zpřísnění směrnice, která dosud nevstoupila v platnost, aby už obsahovala přísnější limitní hodnoty, až v roce 2011 v platnost vstoupí.
<P>
Druhý případ je komplikovanější a těžko se vysvětluje. Týká se polycyklických aromatických uhlovodíků (PAU), které nás v obklopují v běžném životě - dokonce si ani neuvědomujeme, že s nimi přicházíme do kontaktu. I v tomto případě jsme obdrželi informace, že pro polycyklické aromatické uhlovodíky jsou mezní hodnoty možná stanoveny příliš vysoko. Vědecký výnor se otázkou zabývá. I tyto výsledky budou k dispozici včas, abychom mohli učinit potřebné úpravy.
<P>
V této chvíli mi dovolte poukázat na skutečnost, že se tu zabýváme problémem, který jako politici nejsme schopni vyřešit. Jedná se o technické otázky, které jsou nanejvýš složité. Zcela otevřeně přiznám, že ne vždy rozumím extrémně složitým vědeckým analýzám, které dostávám. Nemyslím, že by zde bylo mnoho poslanců, pokud vůbec někdo, kteří by mohli prohlásit, že jim rozumějí. Nerozumíme jim, protože nemáme příslušné vzdělání. Do jisté míry proto musíme věřit našim odborníkům. V tom spočívá problém.
<P>
Samozřejmě víme, že dějiny vědy jsou plné příkladů, kdy se ukázalo, že obecně uznávané nauky jsou chybné. Jsou rovněž plné příkladů, kdy se nakonec prokázalo, že takzvané menšinové názory jsou správné. Jak můžeme jako politici rozhodnout, když se vědci sami mezi sebou neshodnou? Nemůžeme, a v tom spočívá riziko, které přichází s povoláním politika a kterému se nemůžeme vyhnout.
<P>
Evropské orgány se v tomto směru drží pravidla, že se řídí doporučením příslušných vědeckých výborů, což jsme učinili i v tomto případě. Rád bych však zcela otevřeně řekl, že tuto otázku beru tak vážně, že jakýkoli malý náznak, že se objevily nové poznatky - i kdybychom se o nich měli dovědět z novinového článku - považuje Komise za natolik důležitý, že otázku předává vědcům.
<P>
Závěrečný bod je dosti otravný. V této souvislosti bych rád prohlásil, že bych skutečně očekával, že orgán patřící vládě členského státu bude dodržovat základní požadavky řádného vědeckého chování. Tvrzení Spolkového ústavu pro posuzování rizik, kterého se chopila německá média, že co se týká polycyklických aromatických uhlovodíků, jsou mezní hodnoty pro pneumatiky stonásobně přísnější než hodnoty pro dětské hračky, je prostě snaha o vyvolání skandálu. Jde čistě o snahu vyvolat skandál a vědci v ústavu to dobře vědí.
<P>
Pravdou je, že pravidla, která se na výrobce pneumatik vztahují, konkrétně pravidla pro oleje užívané při výrobě, pocházejí z doby před nařízením REACH a před směrnicí o bezpečnosti hraček a že v tomto případě byla jedna z látek použita jako referenční hodnota. Tato látka však zastupuje skupinu zhruba sta dalších. Proto musíte tuto referenční hodnotu vynásobit stem. Tak se dostanete k naprosto stejné prahové hodnotě, která platí i pro ostatní výrobky v Evropské unii.
<P>
Řečeno jinými slovy, jelikož je prahová hodnota platná pro používání určitých olejů při výrobě pneumatik založena na nejmenším obsahu těchto látek, který je ve výrobcích měřitelný, je naprosto stejná i pro hračky. Obsah je definován jako nejmenší měřitelný obsah. Mohu jen spolkový ústav vyzvat, aby svoje zavádějící, neobhajitelné tvrzení stáhnul. Je skutečně nepřijatelné, že se takovými věcmi musíme zabývat.
<P>
Závěrem bych řekl, že co se týká směrnice o hračkách, tak jsme vytvořili dokument, který podle našeho nejlepšího vědomí a svědomí odpovídá tomu, co bylo možné v době jeho schvalování. Zasadili jsme ji rovněž do takového rámce, že do ní lze kdykoli zapracovat nové poznatky tak, aby požadavky na bezpečnost hraček vždy odrážely nejnovější pokrok ve vědě a výzkumu.
<SPEAKER ID="206" NAME="Andreas Schwab">
, jménem skupiny PPE. - (DE) Paní předsedající, pane komisaři, rád bych vám upřímně poděkoval za jasné, důvěryhodné prohlášení týkající se limitních hodnot, o nichž zde jednáme. Jménem skupiny Evropské lidové strany (Křesťanských demokratů) - Marianne Thyssenová, zpravodajka pro směrnici o hračkách, pochází z našich řad - chci jasně říci, že i my se snažíme dosáhnout úplné ochrany, co se týká všech rizikových látek, a udržovat ji. Víme, že v tomto ohledu neseme zvláštní zodpovědnost za zdraví našich dětí a tím i za naši budoucnost.
<P>
Zejména před Vánocemi - a o tom jste se zmiňoval, pane komisaři - je zapotřebí, aby rodiče a prarodiče měli jistotu, které hračky jsou pro jejich děti či vnuky bezpečné a mohou je tedy koupit. Spolu s vámi vyzývám dozorčí orgány členských států, konkrétně Německa, aby plnily svou povinnost a nebezpečné hračky odstranily z trhu. Domnívám se, že jsme se tehdy správně rozhodli nezařadit certifikaci třetími subjekty jako všeobecné hodnotící kritérium pro hračky.
<P>
Co se týká limitních hodnot, podobná výzva zazněla - jak jste zmínil - v loňském roce. Tehdy jsem vám napsal dopis, ve kterém jsem vás žádal, abyste záležitost předal vědeckému výboru Komise, za což jsem vám velmi vděčný. Snažil jsem se tehdy získat další názory vědců z Německa a dostal jsem tyto. Rád bych citoval ze studie vypracované Chemisches und Veterinäruntersuchungsamt Stuttgart (Stuttgartským úřadem pro chemické a veterinární zkoušky): "Z technického hlediska je srovnání vyšších mezních hodnot migrace v nové směrnici s hodnotami obsaženými v patnáct let staré DIN EN 713 extrémně obtížné."
<P>
Domnívám se, že tímto mohu vysvětlit, že se nejedná o přehození tohoto problému vědě s tím, že "my se tím nechceme dále zabývat, protože tomu nechceme rozumět", ale že jde o skutečnou, složitou diskuzi mezi vědci a jeden ústav v Německu očividně prosazuje svůj názor obzvláště razantně. Nicméně vás, pane komisaři, žádám, abyste udělal vše ve svých silách a přiměl zainteresované vědecké instituce ke spolupráci, aby se konečně shodly na vědecky objektivním závěru.
<SPEAKER ID="207" NAME="Sylvana Rapti">
jménem skupiny S&D. - (EL) Paní předsedající, rodiče v tento čas každoročně zasahují , aby se dopisy jejich dětí dostaly k Ježíškovi. Děti v těchto dopisech žádají o hračky. Jednou z těchto hraček by mohla být tato, zrovna tak jako by tato hračka mohla být jednou ze 104, které testovat německý spolkový ústav zodpovědný za odhalování nebezpečného spotřebitelského zboží.
<P>
Právě jsem vyslechla, jak pan komisař tento ústav v podstatě vinil za to, že dělá svoji práci. Poslouchala jsem, jak na vědce hromadí obvinění. Poslouchala jsem, jak hromadí obvinění na členské státy, které jsou zodpovědné za dohled. Všemu jsem naslouchala s velkým zájmem, stejně jako jsem poslouchala, jak nám neustále se značnou upřímností a spolehlivými údaji sděloval, že se každá předchozí směrnice tu a tam vylepšuje, když se objeví nové údaje. To samo o sobě potvrzuje, že německý spolkový ústav svou práci vykonal dobře. Na to bychom neměli zapomínat.
<P>
Co se týká samotné směrnice, má, jak víte, začít platit v roce 2011, pro chemické látky v roce 2014. A další věc: dne 17. prosince, jinými slovy pozítří, předstoupí každý členský stát před Komisi, aby předložil svůj návrh související s opatřeními pro dozor nad trhem.
<P>
To se přímo týká předvánočního trhu. Přímo se to týká zdraví našich dětí, které si hrají s hračkami, které jim koupíme. A konečně je důležité, aby se rozprava o hračkách nekonala každoročně v tomto období. Rozprava o hračkách a bezpečnosti by se ve skutečnosti měla konat v průběhu celého roku. To je zodpovědností Komise.
<SPEAKER ID="208" NAME="Jürgen Creutzmann">
jménem skupiny ALDE. - (DE) Paní předsedající, pane komisaři skupina Aliance liberálů a demokratů pro Evropu podporuje názory, které byly vyjádřena ve stanovisku německého Spolkového ústavu pro posuzování rizik v tom smyslu, že při posuzování karcinogenních látek by se měla užívat zásada "co nejnižší přiměřeně dosažitelné úrovně".
<P>
Za druhé, následkem toho je zapotřebí, aby Komise prozkoumala, zda mezní hodnoty stanovené v nové směrnici o hračkách tuto zásadu naplňují.
<P>
Za třetí, pokud tomu tak není , pak Komisi vyzýváme, aby zajistila, že ve směrnici o hračkách budou stanoveny takové mezní hodnoty, které vyloučí jakékoli ohrožení zdraví dětí měkčícími látkami v hračkách, před tím, než členské státy směrnici v roce 2011 uvedou v praxi.
<P>
Za čtvrté, zásady zakotvené ve směrnici o hračkách, které zakazují chemické látky, které mohou být karcinogenní, mutagenní nebo toxické, musí být prováděny s ohledem na přístupné části hraček. Je toho třeba dosáhnout prostřednictvím stanovených mezních hodnot, jinak je taková směrnice bezcenná.
<P>
Za páté, toto vyžaduje především lepší, účinnější tržní dozor, protože mezní hodnoty stanovené Unií obvykle překračují hračky, které se do EU dovážejí. Účinný tržní dohled by však rovněž umožnil, aby byly testovány hračky vyráběné v EU, zda i ony stanovené mezní hodnoty dodržují.
<P>
Za šesté, je naprosto nepřijatelné, pokud by k tomu mělo dojít, aby hračky dovážené do EU podléhaly mírnějším normám, než řekněme hračky dovážené do USA. Hrozba německé spolkové ministryně pro potraviny, zemědělství a ochranu spotřebitelů, Ilse Aignerové, že bude jednat na vlastní pěst a "toxické hračky" sama zakáže, je však podle mého názoru naprosto chybný způsob řešení situace, který je zcela kontraproduktivní pokud jde o vytváření důvěry na vnitřním trhu Evropské unie. Snaha o dobré postavení v národním žebříčku popularity nejenom ničí důvěru v orgány Evropské unie, ale zároveň škodí německé spolkové vládě, protože ta směrnici o hračkách schválila.
<SPEAKER ID="209" NAME="Heide Rühle">
jménem skupiny Verts/ALE. - (DE) Paní předsedající, pane komisaři, žádali jsme o tuto rozpravu, aby se vyjasnilo, která tvrzení jsou pravdivá a v kterých případech jde jen o laciný populismus. Na tomto pozadí se tato rozprava koná. Očekávali bychom, že Komise předstoupí před tisk dříve, ale budeme rádi, pokud bude možno celou záležitost vyřešit prostřednictvím této rozpravy.
<P>
Vítám prohlášení, že budete provádět testy zaměřené na těžké kovy a změkčovadla. Domnívám se, že je toho naléhavě zapotřebí. Rovněž bych ráda poukázala na skutečnost, že počet nových případů rakoviny u dětí mladších 15 let vzrostl mezi rokem 1980 - kdy se začalo se shromažďováním údajů - a rokem 2006 o více než 50%.
<P>
Zhoubné nádory jsou druhou nejčastější příčinou úmrtí dětí. Musíme proto jednat, musíme ověřit, zda jsou tyto údaje správné a podle toho zareagovat. Pokud nejnovější studie německého Spolkového ústavu pro hodnocení rizik ukáže, že přepracovaná směrnice o hračkách neposkytuje dostatečnou ochranu před karcinogenními změkčovadly, pak budeme muset učinit kroky.
<P>
Nelze dopustit, aby děti přijímaly mnohonásobně větší množství karcinogenních látek při hodinovém styku hračky s kůží, než kolik je obsaženo v kouři ze 40 cigaret. Těmto látkám se lze vyhnout. Studie ukazuje, že technicky to možné je. Sedmdesát procent prodávaných hraček prahových hodnot nedosahuje. Je proto možné kdykoli vyžadovat, aby ostatní hračky tyto mezní hodnoty splňovaly také. Je zde snad otázka ceny, ale její regulaci nelze ponechat pouze trhu, pokud je v sázce zdraví dětí. Je třeba učinit politické kroky a příslušně upravit a zvýšit mezní hodnoty.
<P>
Za tržní dohled jsou samozřejmě zodpovědné členské státy, nikoli Evropa, Parlament nebo Komise. Rovněž jsme mnohokrát vyzývali Německo, aby bralo své povinnosti v oblasti tržního dohledu vážně a podniklo příslušné kroky. To však v žádném případě neznamená, že my kroky činit nemusíme, pokud existují pochyby, že naše mezní hodnoty neodrážejí nejnovější vědecké poznatky, a proto doufám a žádám, aby nová Komise předkládala Parlamentu návrhy co nejdříve, abychom mohli příslušné mezní hodnoty regulativním postupem s kontrolou upravit.
<SPEAKER ID="210" NAME="Marianne Thyssen" AFFILIATION="PPE">
Paní předsedající, pane komisaři, dámy a pánové, bezpečnost dětí - našich nejmenších a nejzranitelnějších spotřebitelů - byla pro skupinu Evropské lidové strany (Křesťanských demokratů) a pro každého v této sněmovně vždy prioritou, a právě z tohoto důvodu jsme před rokem schválili novou, přísnou směrnici o bezpečnosti hraček. Díky skvělé spolupráci s panem komisařem a jeho spolupracovníky, s předsednictvím Rady a s kolegy poslanci Evropského parlamentu napříč politickými skupinami jsme byli schopni dokončit tento mamutí úkol, a dokončit ho rychle, konkrétně v jednom čtení. Všechny naše orgány byly přesvědčeny, že jsme vypracovali nejpřísnější legislativu na světě, kterou pečlivě sledovali i v tak vzdálených místech, jako jsou Čína a Spojené státy.
<P>
Parlament postupoval rozumně ve věci certifikace třetím subjektem a nastolil obzvláště přísnou linii, co se týká chemických látek, jako jsou alergeny a těžké kovy. Co se týká látek karcinogenních, mutagenních či toxických pro reprodukci, rozhodli jsme se pro úplný zákaz s několika výjimkami, které podléhají přísným podmínkám. Legislativa poskytuje přechodové období, ale to je samozřejmé - je to součástí systému - toto přechodové období je každopádně kratší, než podle svých prohlášení průmyslové podniky potřebují. Dámy a pánové, buď jsme udělali všechno špatně a v souvislosti s tímto zákonem naprosto zklamali, nebo věda a technologie pokročily do té míry, že zákon již potřebuje novelizovat, což je možné učinit prostřednictvím regulativního procesu s kontrolou velmi rychle, nebo je všechno v pořádku, a v tom případě nesmíme hrát na lidský strach a oprávněné obavy lidí o zdraví dětí. Poslouchala jsem pana komisaře a věřím mu a vidím také, že Evropská komise dělá to, co dělat má.
<P>
Domnívám se, že toto dokazuje, že pokud se v této oblasti objeví další přestupky, pak se nemusíme obávat, že dohled nad trhem existuje a funguje. Máme tedy dvě otázky: Je tato legislativa stále nejaktuálnější a je dohled nad trhem dostatečný? Pokud je odpověď na obě otázky kladná, pak se rozhodně musíme vyhnout populismu a musíme lidem jasně vysvětlit, že se není třeba ničeho obávat.
<SPEAKER ID="211" NAME="Christel Schaldemose" AFFILIATION="S&amp;D">
(DA) Paní předsedající, pane komisaři, děkuji vám za vaši předmluvu. Pokud jsem vás dobře pochopila, chtěl jste zajistit, aby byla vypracována studie o tom, zda dětské hračky v Německu skutečně obsahují příliš mnoho toxických látek, jak naznačovala dotyčná studie. Pokud to chápu správně, pak mi váš nápad připadá dobrý. Je nanejvýš důležité, abychom jednali rychle. Pokud existuje jakýkoli důvod pro domněnku, že je ohroženo zdraví našich dětí, pak musíme jednat. Dále bychom samozřejmě ocenili, kdyby Komise bezodkladně informovala Parlament, abychom se dozvěděli, zda na oněch tvrzeních bylo něco pravdy či nikoliv. Chtěla bych však poukázat na skutečnost, že co se týká změkčovadel v hračkách, tak podle řady výzkumníků neexistují žádné bezpečné hodnoty. Jediný bezpečný způsob je změkčovadla při výrobě dětských hraček vůbec nepoužívat. Skutečně se domnívám, že bychom k této otázce měli zaujmout stanovisko a zvážit, zda bychom pravidla neměli zpřísnit. Nejsem si jistá, zda jsou pravidla dostatečně dobrá, dokonce ani pravidla v nové směrnici o hračkách.
<P>
V této souvislosti bych však rovněž chtěla zmínit další záležitost, před měsícem a půl jsme obdrželi analýzu Komise o tom, jak byla jednotlivých členských státech provedena nová legislativa v oblasti tržního dohledu. Je skutečně pravda, že zajištění správného fungování tržního dozoru je úkolem členských států. Tato analýza však ukázala, že pouhé dva státy se rozhodly vložit do tržního dohledu více peněz, navzdory skutečnosti, že jsme zpřísnili pravidla. Měli bychom se polepšit. Lepší tržní dozor potřebujeme právě proto, aby se neobjevovaly ony hrůzné příběhy o nebezpečných hračkách na trhu. Proto doufám, že Komise zajistí, aby členské státy tohoto cíle dosáhly.
<SPEAKER ID="212" NAME="Anna Hedh" AFFILIATION="S&amp;D">
(SV) Paní předsedající, chtěla bych poděkovat panu komisaři Verheugenovi za to, že nám přišel pohovořit o této důležité záležitosti. Leží na nás obrovská odpovědnost zajistit, aby děti nebyly ohroženy a vystaveny nebezpečí. Ráda bych této příležitosti využila k položení několika otázek, jež se týkají závazků, které Komise učinila v souvislosti s vyjednáváním, jež předcházelo hlasování při prvním čtení směrnice o hračkách jakož i plenárnímu hlasování.
<P>
Stranické skupiny, které se jednání účastnily, souhlasily s odstraněním určitých omezení ohledně hladiny hluku, protože znění schválené výborem obsahovalo konkrétní úrovně v decibelech. Komise prohlásila, že tyto úrovně jsou možná příliš vysoké, a slíbila, že namísto toho připraví normu, která bude založena na maximální úrovni trvalého o krátkodobého hluku. Jak daleko pokročila Komise v práci na tom, aby zajistila, že hračky nezpůsobí poškození sluchu? Kdy lze očekávat normu stanovující maximální hladiny hluku pro hračky?
<P>
Ráda bych také poukázala na otázku velikosti písma, kterým jsou vytištěna upozornění. I v tomto případě nám bylo sděleno, že se otázka vyřeší prostřednictvím norem. Jaký názor zastává Komise ohledně pravidel, která by v tomto směru měla být uplatňována? Kdy můžeme očekávat normu, která bude obsahovat minimální velikost písma pro upozornění?
<SPEAKER ID="213" NAME="Małgorzata Handzlik" AFFILIATION="PPE">
Téma bezpečnosti hraček přitahuje velký zájem, zejména pak v předvánočním období, kdy přemýšlíme o tom, jaké hračky koupit těm nejmladším mezi námi. Během minulého volebního období jsme připravili cosi, co je podle mého názoru velmi dobré řešení pro zvýšení bezpečnosti hraček, s nimiž si hrají naše děti. Na výsledky těchto opatření si však bohužel musíme počkat. Věřím však, že přinesou hmatatelné výsledky.
<P>
Ráda bych na tomto místě poděkovala službám Komise za zorganizování putovní výstavy o hračkách, protože jde o velmi významnou iniciativu, která podnikům pomáhá připravit se na změny, které ze směrnice vyplývají.
<P>
Dámy a pánové, znepokojuje mne však další informace. Na konci listopadu se Komise pro bezpečnost spotřebního zboží ve Spojených státech rozhodla stáhnout z prodeje více než milión dětských postýlek. Další milión bude stažen z kanadského trhu. Postýlka je předmět denní potřeby a děti s nimi přicházejí do styku snad ještě více než s hračkami. Vzhledem k rozsahu celé operace bych byla ráda, kdyby se pan komisař mohl k této záležitosti vyjádřit. Máme jistotu, že jsou dětské postýlky na evropském trhu bezpečné?
<SPEAKER ID="214" NAME="Anja Weisgerber" AFFILIATION="PPE">
Paní předsedající, pane komisaři, i já bych vám chtěla upřímně poděkovat za jasné vyjádření. V podstatě by se mělo říct, že směrnice o hračkách přinesla celkově podstatné zlepšení v ochraně našich dětí. Všichni jsme k ní přistupovali s tím, že chceme vytvořit nejpřísnější legislativu na světě. Jak jste však prohlásil, pociťují nyní mnozí rodiče a prarodiče obavy kvůli studii německého Spolkového ústavu pro hodnocení rizik. Nyní si musíme položit otázku, zda jsou prohlášení a závěry ústavu správné, či nikoli. Každopádně musíme důkladně prošetřit veškeré skutečnosti týkající se této záležitosti. Jde o ochranu našich dětí.
<P>
V tomto bodě bych vám ráda upřímně poděkovala za prohlášení, že tak chcete učinit. Domnívám se však, že by věci měly postupovat rychleji. Výsledky šetření vědeckého výboru budou k dispozici až příští rok, říkal jste, že v první polovině roku. Je nezbytné je mít dříve. Jde o ochranu našich dětí. Skutečně nechápu, proč spolkový ústav čekal tak dlouho, než přišel se svými prohlášeními. To bych chtěla rovněž zdůraznit.
<SPEAKER ID="215" NAME="Georgios Papanikolaou" AFFILIATION="PPE">
Paní předsedající, v posledních letech byly zaznamenány desítky případů - jen v roce 2000 jich bylo 36 - kdy dětem musela být poskytnuta okamžitá chirurgická pomoc kvůli škodlivým látkám obsaženým v hračkách. Rád bych sněmovně rovněž připomněl, že je tomu jen týden, co byla v Americe zveřejněna zpráva, která uvádí, že třetina dostupných hraček obsahuje nebezpečné chemické látky.
<P>
Proto bychom měli chápat, že evropská značka shody (CEE) není dostatečnou zárukou bezpečnosti hraček. Uděluje se po předložení dokumentace dotyčnou firmou, nikoli po preventivních a namátkových kontrolách výrobku, a proto nemůžeme předpokládat, že jsou hračky bezpečné.
<P>
Proto, abychom zajistili, že naše děti - já sám žádné nemám, ale doufám, že jednoho dne budu mít - dostanou, jak tu zaznělo, od Ježíška dárky zcela bezpečné, které rodičům nepůsobí obavy, musíme na členské státy vyvinout tlak, aby prováděly důkladnější kontroly a samozřejmě posílily stávající legislativu.
<SPEAKER ID="216" NAME="Günter Verheugen">
člen Komise. - (DE) Paní předsedající, dámy a pánové, těší mne široká shoda, kterou dnešní rozprava ukázala. Předem mi dovolte jednu poznámku. Jednáme s vědeckou institucí, s německým Spolkovým ústavem pro hodnocení rizik, o němž už nějakou dobu vím kvůli jeho tendenci vydávat poplašná prohlášení pro veřejnost, aniž by informoval Komisi či jiné evropské orgány o výsledcích svého šetření. Úsudek si udělejte sami. Já pouze vím, že se diskutuje o tom, zda bude pokračovat financování tohoto ústavu z německého spolkového rozpočtu. To by mohlo být jedno z vysvětlení pro intenzivní činnost ústavu ve vztazích s veřejností, přičemž jinak nevzbuzuje nějaké velké mínění tím, že by nám umožnil řádně prozkoumat své závěry.
<P>
I když jsme si však pouze něco přečetli v médiích - a zdá se, že v tomto bodě jsem byl nepochopen - považujeme to stále za náznak, že se možná objevily nové vědecké poznatky, a já už jsem to předal vědeckému výboru. Výzva, abych tak učinil, které tu zazněla, nebyla zapotřebí. V okamžiku, kdy se mi do rukou dostane informace naznačující, že se možná objevily nové vědecké poznatky týkající se bezpečnosti hraček a mezních hodnot, jež jsme stanovili, je tato informace předána vědeckému výboru.
<P>
Musím však opakovat, že ode mne nemůžete očekávat, stejně jako já nemůžu očekávat od vás, že učiním rozhodnutí ve věci sporů mezi vědci, které se týkají metod. To nemůžete. Nedokážu to já a nedokážete to ani vy. Nemůžu udělat nic víc než prohlásit, že o problematice metodologie měření možných mezních hodnot se důkladně diskutovala zde v Parlamentu, v Radě i v Komisi. Navíc názor tohoto německého ústavu nesdílí žádný další vědecký ústav v Evropě - ani jediný! Pokud se domníváte, že je mojí povinností řídit se názorem jediného ústavu a nebrat do úvahy názor všech ostatních, tak mi to prosím řekněte a můžete mne pokárat. Tuto zodpovědnost si nemohu vzít na bedra. Nemůže tak učinit ani nikdo z vás. Řeknu však ještě jednou: Pokud se objeví jakékoli nové poznatky, bude proces uveden do pohybu.
<P>
Paní Weisgerberová, říkala jste, že by tento proces měl postupovat rychleji - bohužel rychleji postupovat nemůže. Jedná se o velmi složité vědecké otázky. Je zapotřebí provést zkoušky. Možná o tom nevíte, ale je například zapotřebí rozsáhlých testů na zvířatech, aby tato tvrzení bylo možné ověřit. Nelze prostě vědce přinutit, aby výsledky dodali v určitém časovém termínu. Je mi líto, ale to není možné. Musím vás proto prostě požádat, abyste se uspokojila mým prohlášením, že nám vědecký výbor sdělil, že nám podložené výsledky bude schopen předložit v polovině příštího roku, a tak skutečně učiní. Na základě těchto výsledků, pokud se zjistí, že skutečně existují nové poznatky, Komise bez prodlení připraví nové návrhy. Doufám, že tím je vše vyjasněno.
<P>
Pane Creutzmanne, zásada užívání nejnižšího možného rizika platí. K tomu nepotřebujeme pomoc Spolkového ústavu pro hodnocení rizik. Požadavky, které jste z toho odvodil, jsou proto splněny.
<P>
Paní Rühlová, prohlásila jste, že jsem měl před tisk předstoupit dříve. Překvapí vás, když odpovím, že přesně to jsem učinil. Stejně jako si nemyslím, že do evropských médií, zejména do německých, pronikne to, co jsem řekl dnes v Parlamentu, tak německá média nevěnovala pozornost mým faktickým a podle mého názoru klidným prohlášením. Potřebné prohlášení jsem však učinil a vysvětlil v něm fakta celé záležitosti. Rád vám dotyčný text poskytnu.
<P>
Paní Davidsonová, máme nejpřísnější legislativu na světě. Na to můžeme být hrdí. Tato Komise se nenechá nikým ve světě předběhnout, když dojde na zajištění nejvyšší možné úrovně bezpečnosti hraček.
<P>
Paní Schaldemosová, nemůžu než s vámi souhlasit a prohlásit, že nelze zpochybňovat zodpovědnost členských států za provádění tržního dozoru. Naprosto s vámi souhlasím, že klíčovou roli hraje otázka provádění. V tomto směru jsme učinili příslušné přípravy.
<P>
Velmi významná je poslední otázka paní Hedhové. Zmínila jste dva příklady týkající norem v různých oblastech, jedním z nich byly zdroje hluku. Příslušné pokyny byly zaslány evropským normalizačním organizacím. S normami je to však stejné jako s ostatní vědeckou prací. Nelze očekávat, že budou k dispozici do týdne nebo jednoho či dokonce několika měsíců. Vyžadují čas. Na všech normách, o nichž jsme hovořili, se pracuje, budou k dispozici v dohledné době a umožní nám také dosáhnout přesné porovnatelnosti výrobků a posílení tržního dozoru.
<P>
Rád bych se zmínil ještě o jednom problému. Dětské sedačky, o nichž se tu hovořilo v souvislosti s určitými bezpečnostními problémy v USA, nejsou hračky. Nespadají proto do záběru směrnice o hračkách, ale spíše do působnosti směrnice o obecné bezpečnosti výrobků. V tomto ohledu se před Američany nemusíme schovávat. Systém, který v Evropě máme, co se týká obecné bezpečnosti výrobků, v posledních letech trvale prokazuje svou hodnotu. Pokud se na evropském trhu objeví nebezpečné výrobky, můžeme nyní s určitou jistotou předpokládat, že o nich budou informovány všechny ostatní členské státy a Komise a že budou rovněž podniknuty příslušné kroky.
<SPEAKER ID="217" NAME="Předsedající">
Rozprava je ukončena.
<P>
Písemná prohlášení (Článek 149)
<SPEAKER ID="994" NAME="Jim Higgins  " AFFILIATION="PPE">
písemně. - Vítám skutečnost, že nová směrnice 2009/48/ES o bezpečnosti hraček vstoupí v platnost v roce 2011, přestože je škoda, že nebude platit v předvánočním období příštího roku 2010, kdy se prodává většina hraček vyráběných v EU či do EU dovážených. Doufám, že členské státy uznají za vhodné provést všechny prvky této významné směrnice ještě před uplynutím konečné lhůty pro její realizaci, aby si rodiče jako spotřebitelé nemuseli dělat starosti.
<SPEAKER ID="993" NAME="Artur Zasada  " LANGUAGE="PL">
Chtěl bych využít příležitosti, již poskytuje tato rozprava, a obrátit vaši pozornost k potřebě zlepšit fungování registru spotřebitelských událostí Evropské unie, který kromě jiného předpokládá shromažďování informací o úmrtích či fyzických zraněních vyplývajících z užívání různých výrobků určených pro děti. Tento registr by měl být významnou složkou systému na ochranu spotřebitelů, včetně těch nejmladších a nejzranitelnějších. Podle odborníka z technického výboru pro výrobky pro malé děti a bezpečnost hraček polského výboru pro normalizaci však rychlá výměna informací mezi členskými státy a Evropskou komisí o výrobcích, které představují nebezpečí, a o krocích, které jednotlivé státy podnikají, aby zabránily jejich vstupu na trh, dosud funguje neuspokojivě. Rád bych požádal o důkladné prošetření této záležitosti.
