<CHAPTER ID="011">
Kontrolní a informační systém Společenství pro provoz plavidel - Vyšetřování nehod v odvětví námořní dopravy - Odpovědnost dopravců k cestujícím po moři v případě nehod - Státní přístavní inspekce (přepracované znění) - Subjekty pověřené inspekcemi a prohlídkami lodí (přepracované znění) - Subjekty pověřené inspekcemi a prohlídkami lodí (přepracované znění) (pokračování rozpravy)
<SPEAKER ID="282" NAME="Gilles Savary" LANGUAGE="FR">
Pane předsedající, od té doby, co jsem se stal "špatným" zpravodajem, když Rada smetla ze stolu moji zprávu, mám pouze dvě minuty, abych se mohl vyjádřit. Půjdu tedy přímo k věci a zaprvé řeknu, že se neobracím na francouzské předsednictví, které nás podporuje, ani na komisaře, který nás podporuje, ale na Radu. Rovněž se obracím na kolegy poslance a chtěl bych jim poděkovat za jejich solidaritu a říct, že nehody tankerů Erika a Prestige byly velmi špatnou zkušeností. Členské státy obvinily Evropu z toho, že se těmito záležitostmi nezabývá dostatečně.
<P>
Nyní díky komisařovi Barrotovi usilujeme o zavedení zcela nového výtečného evropského prostoru námořní dopravy. Jedním z opatření, která navrhujeme, je občanskoprávní odpovědnost majitelů plavidel. Co to znamená? Znamená to, že přinejmenším zajistíme, aby byla všechna plavidla pojištěna u solventních pojišťovacích společností proti škodám, které způsobí, a to přinejmenším v rámci úmluv Mezinárodní námořní organizace (IMO). V La Rochelle jsem byl potěšen, když jsem viděl, že členské státy, jež se k organizaci IMO nepřipojily, se náhle staly jejími velkými příznivci.
<P>
Radím jim, aby ratifikovaly úmluvy IMO a ze všeho nejdříve úmluvu o chemických látkách. K chemickému ohrožení nebo chemické katastrofě může dojít dnes nebo zítra ráno. Vrátili bychom se do doby nehody tankeru Exxon Valdez. Prakticky žádný členský stát nepřijal v rámci IMO právní závazky ohledně chemického ohrožení. To je první věc.
<P>
Druhou věcí je vytvoření osvědčení o záruce a pojištění pro evropský prostor námořní dopravy. V Evropě potřebujeme mít jistotu. Pokud je Evropa napřed, zbytek světa její pokrok následuje. To jsme mohli sledovat zejména v případě černých listin leteckých společností. Dámy a pánové, nedávno jsem se zúčastnil sympozia, které se zabývalo otázkou, zda je balíček Erika ještě použitelný. Ano je a bylo tomu tak i dne 11. listopadu 2007 v Černém moři, když se v Kerčském průlivu potopilo pět plavidel, jejichž pojistné smlouvy byly nepoužitelné.
<P>
Opravdu se domnívám, že musíme tuto záležitost vyřešit, a proto si myslím, pane úřadující předsedo, že vytrvalost Parlamentu zde není otázkou hrdosti. Je otázkou veřejného zdraví a veřejného zájmu. Nikdy zde nepřipustíme svou odpovědnost za nedbalost členských států, pokud tyto státy nebudou vyvíjet žádné úsilí. Spoléhám na vás.
<SPEAKER ID="283" NAME="Anne E. Jensen">
jménem skupiny ALDE. - (DA) Pane předsedající, pane úřadující předsedo Rady, pane komisaři, sdílím naději ostatních zpravodajů, že se blížíme k přijetí těchto významných právních předpisů. Zdá se mi divné, že by Radě mělo trvat tak dlouho předložit společný postoj k sedmi směrnicím, jež mají předcházet katastrofám vedoucím k znečištění moří a posílit připravenost v případě takových neblahých událostí.
<P>
Je politováníhodné, že jsme již tak dlouho neúspěšní, co se týče dvou směrnic o povinnostech států vlajky a odpovědnosti pracovníků záchranných týmů. Podle mého názoru to musí být také zahrnuto do celkového balíčku. Několik dalších členů uvedlo, a já souhlasím, že francouzské předsednictví vyvíjí obrovské úsilí s cílem najít řešení tohoto problému, a já bych za to francouzskému předsednictví jménem skupiny Aliance liberálů a demokratů pro Evropu ráda poděkovala. Doufejme, že toto úsilí bude úspěšné.
<P>
Všichni samozřejmě souhlasíme, že námořní doprava je celosvětovým průmyslovým odvětvím a že právní předpisy, které přijímáme, musí být v souladu s mezinárodními námořními dohodami uzavřenými pod záštitou IMO a v rámci Pařížského memoranda o porozumění o státní přístavní inspekci. Parlament to podporuje po celou dobu. Cílem třetího balíčku pro námořní bezpečnost je, aby se lodě nesplňující potřebné normy staly v evropských vodách minulostí. Musí zde být lepší kontrola provozu plavidel, kvalitnější kontrola lodí a lepší výměna zkušeností týkajících se toho, co představuje riziko mimořádných událostí.
<P>
Záležitost přístavů pro lodě v tísni byla předmětem sporu mezi Parlamentem a Radou. Já sama žiji blízko přístavu, který byl určen jako přístav zodpovědný za příjem lodí,a musím vyjádřit svou jasnou podporu ohledně požadavků Parlamentu, že přístavy zodpovědné za příjem lodí musí být chráněny před nepříjemnými dodatečnými náklady, jež vznikají v případě, že loď, ze které uniká ropa, je odvlečena do přístavu. Je důležité zajistit, aby na malých místních samosprávách nezůstala finanční zátěž za následné provedení sanačních prací.
<P>
Ráda bych zdůraznila zejména dvě směrnice, v jejichž případě jsem byla zpravodajkou za svou skupinu, konkrétně se jedná o směrnici o státní přístavní inspekci a směrnici o vyšetřování nehod. Co se týče směrnice o státní přístavní inspekci, panuje zde shoda ohledně zásad navržených Komisí, a to, že všechny lodě musí být kontrolovány a lodě, které jsou ve špatném stavu, musí být kontrolovány mimořádně důkladně. Státní přístavní inspekce musí splňovat vhodné normy, aby se dosáhlo jednotnějšího provádění inspekcí ve všech přístavech EU. Je zde však ještě několik nevyřešených bodů. Rada nepřijala inspekce kotvících lodí a její postoj není tak pevný jako v případě Parlamentu vůči odepření přístupu pro lodě v opravdu nejhorším stavu. Skupina ALDE plně podporuje postoj zpravodajky paní Vlasto a je tedy pro předložení několika návrhů z prvního čtení.
<P>
Parlament a Rada se stále neshodují v otázce několika bodů, co se týče směrnice o vyšetřování nehod. Vyšetřování mimořádných událostí a sdělování jejich výsledků by mělo zajistit, aby se nehody neopakovaly. Z nehod, ke kterým dochází, se musíme poučit a co nejvíce lidí se musí poučit ze zkušeností ostatních. Stejně jako v letectví musí být zajištěno, že všechny zúčastněné strany poskytnou co nejotevřenější a nejčestnější popis průběhu nehody. Svědecká výpověď z vyšetřování nesmí být použita v přímém spojení s jakýmikoli vzniklými náklady; v takových případech musí být obviněnému během výslechu zajištěna jeho práva. Je složité nalézt v této záležitosti rovnováhu, v prvním návrhu Parlamentu je několik bodů, které Rada nepřijala, a které proto předkládáme znovu. Hlavním předmětem sporu je však otázka, jaké druhy mimořádných událostí by sem měly spadat. Rada si přeje, aby sem byly zahrnuty pouze nejzávažnější nehody, ale mohlo by být stejně tak přínosné poučit se z méně závažných nehod a dokonce z tzv. skoronehod, tedy událostí bez následků. Rada chce navíc udělit rovnocenný status paralelním vyšetřováním prováděným několika zeměmi, zatímco my usilujeme o určitou jasnost ohledně toho, které vyšetřování je považováno za oficiální. Za každou cenu je třeba vyhnout se tomu, aby vyšetřování nehody bylo zpolitizováno a aby se orgány snažily odmítnout svou odpovědnost a ovlivňovat výsledek vyšetřování.
<P>
Skupina ALDE proto plně podporuje návrh pana Kohlíčka, který usiluje o to, aby byl znovu předložen návrh z prvního čtení.
<SPEAKER ID="284" NAME="Roberts Zīle" LANGUAGE="LV">
Pane předsedající, pane komisaři, nejprve bych rád vyjádřil uznání všem zpravodajům, kteří se tímto balíčkem zabývali, a to vzhledem ke skutečnosti, že se jim podařilo zachovat v otázce těchto velmi důležitých námořních právních předpisů jednotný přístup. Zároveň bych chtěl vyjádřit obavy své skupiny ohledně dvou bodů uvedených ve zprávě paní Vlasto týkající se státní přístavní inspekce. Zaprvé se domníváme, že bod odůvodnění 13, co se týče malých států s malými loďstvy, byl mnohem lépe vyjádřen ve společném postoji než ve stávajícím znění vypracovaném výborem Parlamentu. Původní znění uvádělo, že členské státy by měly usilovat o to, aby byl změněn způsob sestavování bílých, šedých a černých listin států vlajky v rámci Pařížského memoranda o porozumění s cílem zajistit spravedlnost při sestavování těchto listin s ohledem na státy s malými loďstvy.
<P>
Abych byl přesnější, pokud je brán v potaz pouze matematický přístup, pak je pro stát s malým loďstvem čítajícím jen několik lodí, který je zahrnut do šedé oblasti všech těchto listin, velice složité, aby byl z této oblasti odstraněn. Z jakého důvodu jsou lodě zapsány mezi loďstva uvedená na šedém seznamu, pokud v tomto případě nemohou vylepšit daný matematický poměr? Myslím, že společný postoj Rady prosazuje mnohem vyrovnanější přístup k členským státům EU s malými loďstvy. Totéž platí i ve spojitosti s odepřením přístupu na dobu neurčitou, kde by měl být rozdíl mezi státy uvedenými na šedé listině a na černé listině. Zadruhé se domnívám, že společný postoj Rady zaujímá vyrovnanější stanovisko vůči možnosti učinit výjimky v případech, kdy inspekce nemusí být provedeny, a to zejména, pokud se tyto inspekce mají uskutečnit v noční době, v krátkém časovém úseku a také velmi daleko od pobřeží; v takovém případě není možné provést vysoce kvalitní inspekce ve státech, ve kterých jsou kruté zimy, a v severních mořích. Proto vás v tomto případě vyzývám, abyste podpořili postoj, který byl v této záležitosti přijat ve společném postoji Rady.
<SPEAKER ID="285" NAME="Michael Cramer" LANGUAGE="DE">
Pane předsedající, pane úřadující předsedo Rady, pane místopředsedo Komise, dámy a pánové, katastrofy, které jsou spojovány se jmény Estonia, Erika a Prestige Evropu šokovaly. EU tedy musí učinit zlepšení v oblasti námořní bezpečnosti rychle, účinně a důvěryhodně.
<P>
Mnoho námořníků a cestujících přišlo v minulosti o život, protože bezpečnostní předpisy a opatření nebyly dostačující. Takové nehody navíc způsobily hrozné ekologické katastrofy na pobřeží Atlantiku, Středozemního moře a Černého moře. Ekologické škody byly obrovské a byli to daňoví poplatníci, kteří museli nést jejich náklady, nikoli znečišťovatelé. Záměr Evropské unie přijmout nezbytné závazné právní předpisy, které budou platné po celé Evropě, ale i za jejími hranicemi, nesmí být odkládán kvůli vnitrostátním zájmům.
<P>
Rada by to měla mít na paměti zejména během právě probíhajících vyjednávání, protože její zamítnutí týkající se především otázky pověřit nezávislé orgány, které jsou odborníky v oblasti nehod ohrožujících lodě, aby takové nehody vyšetřovaly, je naprosto nepochopitelné. To, co je pravidlem u katastrof v letecké dopravě, by nemělo být nemožné u nehod ohrožujících lodě.
<P>
Skupina Zelených/Evropské svobodné aliance vítá všech sedm legislativních návrhů Komise, a proto podporujeme doporučení zpravodajů týkající se pěti společných postojů včetně odděleného hlasování o doporučeních obsažených ve zprávě Costa týkající se vnitrozemské vodní dopravy. Totéž platí i v případě zprávy Sterckx týkající se přístavů zodpovědných za příjem lodí.
<P>
Zvláštní opatření, jako jsou přístavy zodpovědné za příjem lodí, transparentnost a odpovědnost, jsou pro nás velmi důležitá. Pro námořní bezpečnost je zásadní, abychom zachovali námořní balíček jako jeden celek. Vyzýváme Radu ve složení pro dopravu, telekomunikace a energetiku, aby rychle, a to v rámci několika příštích týdnů, přijala společné postavení ohledně dvou otevřených záležitostí týkajících se odpovědnosti majitelů plavidel a povinností státu v souvislosti s přístavy, aby mohl být balíček konečně přijat jako celek.
<P>
Skutečnost, že mnoho členských států, které ještě neprovedly do svých vnitrostátních právních předpisů mezinárodní předpisy IMO, chce blokovat evropské dohody s odvoláním na tyto předpisy IMO, je naprosté bláznovství. Rozhodnutí musí být na úrovni EU přijato dříve, než Evropou otřese další lodní katastrofa.
<SPEAKER ID="287" NAME="Erik Meijer">
jménem skupiny GUE/NGL. - (NL) Paní předsedající, v oblasti námořní dopravy může vést svoboda podnikání k tomu, že je nebezpečným způsobem zneužívána. Podnikatelé, kteří se snaží udržet své náklady co nejnižší, mohou být sváděni myšlenkou zachovávat v provozu lodě, které jsou staré a nebezpečné. Ty představují nebezpečí pro posádku i ostatní osoby a rovněž možné riziko pro životní prostředí. Špatné pracovní podmínky, které jsou způsobeny možností zaregistrovat se pod jinou vlajkou než pod vlajkou země majitele a skutečnou provozní základnou, mohou vést rovněž ke případům zneužívání. Provozní náklady mohou být dále snižovány prostřednictvím vyhazování lodního odpadu a zbytků lodního nákladu do moře v průběhu plavby.
<P>
K zastavení všech těchto případů zneužívání musí být možné definitivně vypovědět lodě vypočítavých podnikatelů z evropských přístavů a také z kotvišť mimo přístavy a musí být prováděn dostatečný počet inspekcí, aby bylo možné určit, kde je problém. Musí být zajištěno přísné dodržování povinností států v souvislosti s přístavy, jež jsou obsaženy v Úmluvě o práci na moři Mezinárodní organizace práce, musí platit zásada "platí znečišťovatel" a všechna pravidla musí platit i v noční době.
<P>
Veškeré pokusy Rady zacházet s těmito podnikateli shovívavěji, než požadoval Parlament v prvním čtení, by měly nepřijatelné důsledky. Rada zamítla převážnou většinu 23 pozměňovacích návrhů Parlamentu týkajících se vyšetřování námořních nehod, které by mohly ohrozit nezávislost vyšetřování. Rada přibrzdila rovněž v případě ochrany cestujících na palubě lodí, a to tím že v roce 2003 zamítla dodržování Athénské úmluvy.
<P>
Společné postavení z června 2008 omezilo odpovědnost a povinnost poskytovat informace. Rada nepodporuje návrhy Komise a Parlamentu v oblasti katastrof na moři, jejichž cílem je zajistit, že lodě v nesnázích budou vždy přijaty v přístavy zodpovědnými za příjem lodí včas a že posádky budou chráněny před potrestáním za nedbalost, za niž nejsou odpovědné. Všechny nebezpečné situace a zneužití v oblasti námořní dopravy musí být co nejrychleji odstraněny. Z tohoto důvodu je důležité, aby Parlament i v druhém čtení zachoval vůči Radě stejný postoj, jaký zaujal již dříve.
<SPEAKER ID="288" NAME="Johannes Blokland">
jménem skupiny IND/DEM. - (NL) Paní předsedající, dnes je to podruhé, co diskutujeme o balíčku Erika III na plenárním zasedání. Ačkoli je ostuda, že nám chybí dva návrhy, se stávající podobou balíčku jsem spokojen a zpravodajům jsem vděčný za jejich práci.
<P>
S jednou částí balíčku však spokojený nejsem. Do zprávy Costa týkající se odpovědnosti dopravců vůči cestujícím byly zahrnuty dva oddíly, které zajišťují, aby byla dopravcům cestujících po vnitrozemských vodních cestách a dopravcům cestujících po volných mořích uložena stejná úroveň odpovědnosti. To je naprosto nežádoucí.
<P>
Zaprvé, není to potřeba. Známe jen málo případů nehod, které nastaly při přepravě cestujících po vnitrozemských vodních cestách. Mimoto by tyto dva oddíly zněly pro velký počet dopravců cestujících po vnitrozemských vodních cestách jako umíráček, protože by si nemohli dovolit úhradu s tím spojených enormních pojistných poplatků za předpokladu, že by je vůbec někdo pojistil s ohledem na úroveň odpovědnosti, která je v této oblasti stanovena. Nakonec hovoříme o menších podnicích, které přepravují nanejvýše desítky cestujících a jejichž obraty nejsou příliš vysoké. Zdá se mi naprosto jasné a logické, že těmto dopravcům by neměla být ukládána stejná úroveň odpovědnosti, jako je ukládána velkým dopravcům, kteří přepravují po moři tisíce cestujících. Nesmíme ze sebe dělat terč posměchu tím, že uložíme dopravcům cestujících po vnitrozemských vodních cestách závratnou a mimořádně nákladnou úroveň odpovědnosti.
<P>
Navíc jsem stále velice nešťastný z toho, jak se tyto oddíly znovu dostaly do znění návrhu. Předseda Výboru pro dopravu a cestovní ruch neměl nikdy prohlásit dotčené pozměňovací návrhy za přípustné, protože mezi Radou a Parlamentem již v této záležitosti panovala shoda. Z těchto důvodů jsem požádal o jmenovité hlasování u oddílů 9 a 20. Doufám a očekávám, že mnoho kolegů poslanců mě v zamítnutí těchto oddílů podpoří.
<SPEAKER ID="289" NAME="Ioannis Kasoulides" AFFILIATION="PPE-DE">
(EL) Paní předsedající, dovolte mi zmínit se o zprávě Sterckx týkající se kontroly provozu plavidel a poblahopřát jak panu Sterckxovi, tak předsednictví Rady k velkému pokroku, kterého dosáhli v průběhu konzultací. V tomto druhém čtení je pro mě nejdůležitějším bodem ustanovení týkající se plavidel v nesnázích, která mají být přijata v určených přístavech zodpovědných za příjem lodí.
<P>
Mnoho nehod, jež mělo za následek ekologické katastrofy, mohlo skončit úplně jinak, kdyby jim bylo ve správný čas nabídnuto vhodné útočiště.
<P>
Za účelem dosažení shody s Radou bylo na jedné straně potřeba, aby o přístavech zodpovědných za příjem lodí rozhodl nezávislý výbor. Na druhé straně bylo nezbytné shodnout se na uspokojivém systému odškodnění pro přístavy zodpovědné za příjem lodí v případě jakýchkoli následků. Vyvážená shoda je zde samozřejmým požadavkem. Příznivý vývoj byl zaznamenán také, co se týče automatického identifikačního systému (AIS) v rámci systému SafeSeaNet.
<P>
Na závěr mi zde dovolte zopakovat, že námořní doprava v některých členských státech značně přispívá k HDP. Jako průmyslové odvětví má celosvětový vliv. Z tohoto důvodu se musí úsilí EU, jehož cílem je učinit moře bezpečným prostředím pro lidi i pro ekologický systém, vztahovat na kohokoli, nejen na plavidla EU. Neměla by zde být žádná nekalá soutěž na úkor evropské námořní dopravy.
<SPEAKER ID="290" NAME="Emanuel Jardim Fernandes" AFFILIATION="PSE">
(PT) Paní předsedající, pane komisaři, dámy a pánové, jako stínový zpravodaj v případě zprávy pana Costy a jako zpravodaj v případě zprávy týkající se státu vlajky bych se rád vyjádřil k občanskoprávní odpovědnosti dopravců cestujících a k balíčku jako celku.
<P>
Co se týče zprávy Costa, zaměřil jsem se na posilování práv cestujících v případě nehod a mimořádných událostí, na zaručení odpovídajícího finančního odškodnění a včasnou podporu, jež má zmírnit následky mimořádných událostí na moři nebo na vnitrozemských vodních cestách, kde námořní cesty často končí, a rovněž na lepší poskytování informací cestujícím. Proto jsem souhlasil, aby byly tyto návrhy ve druhém čtení zachovány.
<P>
Paní předsedající, dámy a pánové, co se týče balíčku, řekl bych, že každá ze zpráv zaujímá vlastní stanovisko a každá rozhodně přináší přidanou hodnotu. Domnívám se však, že balíček jako celek včetně oblasti, pro kterou jsem byl zpravodajem - týkající se povinností států vlajky - přináší námořní bezpečnosti mimořádnou přidanou hodnotu, což mě přivádí k tomu, abych požádal Radu, Komisi a každého, aby se zavázali k přijetí balíčku. Navíc bych rád poděkoval francouzskému předsednictví za jeho úsilí, jímž navázalo na úsilí slovinského předsednictví a jehož účelem je dosáhnout v této oblasti pokroku.
<P>
Dámy a pánové, domnívám se, že námořní bezpečnost můžeme podpořit pouze prostřednictvím integrovaného balíčku. V tomto ohledu bych rád využil této příležitosti a poblahopřál všem zpravodajům. Pokud nebudeme na balíček pohlížet jako na celek, odejdeme odsud pouze s částečným řešením, protože jediným způsobem, jak zamezit tomu, aby se v blízké budoucnosti neodehrály další katastrofy typu "Erika" a "Prestige", je přijetí balíčku jako celku a je to jediný přístup, jehož prostřednictvím můžeme účinně zajistit námořní bezpečnost.
<SPEAKER ID="291" NAME="Ian Hudghton" AFFILIATION="Verts/ALE">
Paní předsedající, zastupuji Skotsko, národ s dlouhou námořní tradicí a národ, jehož potenciál pro budoucnost je obrovský.
<P>
Skotsko má velmi dobrou geografickou polohu k tomu, aby se mohlo rozvíjet jakožto osa námořní dopravy mezi Evropou a zbytkem světa, a máme značné možnosti k rozvoji dalších krátkých námořních tras jak pro přepravu cestujících, tak pro přepravu nákladu. Větší bezpečnost je pro nás tedy velice důležitá, protože i ve skotských vodách došlo k závažným nehodám v oblasti námořní dopravy.
<P>
Přeprava nebezpečných materiálů musí být samozřejmě transparentně oznámena a řádně kontrolována. Posádky by měly mít právo na spravedlivé zacházení a měla by být náležitým způsobem zohledněna jejich bezpečnost. Musíme se poučit z předchozích selhání a zajistit, že pokud dojde k nehodám, budou prováděna nezávislá vyšetřování.
<P>
Skotská vláda nedávno oznámila, že nový provozovatel obnoví provoz trajektů mezi přístavy Rosyth a Zeebrugge. Doufám, že pokud hodláme přesunout dopravu ze silnic na moře, bude nám moci Evropská unie pomáhat v rozvoji těchto tras trajektů proaktivnějším způsobem.
<SPEAKER ID="292" NAME="Georgios Toussas" AFFILIATION="GUE/NGL">
(EL) Paní předsedající, legislativní balíček Erika III týkající se námořní bezpečnosti začíná být nepříjemně spojován s obecnější nepopulární politikou EU, prosazováním konkurenceschopnosti a zvyšováním zisků majiteli plavidel a obecně monopolními skupinami EU. Balíček neřeší značně zhoršené problémy týkající bezpečnosti lidského života na moři a ochrany životního prostředí.
<P>
Rada zamítla přijmout i naprosto nepřiměřené návrhy Komise a Evropského parlamentu, které mají se skutečnými potřebami málo společného. Tím, že se podrobuje příkazům majitelů plavidel a požadavkům nekontrolované kapitalistické zištnosti, Rada popírá i ta nejzákladnější opatření na ochranu životního prostředí a lidského života na moři.
<P>
Rada se snaží podkopávat každé pozitivní opatření; systematicky vylučuje navrhovaná opatření. Nepřipouští cokoli, co by mohlo mít sebemenší dopad na ziskovost společností nebo co by ukládalo majitelům plavidel sebemenší omezení v případech, kdy nenesou odpovědnost. Proto zamítla i nepřijatelné návrhy, které stanoví povinnosti a inspekční závazky států vlajky a občanskoprávní odpovědnost a finanční záruky majitelů plavidel.
<P>
Ustanovení občanskoprávní odpovědnosti majitelů plavidel, kteří mají poskytnout odškodnění obětem námořních nehod v souladu s protokolem z roku 2002 k Athénské úmluvě IMO, jenž vlády členských států EU odmítají ratifikovat, je vážnou záležitostí.
<P>
I dnes jsme byli svědky pokusů o zrušení příslušného návrhu zpravodaje pana Costy; který se týká potřeby rozšířit tuto odpovědnost majitelů plavidel a dodavatelů vybavení plavidel na všechny kategorie lodí, jež jsou využívány pro domácí i mezinárodní přepravu po moři a přepravu po vnitrozemských vodních cestách.
<SPEAKER ID="293" NAME="Derek Roland Clark" AFFILIATION="IND/DEM">
Paní předsedající, co to je: most přes neklidné vody? Pro Spojené království to byly pokojné vody, dokud nebylo zahájeno uplatňování společné rybářské politiky, která téměř zničila naše odvětví rybolovu. Nyní chcete zničit náš námořní obchod.
<P>
Zprávy Sterckx a Vlasto se zdánlivě zaměřují pouze na využívání automatického identifikačního systému společně se systémem Galileo k tomu, aby byly zmapovány pohyby lodí ve vodách EU. Systém sleduje pohyb každé lodě ve vodách Spojeného království, v našich přístavech, lodě zakotvené v našich pobřežních vodách, a to nezávisle na jejich státní příslušnosti.
<P>
Podrobnosti budou poskytnuty datovému centru EU, které je jako každá jiná databáze náchylné k selháním bezpečnostních opatření. IMO se obává, že údaje týkající se informací o námořní dopravě včetně podrobností o nákladu by mohly, pokud se ocitnou ve špatných rukou, ohrozit plavidla, která slouží k obchodování s Evropou.
<P>
Shromažďování údajů vede ke kontrolesystémů a plavidla našich obchodních partnerů, a to zejména partnerů z Britského společenství národů, by mohla být odkloněna kvůli obchodní válce EU. Pro národ, pro nějž je námořní obchod způsobem obživy, to opravdu znamená konec nezávislosti. EU rozhodne o tom, zda bude mít Británie co jíst nebo zda bude hladovět.
<P>
Spojené království má na těchto zprávách největší zájem, protože obchodujeme s celým světem - a děláme to po staletí - a každý poslanec Evropského parlamentu ze Spojeného království zastupuje oblast - kromě jedné - jejíž součástí je pobřeží. Mezitím, co EU staví své ochranné obchodní bariéry, všechny její členské státy, ať mají či nemají pobřeží, musí mít možnost se k tomu vyjádřit.
<P>
Budu podporovat svou vládu v tom, aby zamítla tento mizerný návrh, protože britský námořní obchod a celosvětový námořní obchod jsou ohrožovány ze strany byrokratů, jimž byste nesvěřili ani veslici.
<P>
Ještě horší je to, že podle zprávy Vlasto bude EU moci odepřít plavidlům přístup do našich vod. Takže EU bude moci rozhodnout, zda nás mohou navštívit cizí válečná plavidla - ty, které možná náleží našim přátelům a spojencům? Plavidla s jaderným pohonem budou moci být zamítnuta z důvodu politické korektnosti, což by se vztahovalo na jaderné ponorky královského námořnictva Royal Navy. To ony pomáhaly udržet Sovětský Svaz v dostatečné vzdálenosti a zaručily svobodu, které se nyní těšíte.
<P>
Pokud se EU bude i nadále vměšovat do záležitostí Gruzie a Ukrajiny, které jsou jako soudky střelného prachu, mohli byste tento druh ochrany potřebovat. Jaká je tedy cena politické korektnosti?
<SPEAKER ID="294" NAME="Corien Wortmann-Kool" AFFILIATION="PPE-DE">
(NL) Paní předsedající, pane Clarku, měli byste tento návrh přešetřit opravdu pečlivě a nikoli mluvit pouze o jiných věcech, protože všechno, co říkáte, je špatně. Opravdu jste nepochopili, že se zde jedná o námořní bezpečnost. Již kvůli tomu nebudu plýtvat svými drahocennými dvěma minutami, ale se budu místo toho zabývat skutečným obsahem tohoto balíčku.
<P>
Osudy tohoto balíčku námořní bezpečnosti jsou bouřlivé. My, Evropský parlament, trváme na svém, protože chceme přijetí balíčku jako celku. Avšak i Rada zřejmě trvá na svém. Jsem stínovou zpravodajkou pro zprávu týkající se nezávislého vyšetřování nehod a Rada až dosud prokazuje, že není ochotná se přizpůsobit. Pokud však Rada i Parlament ukáží určitou přizpůsobivost a přistoupí na určité ústupky, měli bychom dosáhnout dohody do konce tohoto roku.
<P>
Jedním z klíčových bodů s ohledem na nezávislé vyšetřování nehod, co se týče skupiny Evropské lidové strany (Křesťanských demokratů) a Evropských demokratů, je to, že dané vyšetřování musí být skutečně nezávislé. Postoj, který v současnosti zaujímá k tomuto bodu Rada, je neuspokojivý. Musí zde být jedna osoba, která ponese hlavní odpovědnost za vyšetřování - protože občanům se zdá velmi nejasné a nedostatečně transparentní, pokud každý ze tří členských států provádí své vlastní vyšetřování. Je tedy třeba mít jednu osobu, která ponese hlavní odpovědnost. Za třetí musíme vyšetřovat nejen vzácné případy nehod, které jsou velmi mediálně sledované, ale musíme také, jak se skupina PPE-DE domnívá, vyšetřovat ostatní vážné nehody, které si zaslouží být podle základních pravidel této směrnice vyšetřovány.
<P>
Na závěr souhlasím s tím, co řekl pan Blokland o návrhu uvedeném ve zprávě Costa, aby byly do režimu odpovědnosti zahrnuty vnitrozemské vodní cesty. Skupina PPE-DE je proti a tak tomu bude i nadále. Ráda bych proto požádala Radu, aby na tom pevně trvala a doufám, že zítra nebude v případě pozměňovacích návrhů 11 a 20 dosaženo kvalifikované většiny.
<SPEAKER ID="295" NAME="Bogusław Liberadzki" AFFILIATION="PSE">
(PL) Paní předsedající, připomněli jsme si zde příklady katastrof - těch, které jsou známé v celé Evropě. Já pocházím z Polska, země, která si nedávno připomněla další výročí od smrti desítek lidí, kteří zahynuli na palubě trajektu Jan Heweliusz. Bezpečnost je velmi důležitá. Je správné, že v rámci balíčku usilujeme o bezpečnost. Je to dobrý balíček, početně dobrý, zahrnuje sedm návrhů. Bezpečnost lidí, lodí, vod a dokonce i bezpečnost obchodu by měly být a jsou v tomto balíčku zohledněny. V tomto ohledu považuji zprávu pana Sterckxe, v jejímž případě jsem měl tu čest být pomocným zpravodajem, za obzvláště dobrou.
<P>
Ano, kontrola lodí musí být prováděna. Paní Wortmann-Koolová má pravdu, když říká, že je třeba vyšetřovat příčiny potencionálních katastrof a těmto katastrofám předcházet. Navíc jsem toho názoru, že co se týče plaveb, měli bychom se inspirovat situací v letectví, jinými slovy bychom měli vyšetřovat pouhé nebezpečí nehody, protože bychom mohli lépe porozumět mechanismům a příčinám rizik, která mohou nastat.
<P>
Nerozumím tomu a zdaleka nesouhlasím s postavením, které zaujal pan Zīle, jenž mluvil o zvláštním nebo specifickém přístupu k malým státům. Velikost členského státu EU má jistě málo společného s počty plavidel, která plují pod jeho vlajkou.
<SPEAKER ID="296" NAME="Jacky Hénin" AFFILIATION="GUE/NGL">
(FR) Paní předsedající, dámy a pánové, vážně! I přes několik pozitivních opatření nebude mít nikdy většina navrhovaných zpráv, co se týče námořní bezpečnosti, žádný závratný blahodárný účinek.
<P>
Parlament a Komise předstírají, že se hněvají na Radu, ale toto divadlo není nic jiného než další sprostý pokus o to, jak se zbavit odpovědnosti a upřednostnit soukromé zájmy na úkor veřejného zájmu. Jediné, co tím dokážeme, bude to, že evropské orgány budou v očích lidí ještě méně legitimní, pokud dojde k další katastrofě, a to zejména s vědomím, že Evropská unie se zavázala k dodržování všeobecné dohody o obchodu Světové obchodní organizace známé jako GATS (Všeobecná dohoda o obchodu se službami), jejíž výbor pro námořní dopravu tvrdí, že současné ekologické a bezpečnostní regulace námořní dopravy jsou přílišné a měly by být uvolněny. Obyvatelé komunit, jež se staly oběťmi ztroskotání lodě Erika, i jiní tento cynismus EU jistě ocení.
<P>
Řádně se zaměřit na problémy bezpečnosti námořní dopravy znamená začít se zabývat jádrem problému. Je třeba vypořádat se s daňovými ráji, jež umožňují, aby činnosti námořní dopravy byly rozděleny na džungli fiktivních společností, které nabízí možnost vyhnout se regulaci. Je třeba ukončit praktiky výhodných vlajek - včetně jejich využívání na území EU -, které snižují registrační poplatky a náklady na posádku v průměru o 60 %. Především musíme vybavit zaměstnance novými právy, co se týče bezpečnosti.
<P>
Avšak vy to nikdy neuděláte, protože by to znamenalo, zaměřit se na samotné základy globalizovaného kapitalismu.
<SPEAKER ID="297" NAME="Reinhard Rack" AFFILIATION="PPE-DE">
(DE) Paní předsedající, některé z vás pravděpodobně zajímá, co dělá člen ze země obklopené pevninou, jako je Rakousko, na diskusi o plavbách na volném moři. Na tuto otázku neexistuje jednoduchá odpověď, ale několika slovy by možná mohlo být vyjádřeno, proč je tato otázka důležitá rovněž pro nás.
<P>
Zaprvé - a to se vztahuje skutečně na všechny členské státy Evropské unie, nejen na nás - bezpečnost a optimální organizace plaveb na volných mořích jsou důležitým zájmem všech zúčastněných. Katastrofické události a nejen ty, jež jsou spojeny s květinovým jménem Erika, to spoustě z nás dobře objasnily.
<P>
Avšak - a nyní se dostáváme k velmi zvláštnímu bodu, o kterém se již někteří moji kolegové poslanci zmínili - zahrnutí vnitrozemské vodní dopravy do pravidel odpovědnosti představuje evropský čin pošetilosti, který nemá obdoby. Měli bychom tento návrh zamítnout bez ohledu na to, zda pocházíme z národů námořníků nebo z vnitrozemí. Znamenalo by to nepřiměřeně vysoké náklady a nepřiměřeně velkou byrokratickou zátěž, a proto by to celkově znamenalo problém pro vnitrozemskou vodní dopravu v Evropě a to je problém, který bychom neměli prohlubovat. Naopak. Měli bychom stanovit pravidla odpovědnosti i pro vnitrozemskou vodní dopravu v podobě řádného zvláštního režimu, nikoli uměle podřizovat tuto oblast pravidlům pro dopravu na volném moři.
<SPEAKER ID="298" NAME="Rosa Miguélez Ramos" AFFILIATION="PSE">
(ES) Dámy a pánové, přijetím tohoto třetího námořního balíčku poskytneme jasnou odpověď mnoha žádostem učiněným ze strany evropské společnosti poté, co došlo ke katastrofám Erika a Prestige před pěti a sedmi lety.
<P>
Tyto návrhy, které se vzájemně posilují, nám umožní, jak mnoho mých kolegů poslanců řeklo, učinit rozhodující krok ve prospěch kvalitního evropského námořního odvětví a rovněž, dámy a pánové, ve prospěch jeho transparentnosti.
<P>
Návrh směrnice o technickém vyšetřování nehod je zárukou, že již nikdy nebudeme svědky podobné stínem zahalené podívané, jako tomu bylo v případě tragické nehody lodě Prestige.
<P>
Návrh posiluje nezávislost organizací příslušných k vyšetřování námořních nehod a mimořádných událostí a povinnost zveřejnit výsledky za účelem zlepšení postupů a výměny osvědčených postupů.
<P>
Ráda bych proto poblahopřála zpravodajům, protože jejich vynikající práce znamenala, že pevné postavení nás jakožto Evropského parlamentu ohledně těchto návrhů je zřejmé. Účelem těchto návrhů není nic jiného, než to, jak učinit evropský námořní prostor jedním z nejbezpečnějších na světě, jak přispět k reorganizaci evropských loďstev a také jak zajistit, že provozovatelé na sebe vezmou větší odpovědnost za škody způsobené třetím stranám a zejména za škody na národním majetku.
<SPEAKER ID="299" NAME="Silvia-Adriana Ţicău" AFFILIATION="PSE">
(RO) Třetí námořní balíček je důsledkem nehod plavidel Erika a Prestige, nehod, které se udály v prosinci 2007 v Černém moři, a nehody v přístavu v Tarragoně, ke které došlo tento měsíc. Tyto nešťastné události způsobily obrovské škody v pobřežních oblastech a zejména na mořském prostředí.
<P>
Balíček se zabývá kontrolou provozu na moři, vyšetřováním nehod na moři, odpovědností dopravců cestujících v případě nehod na moři, státní přístavní inspekcí, společnými normami a regulacemi vztahujícími se na organizace, které se podílí na inspekcích a kontrolách lodí. Ráda bych uvedla, že dne 17. září 2008 vstoupilo v platnost nové znění Pařížského memoranda. Podstatné je to, že všechny lodě, které vstupují do evropských přístavů, by měly splňovaly určité bezpečnostní normy. Dovolte mi připomenout, že černé a šedé listiny zveřejněné dne 18. června 2008 na internetových stránkách Pařížského memoranda zahrnují jeden členský stát a šest členských států. Čtvrtina členských států tedy musí zvýšit bezpečnost lodí zaregistrovaných pod jejich vlajkou.
<P>
Bez ohledu na její technický stav musí mít loď v nebezpečí přístup do vymezené a vybavené oblasti pro lodi v nouzi. Evropské přístavy by měly tuto možnost poskytovat a správy přístavů by měly být schopny uhradit náklady vzniklé při umístění lodi do suchého doku a její opravě. Domnívám se, že odpovědnost kapitánů lodí v případě převozu cestujících by se měla uplatňovat rovněž na vnitrozemské vodní cesty. Ráda bych poblahopřála svým kolegům, kteří pracovali na tomto námořním balíčku a jednali o něm. Domnívám se, že to má podstatný význam pro hospodářskou budoucnost Evropské unie.
<SPEAKER ID="300" NAME="Inés Ayala Sender" AFFILIATION="PSE">
(ES) Pravda je, že bych nám všem ráda poblahopřála k přijetí a představení tohoto třetího balíčku. Nejprve bych ráda poblahopřála Komisi, jejímu komisaři panu Tajanimu, který vzhledem k tomu, že pochází z Říma, již záhy ukázal, že je připraven citlivě se zabývat všemi aspekty souvisejícími s mořem a přístavy; ráda bych též poblahopřála všem svým kolegům zpravodajům, protože pravda je taková, že tato záležitost je složitá a rozsáhlá a oni byli po celou dobu schopni zachovat názory Parlamentu, jež zahrnují lepší a větší bezpečnost všech občanů v tak složitém a drsném prostředí, jakým je moře.
<P>
Rovněž si myslím, že je správné, že reagujeme poté, co došlo k několika nehodám, a že by evropští občané měli vidět, že Parlament a evropské orgány se o ně nestarají pouze poté, co se udála katastrofa, ale že se z toho poučily, jsou schopny jít kupředu a zlepšit legislativní aspekty dané otázky. V tomto případě si myslím, že aspekty souvisejícími s bezpečností jsou - pokud jde o dopad na životní prostředí, o čemž bychom mohli říct, že to zahájilo celý tento proces, ale také pokud jde nyní o bezpečnost ve vztahu k povinnostem různých zúčastněných subjektů - určování a objasňování jejich postavení a toho, jak bychom vůči nim měli postupovat, stanovení mezníků pro budoucí boj proti pirátské činnosti, a co je ještě důležitější, dosažení pokroku zlepšením pracovních, sociální a profesních podmínek těch, kteří pracují na moři. Myslím si, že právě v těchto aspektech musíme dosáhnout pokroku a žádáme Komisi, aby je i nadále brala v úvahu.
<P>
Poslední věc, která mi zbývá říci je, že z našeho úhlu pohledu, jsou zde určité výhrady ohledně záruk potřebných k zajištění toho, aby přístavy zodpovědné za příjem lodí představovala přístavy, jež všichni potřebujeme.
<SPEAKER ID="301" NAME="Maria-Eleni Koppa" AFFILIATION="PSE">
(EL) Paní předsedající, závažné námořní nehody na evropských mořích, jichž jsme byli svědky, se samozřejmě nesmí opakovat. V mé zemi, Řecku, ztroskotala minulý rok loď u Santorini a příčiny ještě nebyly vyšetřeny. Ztráta lidského života, značné ztráty v oblasti cestovního ruchu a environmentální časovaná bomba v podobě nádrží s ropou jsou dostatečným důkazem toho, že si nemůžeme dovolit být v této otázce lhostejní.
<P>
Otázka bezpečnosti na moři je životně důležitá. Unie musí zajistit nejen udržitelnost evropské námořní dopravy, ale také ji neustále aktualizovat tak, aby byla konkurenceschopná v mezinárodním měřítku. Přitom bychom ale neměli zanedbávat potřebu ochrany přírodních zdrojů.
<P>
Pokud nebudeme jednat okamžitě, nepochybně ztratíme drahocenný čas potřebný k tomu, abychom účinně reagovali na důsledky námořních nehod. Systematické technické pátrání provedené na základě mezinárodních pravidel bezprostředně po námořní nehodě je účinným způsobem, jak získat lepší představu o jejích příčinách. Nezávislost orgánů pověřených vyšetřováním je proto velice důležitá a lituji, že Rada to nechápe.
<P>
Další důležitou otázkou je spolupráce mezi orgány, zejména pokud nehoda zasáhne několik členských států. Otázka přístavů zodpovědných za příjem lodí a kontrolního systému pro provoz plavidel je pro námořní bezpečnost klíčová. Musí být rozšířena i na proplouvající lodě, což by zaručilo, aby byly v případě nehody nebo jiné katastrofy schopné reagovat.
<P>
Na závěr bych chtěla poblahopřát zpravodajům k jejich pevnému postoji vůči Radě a doufám, že Rada po hlasování a poté, co naše postoje pochopí, pozitivně přispěje k dokončení legislativního postupu.
<SPEAKER ID="302" NAME="Marusya Ivanova Lyubcheva" AFFILIATION="PSE">
(BG) Paní předsedající, pane komisaři, bezpečnost v odvětví námořní dopravy je významným prvkem dopravní politiky, a to vzhledem ke skutečnosti, že velká část zboží je přepravována po moři a po vodě. Větší nejistota, co se týče možných nepříznivých přírodních jevů, teroristických útoků, úmyslných nehod a mimořádných událostí, dramaticky zvyšuje rizika, kterým je provoz plavidel vystaven. Přijetí této směrnice je pro celou Evropskou unii stále důležitější. Nahrazení předpisu, jenž byl doposud uplatňován na základě dobrovolnosti, touto směrnicí posiluje závazky a také povinnosti prostřednictvím určení příslušných orgánů a zvláštních postupů, které musí členské státy připravit, stanovit a uplatňovat. Potřeba členských států přizpůsobit právní předpisy této směrnici vyžaduje rozsáhlou spolupráci při jejím uplatňování vůči státům a majitelům plavidel a dále vyžaduje provádění přísné kontroly a koordinace.
<P>
Poznamenala bych ještě dvě věci: potřebu důkladného navázání součinnosti se třetími zeměmi a formulaci jasné přístavní politiky, protože naše moře jsou otevřená a to je velmi důležité. Vyšetřování mimořádných událostí a jejich příčin a důsledků je samozřejmě velice důležité. Souvisí to s objasněním několika mimořádných událostí a především s přijetím preventivních opatření. V mé zemi se v posledních letech událo několik nehod, při nichž došlo ke ztrátám na životech a ke škodám na majetku a životním prostředí. Tato otázka je neobyčejně důležitá a já v této věci zpravodaji blahopřeji.
<SPEAKER ID="303" NAME="Justas Vincas Paleckis" AFFILIATION="PSE">
(LT) Bezpečnost námořní dopravy, rychlá reakce na nehody a účinné vyšetřování nehod jsou pro země pobaltské oblasti velice důležité. Baltské moře je odlehlé a mělké; jeho vody se mění pouze jednou za 30 let, což ho činí velmi zranitelným. Se stálým nárůstem námořní dopravy v Baltském moři jsme si kvůli litevské zkušenosti vědomi, že po nehodách na moři následuje vlna nesouhlasu a zmatek, což svědčí o skutečném nedostatku příslušných předpisů.
<P>
Zpravodaje proto chválím za jeho velmi významnou práci. Neměli bychom souhlasit s návrhem Rady, že vyšetřování týkající se bezpečnosti by měla být prováděna pouze v případě závažných mimořádných událostí. Nejen závažné události mají ničivý dopad na hospodářství zasažených zemí, životní prostředí a rovněž jejich blahobyt. Pokus o minimalizaci byrokratických postupů by neměl být na překážku kvalitě vyšetřování. Navíc je velmi důležité, aby byly ve všech členských státech používány tytéž vyšetřovací metody.
<SPEAKER ID="304" NAME="Dominique Bussereau">
úřadující předseda Rady. - (FR) Paní předsedající, pane komisaři, dámy a pánové, z vašich projevů si odnáším velké povzbuzení. Jak téměř všichni z vás řekli, u prvních šesti textů bychom měli brzy dosáhnout dohody.
<P>
Jsem samozřejmě trochu zklamán, že jsme museli přistoupit k dohodovacímu řízení, ale jsem připraven pokračovat v našem dialogu a dovést ho do konce.
<P>
Pochopil jsem vaše vzkazy: jde vám zejména o odpovědnost států, potřebu moci vést vyšetřování ve velkém počtu případů, o ratifikaci zejména úmluv IMO a znova jste důrazně opakovali, že balíček nemůže být rozdělen nebo sestříhán. To jsem vyslechl a zopakuji to v Radě na našem zasedání, které se uskuteční dne 9. října. Víte, že diskuse budou složité, ale i vy jste poznamenali, že příliš dlouho trvalo, než jsme se dostali tam, kde jsme dnes. Mohu však potvrdit, že naše odhodlání je silné a stále stejné. Doufám, že společně můžeme zavést srozumitelný, ucelený systém, který ve svém rámci zajistí odpovědnost každého ze subjektů. Myslím, že toto je to cena námořní bezpečnosti v Evropě. Proto je třeba dosáhnout pokroku, co se týče dvou posledních návrhů. Jak víte, budeme na tom pracovat do poslední chvíle našeho předsednictví.
<P>
Slovy Antonia Gramsciho, krajana komisaře pana Tajaniho a předsedy pana Costy, se v této diskusi snažíme nalézt rovnováhu mezi pesimismem rozumu a optimismem vůle. V každém případě předem děkuji Parlamentu za všechno, co může udělat proto, aby podpořil tento optimismus.
<SPEAKER ID="305" NAME="Antonio Tajani" LANGUAGE="IT">
Pane předsedo, dámy a pánové, chtěl bych poděkoval panu Bussereauovi za nasazení, které stále prokazuje. Rád bych se zabýval podstatou několika zpráv a několika pozměňovacích návrhů, které byly předloženy.
<P>
S ohledem na první hlasování týkající se zprávy pana Sterckxe o kontrole námořního provozu jsem velice potěšen širokou podporou Parlamentu, co se týče cílů stanovených v návrhu Komise. Nejdůležitějšími ustanoveními návrhu jsou ta, která se vztahují k místům pro lodi v nouzi. Zcela podporuji pokusy Parlamentu zachovat zásadu nezávislosti v rozhodovacím procesu přijetí plavidla v nesnázích do přístavu zodpovědného za příjem lodí.
<P>
Pozměňovací návrhy, které přejímají podstatu návrhu směrnice a vztahují se ke zprávě pana Kohlíčka, občanskoprávní odpovědnosti a finančním zárukám majitelů plavidel, však mohou být schváleny bez výhrad s výjimkou dvou návrhů, jež se vztahují ke zřízení úřadu Společenství pro správu certifikátů finanční záruky. Moji pracovníci mají obavy ohledně účinků tohoto návrhu na správní a finanční úrovni a budeme ho muset pečlivě přešetřit. Na druhé straně jsem po přečtení zprávy pana Kohlíčka spokojen, že podpora Parlamentu ohledně vyšetřování následně po nehodách neoslabila.
<P>
Občas je však nejlepší varianta nepřítelem té dobré a Komise sama ukázala, že je vnímavá vůči argumentu, který se objevil během rozpravy v Radě, a to konkrétně, že aby byla zaručena kvalita vyšetřování, je lepší tato vyšetřování zbytečně nenásobit: důležité je to, že k případům velmi závažných nehod je navíc prováděno vyšetřování s cílem získat užitečná ponaučení pro budoucnost prostřednictvím pochopení příčin nehody. Tohoto cíle, který v každém případě odpovídá přístupu, jež zaujímá IMO, je dosaženo ve společném postoji, a nemohu proto podpořit pozměňovací návrhy, jako jsou například pozměňovací návrhy 7, 13 nebo 14. Tři pozměňovací návrhy - 18, 19 a 20 - jsou určeny k tomu, aby do směrnice zahrnuly mechanismus k vyřešení jakýchkoli sporů mezi členskými státy ohledně jediného vyšetřování. I když je pravda, že návrh Komise a společný postoj ve skutečnosti vyžadují, aby se členské státy vyhnuly paralelním vyšetřováním, je též pravda, že neupírají zúčastněným členským státům právo vlastní vyšetřování provádět. V každém případě nemůže být úkolem Komise vystupovat jako prostředník mezi členskými státy, z nichž jsou všechny přesvědčeny o tom, že mají na provedení vyšetřování zásadní zájem. V tomto případě je důležité zajistit, aby byly orgány pověřené vyšetřováním nezávislé.
<P>
Co se týče odškodnění pro cestující v případě nehody uvedeného ve zprávě pana Costy, víte, že Komise chce posílit práva cestujících ve všech odvětvích dopravy a po celé Evropě. Při předložení tohoto návrhu před třemi měsíci uvedla Komise připomínku: pokud dojede v Evropě k nehodě na palubě plavidla na moři nebo na řece, oběti nebudou řádně odškodněny, pokud se budou platná pravidla v různých členských státech příliš lišit a bude se zdát, že jsou v podstatě zastaralá. Tato pravidla neuvádí žádná ustanovení pro povinné pojištění, stropy pro odškodnění jsou nepřiměřené a systém odpovědnosti stanoví, že důkaz o tom, že situaci zavinil dopravce, musí poskytnout oběť nehody, což je navíc v případě ztroskotání plavidla složité prokázat.
<P>
Pro tuto připomínku nalezla Komise pouze jedno řešení: snažit se o harmonizaci. To znamená uplatňovat Athénskou úmluvu; jednání jsou pod záštitou IMO a to znamená její uplatňování v celém rozsahu, aby se zaručilo, že všechny oběti obdrží odškodnění podle podmínek stanovených úmluvou a na základě nejvyšších částek v ní stanovených. Rada ukázala, že sdílí totéž stanovisko. Cílem všech pozměňovacích návrhů předložených Evropským parlamentem je zlepšit budoucí nařízení; schvalujeme je proto bez jakýchkoli výhrad.
<P>
S ohledem na oblast působnosti, která by měla být co nejširší, však nemohou být popírány potíže některých provozovatelů vnitrostátní nebo říční dopravy. Bylo by tedy oprávněné zavést v průběhu času uplatňování nařízení, aby byly umožněny nezbytné úpravy. Proto podporuji příslušné pozměňovací návrhy. V současné situaci závisí maximální částky odškodnění na velikosti plavidla a počtu obětí, což je nepřijatelné. Toto musíme napravit a jedním způsobem, jak to udělat, je poskytnout pomoc oblasti pojišťovnictví tím, že stanovíme jednotnou výši maximálních částek odškodnění, která se bude uplatňovat po celé Evropě. To je cílem pozměňovacích návrhů 12, 13 a 14, (první části), které Komise podporuje.
<P>
Hovořím dlouho, pane předsedo, protože se domnívám, že je správné vyjádřit svůj názor k různým předloženým pozměňovacím návrhům, a tak, pokud dovolíte, budu hovořit ještě další dvě minuty. S ohledem na zprávu Vlasto o státní přístavní inspekci bych rád poděkoval zpravodaji a Parlamentu za jejich podporu tohoto návrhu, který povede k uplatňování nového ambiciózního kontrolního systému pro Evropu.
<P>
Rád bych poznamenal dvě věci ke dvěma zásadním aspektům: první se vztahuje na mechanismy, jejichž prostřednictvím lze stanovit za jakých podmínek nemohou být inspekce lodí prováděny. Na druhé straně je zde otázka flexibility, u níž bylo správně řečeno, že je z provozních důvodů oprávněná a která je již stanovena platnou směrnicí, a proto by to podle našeho názoru mělo být zachováno. Z tohoto důvodu nemohu přijmout pozměňovací návrhy 19 nebo 23.
<P>
Nejdůležitějším aspektem z politického hlediska je zákaz, o kterém pojednávají pozměňovací návrhy 31 a 32. I když Komise může přijmout hledisko Rady, které představuje méně přísný systém pro lodě na šedé listině, jsem nicméně potěšen, že Parlament podporuje Komisi v otázce trvalého zákazu.
<P>
Co se týče zprávy pana de Grandes Pascala o klasifikačních společnostech, jsem rád, že Parlament přijímá rozdělení aktu na směrnici a nařízení tak, jak si to přála Rada. Tento přístup se mi zdá jak spravedlivý, tak precizní z právního hlediska. S ohledem na pozměňovací návrhy bych řekl, že pozměňovací návrhy 27 a 28 mění režim občanskoprávní odpovědnosti uznávaných subjektů a to se nám v praxi jeví jako rozporné. V každém případě se má podle směrnice na úmrtí způsobená nedbalostí i nadále vztahovat minimální odpovědnost.
<P>
Co se týče pozměňovacího návrhu 1, který se snaží o vypuštění bodu odůvodnění 3 přidaného Radou do návrhu nařízení, můžeme ho přijmout. Tento bod odůvodnění se nám zdá nadbytečný a nebezpečný; byl bych nerad, kdyby kvůli tomu naši vyšetřovatelé čelili potížím při provádění své práce. Na závěr, a jak jsem již řekl, mohu přijmout pozměňovací návrhy, které se snaží zahrnout do návrhu směrnice některé prvky návrhu o státu vlajky.
<P>
Omlouvám se, že jsem mluvil tak obšírně, pane předsedo, ale bylo zde mnoho pozměňovacích návrhů a domnívám se, že bylo správné představit Parlamentu názor Komise.
<SPEAKER ID="306" NAME="Dirk Sterckx" LANGUAGE="NL">
Paní předsedající, dovolte mi nejdříve říct několik slov mým španělským kolegům poslancům, co se týče jejich výhrad k přístavům zodpovědným za příjem lodí. Pokud příslušný orgán členského státu přijme rozhodnutí, může ve skutečnosti dojít k problému s finančním odškodněním přístavů zodpovědných za příjem lodí, ve kterých mohou být lodě přijaty. Je to diskutováno v mé zprávě a mimochodem problémem je to, že Rada a Parlament se zdaleka nedokáží dohodnout mezi sebou: to je jeden ze složitých problémů. Jak to může být vyřešeno?
<P>
Navrhoval jsem pro to poměrně jednoduché řešení konkrétně uvalit finanční odpovědnost na členský stát, jehož se tento případ týká. Rada nesouhlasí a my budeme muset vymyslet něco jiného. Není to tak, že bychom tento problém nezvážili nebo si ho nebyli vědomi, tedy - chtěl jsem to pouze říct, abychom se vyhnuli jakýmkoli nedorozuměním.
<P>
Přistoupíme nyní k dohodovacímu řízení a úřadující předseda Rady i Rada a Parlament mají za úkol zajistit, že toto dohodovací řízení bude úspěšné. Selhání si nemůžeme dovolit. Ještě jednou vám musím poděkovat - vám a vašim kolegům - za skutečnost, že 90 % práce je již za námi, zejména co se týče mojí zprávy. Zítřejší hlasování to nebude brát v úvahu, ale co se týče mě, můžete si být i nadále jisti, že z mé strany to, na čem jsme se dohodli, bude dále platit, a že se budeme zabývat zbývajícími body a velmi rychle dosáhneme výsledku.
<P>
Problémem během dohodovacího řízení budou dvě chybějící zprávy, dva chybějící texty, a ještě jednou bych rád zdůraznil, že "nous sommes avec vous, nous devons travailler ensemble, le Parlement est avec le Conseil et ça ne se passe pas tous les jours!"
<SPEAKER ID="307" NAME="Jaromír Kohlíček" LANGUAGE="CS">
. - Zkusme si shrnout, prosím vás, proč by měl být námořní balíček projednáván jako jeden celek. Ne tedy jako soubor zpráv, ze kterých si Rada a Komise něco vybere, něco poposune dopředu, něco nechá uležet, počká, až to vezme příští předsednictví nebo přespříští. Za prvé je nutno ve všech případech, ve všech těch zprávách stanovit stejně, na které lodi se všechny návrhy vztahují. U těch prvních zpráv tam byly rozdíly. Já na to znovu upozorňuji. Za druhé, bezpečnost je nedělitelná, proto je třeba posílit odpovědnost státu vlajky. Tato odpovědnost musí být jasně specifikována, není možné bez odpovědnosti státu vlajky tenhle balíček posunout někam dopředu. Za třetí, slušné zacházení s posádkou lodi, která se dostala do nesnází, je nutno obecně přijmout. Jestli někdo přijal IMO nebo nepřijal, to je vedlejší. Za čtvrté, životní prostředí je natolik důležitou hodnotou, že diskuze o tom, kdo je odpovědnou osobou u námořní přepravy v případě problémů nějaké lodi, musí skončit a alibismus musí jít stranou. Prostě v každém státě bude jedna osoba, která rozhodne, kam se loď v nesnázích může dát. Za páté, když dojde k nehodě, musí být ve stanoveném termínu jasno, kdo provede technické vyšetřování, kdo je zodpovědným státem, dokdy předá závěrečnou zprávu a jakou strukturu tato zpráva bude mít, jinak si tady hrajeme naprosto nesmyslně. Nezávislost vyšetřovací komise je samozřejmý požadavek. A za šesté, pokud si mohu přát pane komisaři i pane ministře, vyslyšte přání nejen Evropského parlamentu, ale i občanů Unie a respektujte námořní balíček jako celek.
<SPEAKER ID="308" NAME="Paolo Costa" LANGUAGE="IT">
Paní předsedající, pane Bussereau, dámy a pánové, prosím přijměte malou připomínku založenou na zkušenosti, kterou jsem získal v průběhu tohoto období, ačkoli nebylo příliš dlouhé. Ujišťuji vás, že nemusíte mít žádné obavy, co se týče dohodovacího řízení: dohodovací řízení je kreativní fáze, která umožňuje překonat i problémy, které se jeví jako neřešitelné.
<P>
Zaručuji vám, že dosáhneme dohody i v případě omezené celkové odpovědnosti, kterou by chtěli mít všichni majitelé plavidel, a to i za situace, kdy čelíme potřebě každého cestujícího, aby s ním bylo zacházeno stejným způsobem. Dnes se to zdá nemožné, ale až všichni společně vyvineme určitou dávku představivosti, určitě to umožní, aby vše fungovalo tak, jak má. Zkrátka kromě optimismu vůle, kterou budu jistě na památku Gramsciho prosazovat, vás též žádám, abyste přijali radu anonymního francouzského autora z roku 1968 - s malou dávkou představivosti dosáhneme určitého konečného řešení.
<P>
Musím říct, že jsem již méně potěšen některými poznámkami svých kolegů poslanců, co se týče jejich odporu, který se mi zdá nepochopitelný, vůči rozšíření ochrany cestujících rovněž na vnitrozemské vody. Musím říct, že jsem zklamaný, když musím otevřeně uvést tuto skutečnost - skutečnost, že dítě a jeho otec, kteří zemřeli na Seině, by měli mít jinou ochranu na základě toho, jaký předpis by se na ně vztahoval, než kdyby zemřeli na otevřeném moři. To se mi zdá naprosto nepřijatelné a nemůžu uvěřit, že pan Rack, paní Wortmann-Koolová a pan Blokland opravdu mysleli na ochranu malých zájmů - protože se to týká velmi malých nákladů na pojištění v případech, které vzhledem k tomu, že jsou velmi nepravděpodobné, mají velmi malé náklady na pojištění, tedy že malé zájmy některých malých provozovatelů mohou zpochybňovat názor, jež potvrdila také Komise, což mě velice těší, a jež by měl zastávat také Parlament.
<SPEAKER ID="309" NAME="Corien Wortmann-Kool" AFFILIATION="PPE-DE">
(NL) Paní předsedající, ráda bych vyjádřila důraznou námitku vůči připomínce pana Costy týkající se spojitosti mezi lidmi, kteří zemřeli na Seině a skutečností, že skupina Evropské lidové strany (Křesťanských demokratů) a Evropských demokratů odmítá podpořit jeho návrh. To je spojitost, kterou by pan Costa neměl dělat, a proto si přeji, aby byla zaznamenána naše důrazná námitka.
<SPEAKER ID="310" NAME="Dominique Vlasto">
zpravodajka. - (FR) Paní předsedající, na závěr mohu říct, že se domnívám, že dnešní rozprava odhalila společnou touhu dosáhnout výsledku. Myslím, že je to velmi důležité.
<P>
Byl udělán velký kus práce, a to zejména v průběhu francouzského předsednictví, což nás může těšit. Doufám, že po zasedání Rady ve složení pro dopravu, které se uskuteční dne 9. října, nalezneme, pane úřadující předsedo, řešení, které každý podpoří, aniž bychom od čehokoli upustili. Parlament je v podpoře balíčku jednotný a doufám, že dokážeme zajistit, aby byl balíček přijat na plenárním zasedání.
<SPEAKER ID="311" NAME="Luis de Grandes Pascual" LANGUAGE="ES">
Ještě jednou bych rád poděkoval francouzskému předsednictví, které neukázalo pouze vůli, ale prokázalo také svou inteligenci.
<P>
Doufejme, že i přes jejich neústupnost, jež je zde též prosazována, nebudou některé vlády hluché, ale budou této inteligenci, francouzské inteligenci, naslouchat a budou uvážlivě spolupracovat za účelem dosažení cílů, ke kterým se zavázaly jak ony, tak my.
<P>
Co se týče Komise, místopředseda si je vědom, že jsme vedli několik neformálních trialogů, ale že to, co nazval nesoudržností, je nepochybně přirozené, a to vzhledem k načasování a parlamentním předpisům, ale je to zcela napravitelné.
<P>
Na základě těchto trialogů jsme dosáhli cíle, pokud jde o zprávy, za něž jsem zodpovědný a týkají se uznávaných subjektů, a je nepochybné, že na řešeních se můžeme shodnout.
<P>
Pan Sterckx nám jako Španělům doporučil, abychom byli citliví vůči přijetí jeho návrhů. Žádám vás, abyste akceptovali, že pro naše rozdílné názory existují hluboce zakořeněné důvody, ale že tyto názory nejsou neměnné a v dohodovacím řízení budou nepochybně předpisy, na kterých se shodneme, a že budeme moci přijmout předpis, v jehož případě každý pochopí, že bude řešením nejen pro země, které disponují plavidly, ale i pro ty z nás, kteří trpíme, protože máme pobřeží.
<SPEAKER ID="312" NAME="Předsedající">
(EL) Rozprava je ukončena.
<P>
Hlasování se bude konat zítra, tedy ve středu v 11:30.
<P>
Písemná prohlášení (článek 142)
<SPEAKER ID="957" NAME="John Attard-Montalto  " AFFILIATION="PSE">
písemně. - Je důležité mít společná pravidla a normy pro subjekty pověřené inspekcemi lodí a prohlídkami lodí a pro příslušné činnosti námořní správy.
<P>
Na druhou stranu je pro Evropskou unii důležité zvyšovat počet lodí zaregistrovaných v jejích členských státech. Lodní rejstříky Malty, Kypru a Řecka umožnily Evropské unii zůstat jedním z hlavních celosvětových hráčů, pokud jde o registrace lodí. Díky tomu může Evropská unie zvyšovat normy a zachovat si určitý dohled nad jejich plavidly.
<P>
Aniž by Evropská unie přistupovala ke kompromisům ohledně bezpečnosti, musí zajistit, aby se plavidla uvedená na jejích seznamech nepřesouvala do jiných států, a to zejména do států, které umožňují plout pod "výhodnými vlajkami".
<P>
Musí být uznáno, že námořní doprava je jedním z nejčistších způsobů dopravy. Je také jedním z nejlevnějších způsobů. Musíme dávat pozor, abychom toto významné odvětví nepřetížili.
<P>
Všechna přijatá opatření to musí zohledňovat. Námořní doprava musí být podporována a to se musí brát v úvahu při regulaci daného odvětví, aniž by byly činěny jakékoli kompromisy v oblasti zabezpečení, zdraví a bezpečnosti.
