<CHAPTER ID="004">
Rozhodnutí o naléhavém postupu
<SPEAKER ID="009" NAME="Paolo De Castro" LANGUAGE="IT">
Pane předsedo, paní komisařko, dámy a pánové, opět se scházíme, abychom jednali o krizi v odvětví mléka.
<P>
Ve chvíli, kdy evropští zemědělci dávají najevo své strádání a vyjadřují obavy z budoucnosti, nepřestává nás závažnost této situace znepokojovat. Parlament již vyslovil své stanovisko k této záležitosti, a to jednak přijetím usnesení obsahujícího naše návrhy a jednak přijetím návrhu Komise na rozšíření období intervence u sušeného mléka a másla, ke kterému jsme připojili požadavek na opatření pro soukromé skladování sýra. Také jsme upozorňovali na to, že opatření navržená Komisí nejsou dostatečná.
<P>
Nyní máme rozhodnout o tom, zda přijmeme naléhavý postup pro rozšíření článku 186 jednotného nařízení o společné organizaci trhů pro odvětví mléka a umožníme Komisi, aby v případě krizové situace na trhu rozhodla o zavedení mimořádných opatření, aniž by toto rozhodnutí musel obvyklým postupem schvalovat Parlament. Včera večer se konalo mimořádné zasedání Výboru pro zemědělství a rozvoj venkova, kde se o této záležitosti jednalo a kde byla rovněž přítomna paní Fischerová Boelová.
<P>
V první řadě bych rád za sebe i za Výbor, jemuž mám čest předsedat, poděkoval paní komisařce, že na konci zasedání Rady pro zemědělství, která zasedala v Lucemburku, navštívila Parlament. Toto gesto je projevem ochoty, které si vážíme.
<P>
Ve včerejší rozpravě, která byla velmi energická, vyjádřili, pane předsedo, kolegové poslanci množství kritických postojů. Zejména zdůraznili, že Komise jednala pomalu a že dostatečně nepochopila závažnost stávající krize.
<P>
Dále byla vznesena námitka, že článek 186 připravuje Parlament o jeho rozhodovací pravomoc, a dává tak Komisi volnou ruku. Rovněž bylo řečeno, že Komise by měla na řešení krize uvolnit více prostředků. Jedná se o oprávněné obavy, s nimiž se částečně ztotožňujeme.
<P>
Na druhé straně však, pane předsedo, musím připustit, že Komise vyvinula značné úsilí a že dosáhla pokroku ve snaze ukázat, že bere názory a přání Parlamentu vážně. Komise vysvětlila, jakým způsobem hodlá využít prostředky ve výši 280 milionů EUR - jen bych rád připomenul, že o těchto prostředcích budeme hlasovat tento čtvrtek v rámci schvalování rozpočtu na rok 2010 - a objasnila některá opatření, která hodlá realizovat, jako například soukromé skladování sýra či zvýšení hranice podpor de minimis z 7 500 EUR na 15 000 EUR, jak jsme to požadovali ve svém zářijovém usnesení.
<P>
I když jsem si vědom toho, že to vše nestačí, jsem přesvědčen, pane předsedo, že bychom dnes měli hlasovat pro naléhavý postup. Evropští zemědělci očekávají okamžité odpovědi a příliš mnoho času už bylo promarněno.
<P>
Musíme dnes převzít odpovědnost za urychlení procesu v reakci na krizi, které čelíme. Dámy a pánové, projevme stejnou zodpovědnost, která nás vedla během příprav na vstup v platnost Lisabonské smlouvy, která zavádí postup spolurozhodování v oblasti zemědělství.
<SPEAKER ID="010" NAME="Martin Häusling" AFFILIATION="Verts/ALE">
(DE) Pane předsedo, dámy a pánové, jsme proti naléhavému postupu nikoli proto, že bychom byli přesvědčeni, že neexistuje naléhavá potřeba pro přijetí opatření, ale proto, že jsme přesvědčeni, že Komise nezavádí správná opatření a není ochotná ani schopná vyřešit stávající krizi v odvětví mléka.
<P>
Komise není součástí řešení problémů, Komise ve skutečnosti představuje problém. Musíme proto zdůraznit, že část problémů způsobila sama Komise tím, že zvýšila množství mléka. Na probíhající krizi Komise celé měsíce nereagovala. Ještě před čtyřmi týdny nám paní komisařka tvrdila, že žádné problémy neexistují, že trh se zotaví a že musíme být trpěliví. Této Komisi a žádné jiné svěřujeme své pravomoci, od této Komise a od žádné jiné očekáváme pomoc. Nejsem přesvědčen, že toto je správná cesta.
<P>
Ještě včera nám Komise nebyla schopná říci, na co budou vynaloženy další prostředky. Komise mluví o restrukturalizaci. V důsledku restrukturalizace v posledních letech stále ubývá zemědělců zaměřených na produkci mléčných výrobků. Komise doposud nesdělila, jakým způsobem hodlá podpořit další postup organizací producentů. Nikoli, hodlá nadále vyplácet vývozní náhrady. Rovněž jsme dosud neslyšeli odpověď na to, jakým způsobem hodlá Komise posílit postavení producentů v boji proti velkým obchodním řetězcům. Komise nedokázala v tomto ohledu předložit žádné řešení ani včera. S ohledem na uvedené skutečnosti pochybujeme, že se Komise upřímně snaží tuto krizi vyřešit. Vystavujeme Komisi bianco šek, aniž bychom věděli, co dělá, jak to dělá a co má v úmyslu.
<P>
K rozhodnutí odmítnout tento postup nás však vede ještě jeden zásadní důvod. Jako Parlament již dlouho usilujeme o posílení svých práv - zejména v oblasti zemědělství. A nyní, těsně před ratifikací Lisabonské smlouvy, se těchto práv zase vzdáváme! To se prostě nesmí stát. Jakožto nového poslance v této sněmovně mě to poněkud udivuje. Musíme zde uplatňovat svá práva, musíme vést rozpravy a musíme držet kormidlo v rukou. I my máme za tuto oblast zodpovědnost a já se jí rád zhostím. Své odpovědnosti se však nesmíme vzdát. Pro nás, jako pro poslance, je tato odpovědnost posláním. Musíme poskytnout zemědělcům zaměřeným na produkci mléčných výrobků věrohodnou a dlouhodobou pomoc.
<P>
(Potlesk)
<SPEAKER ID="011" NAME="Albert Deß" AFFILIATION="PPE">
(DE) Pane předsedo, dámy a pánové, požadavek na naléhavý postup předložený Komisí jistě není dokonalý. Zčásti mohu souhlasit s tím, co řekl můj předřečník. Avšak zamítnutí žádosti o naléhavý postup by za této situace vyslalo zcela špatný signál zemědělcům zaměřeným na produkci mléčných výrobků, kteří očekávají alespoň nějakou počáteční reakci. Z tohoto důvodu hodlám podpořit žádost o naléhavý postup.
<P>
V průběhu postupu budeme mít možnost zlepšovat jeho chod prostřednictvím pozměňovacích návrhů a - jak o tom hovořil pan Häusling - postoupit pravomoci. Rozhodně je tu možnost časově tyto pravomoci omezit, svěřit Komisi pravomoci pouze na dva roky a pak celou záležitost opět zvážit. Rád bych vás proto požádal, abyste podpořili zařazení této žádosti o naléhavý postup na program jednání.
<P>
(Potlesk)
