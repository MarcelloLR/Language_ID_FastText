<CHAPTER ID="012-19">
19. Práva spotřebitelů (konečné hlasování) (
<SPEAKER ID="173" NAME="Andreas Schwab">
zpravodaj. - (DE) Paní předsedající, chci být ve svých poznámkách stručný. Hlasování se fakticky konalo v březnu, a nyní máme závěrečné hlasování. Vzhledem k tomu, že trvalo tři roky, než jsme dosáhli tohoto kompromisu, chtěl bych podotknout, že Rada a Komise zde spolupracovaly obzvláště efektivně. Zejména maďarské a belgické předsednictví odvedly skutečně vynikající práci. Mimořádný byl přínos kolegů poslanců z jiných skupin, paní Gebhardtové, pana Rocheforta, paní Turunenové, pana Triantaphyllidese a pana Wielanda a především váš, paní předsedající, jako spoluzpravodajky. Chtěl bych vám za to srdečně poděkovat. Věřím, že tato směrnice bude znamenat významný krok při rozvoji vnitřního trhu v zájmu spotřebitelů i podniků.
<SPEAKER ID="174" NAME="Martin Schulz">
jménem skupiny S&D. - (DE) Paní předsedající, jak víme, toto je demokratická instituce a čas od času musíme uplatňovat pravidla demokracie. Proto jsem se rozhodl vystoupit znovu nyní, kdy má být tento balíček dokončen, protože mám důležitou otázku, kterou chci k tomuto balíčku položit jménem své skupiny. Pro linii, kterou zde zaujímáte, máte jasnou většinu. O tom není pochyby a my jsme tuto situaci akceptovali i přes to, že s vámi nesouhlasíme. Protože však tento proces dosud nebyl uzavřen, mám jednu otázku. Odpověď na tuto otázku bude mít velký vliv na to, jaký přístup naše skupina zvolí při dalším postupu.
<P>
Ve zprávě paní Wortmann-Koolové a ve zprávě paní Ferreirové jsme nastolili dva důležité body ve formě otázek pro Radu, v nichž jsme vyjádřili postoj Parlamentu a požádali Radu, aby nyní svůj postoj změnila. To vše je správně a dobře. Rád bych vám nyní položil následující otázku: co hodláte dělat, jestliže Rada svůj postoj nezmění? Zamítnete balíček? Proběhne druhé čtení? Pokud ano, jsme připraveni za to celou tu dobu bojovat s vámi. Nebo přeci jen tento balíček přijmete? Vzhledem k tomuto odkladu se domnívám, že pro Parlament je to mimořádně důležitá otázka.
<SPEAKER ID="175" NAME="Předsedající">
Pane Schulzi, dala jsem vám možnost vystoupit, ale nechci otevírat nyní už zjevně politickou debatu o složce, o které jsme právě hlasovali.
<P>
(Potlesk)
<P>
To by mohlo nějakou dobu trvat. Musíme ještě absolvovat velmi mnoho hlasování. Politická rozprava bude následovat.
<P>
(Projevy nesouhlasu)
<P>
Dám krátce slovo panu Daulovi a panu Verhofstadtovi a tím to skončí.
<SPEAKER ID="176" NAME="Joseph Daul">
jménem skupiny PPE. - (FR) Paní předsedající, víte, že jsem vždy velmi stručný.
<P>
Martine, jsme skuteční demokraté - vy respektujete demokracii, a my také. Pravda, snadnější je zvítězit, než prohrát. Budeme pokračovat v jednáních a počátkem července, po jednáních, proběhne závěrečné hlasování o této zprávě.
<SPEAKER ID="177" NAME="Guy Verhofstadt">
jménem skupiny ALDE. - Paní předsedající, chci jen jménem své skupiny Martinovi říci, že budeme pokračovat v boji za tento důležitý balíček a za hlasování v Parlamentu, včetně všech prvků obsažených v balíčku.
<P>
A budeme pokračovat v těchto jednáních a pokračovat v tomto boji, takže se na nás může spolehnout. Avšak po tomto hlasování také nyní spoléhám na konstruktivní pomoc socialistů, abychom mohli v tomto boji zvítězit.
<SPEAKER ID="178" NAME="Rebecca Harms">
jménem skupiny Verts/ALE. - (DE) Paní předsedající, dámy a pánové, dnes ráno jsem si v jednom německém deníku přečetla dojemnou výzvu tří kolegů poslanců, kteří se vyslovují pro budoucnost Evropské unie. Taková ukázka jednoty je obecně vždy velmi dojemná. Když však přijde řeč na regulaci finančních trhů a na vyvažování sociální spravedlnosti, je zjevné, že tato jednota je při bližším pohledu slabá. Domnívám se, že bychom se neměli pokoušet skrývat politickou neshodu ohledně tohoto bodu, ale měli bychom raději transparentně argumentovat a debatovat o směru politiky, jakožto o službě evropským občanům, a to i v čase krize.
<SPEAKER ID="179" NAME="Předsedající">
Komise nám poslala následující prohlášení k pozměňovacím návrhům přijatým Parlamentem
<P>
"Komise připomíná svůj závazek zajistit, aby členské státy v zájmu občanů, zlepšování právní úpravy, zvyšování transparentnosti a usnadnění ověření souladu vnitrostátních pravidel s ustanoveními EU vytvořily srovnávací tabulky, z nichž vyplývá propojení prováděcích opatření, která byla členskými státy přijata, se směrnicí EU, a aby o nich Komisi vyrozuměly v rámci provádění právních předpisů EU do vnitrostátního práva.
<P>
Komise lituje nedostatku podpory pro ustanovení obsažené v návrhu směrnice Evropského parlamentu a Rady o právech spotřebitelů, kterou se mění směrnice Rady 93/13/EHS a směrnice Evropského parlamentu a Rady 1999/44/ES a zrušují se směrnice Rady 85/577/EHS a směrnice Evropského parlamentu a Rady 97/7/ES, jež mělo stanovit, aby vytvoření srovnávacích tabulek bylo povinné.
<P>
Komise je v zájmu kompromisu a s cílem zajistit okamžité přijetí uvedeného návrhu ochotna přijmout, aby bylo závazné ustanovení o srovnávacích tabulkách obsažené ve znění návrhu nahrazeno příslušným bodem odůvodnění, kterým budou členské státy vyzvány k využití tohoto postupu.
<P>
Postoj, který v této záležitosti Komise zaujala, však nelze považovat za precedentní. Komise se bude nadále snažit o to, aby spolu s Evropským parlamentem a Radou nalezla vhodné řešení této horizontální institucionální otázky."
