<CHAPTER ID="012">
Plán práce
<SPEAKER ID="021" NAME="Předseda">
Konečná verze návrhu pořadu jednání, jak ji vypracovala Konference předsedů na své schůzi 10. prosince v souladu s článkem 137 jednacího řádu, byla rozeslána. Byly navrženy následující změny:
<P>
Pondělí - beze změn
<P>
Úterý
<P>
Obdržel jsem žádost ze strany skupiny Evropa svobody a demokracie ohledně začlenění ústní otázky Komisi o zásadě subsidiarity. Byla to písemná žádost podaná předsednictvu Evropského parlamentu. Rád bych požádal zástupce skupiny EFD, aby k tomu něco řekl.
<SPEAKER ID="022" NAME="Francesco Enrico Speroni" LANGUAGE="IT">
Pane předsedo, dámy a pánové, požádali jsme o zařazení této otázky na pořad jednání, protože jsme přesvědčeni, že Parlament by měl dostat odpověď v tak závažné záležitosti, a proto žádáme o tuto změnu v pořadu jednání.
<P>
(Parlament žádosti vyhověl)
<SPEAKER ID="023" NAME="Předseda">
Dámy a pánové, tato otázka bude tedy zařazena na pořad jednání jako poslední bod pro čtvrtek večer. Lhůta pro předkládání návrhů usnesení je úterý 15. prosince 10:00 a lhůta pro předkládání návrhů společných usnesení a pozměňovacích návrhů je středa 16. prosince 10:00. Hlasování se bude konat ve čtvrtek. To je tedy poslední bod zítra, návrhy usnesení ve středu a hlasování ve čtvrtek.
<SPEAKER ID="024" NAME="Hannes Swoboda" LANGUAGE="DE">
Pane předsedo, jestli jsme to správně pochopili, hovořil jste o usnesení v souvislosti s návrhem, který byl zpočátku předložen. Nedohodli jsme se však výslovně, zda má vzniknout usnesení, či nikoliv.
<SPEAKER ID="025" NAME="Předseda">
To je pravda. Požadavek byl předložen spolu s usnesením.
<P>
Středa - beze změn
<P>
Čtvrtek
<P>
Má někdo poznámky ke čtvrtku?
<SPEAKER ID="026" NAME="Fiorello Provera" LANGUAGE="IT">
Pane předsedo, dámy a pánové, na čtvrtek je na programu několik naléhavých záležitostí. Jako třetí z těchto naléhavých věcí máme probírat situaci Ázerbájdžánu. Média, včetně západních, informovala o potyčce na veřejnosti, které se účastnili dva mladí bloggeři a další dva lidé. Došlo k zatčení a byl vynesen rozsudek a já jsem přesvědčen, že podívat se na tuto záležitost podrobněji a zjistit, jestli vše proběhlo v souladu se zákonem, je jedině správné.
<P>
Zároveň však v nedávných dnech došlo k nesmírně závažným událostem na Filipínách: 57 lidí v konvoji stoupenců prezidentského kandidáta bylo povražděno ozbrojenou skupinou, která zneužila revoluční situace, aby pozvedla zbraně proti vládě, což vedlo až k tomu, že na Filipínách bylo vyhlášeno stanné právo.
<P>
Proto bych vás rád požádal, dámy a pánové, aby jako třetí položka na pořadu dne ve čtvrtek byla místo "ázerbájdžánské otázky" zařazena situace na Filipínách. Je zde zjevný rozdíl mezi závažností toho, co se stalo v Ázerbájdžánu, a tím...
<P>
(Předseda řečníka přerušil)
