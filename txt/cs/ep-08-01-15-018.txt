<CHAPTER ID="018">
Vzdělávání dospělých: Na vzdělávání není nikdy pozdě (rozprava) 
<SPEAKER ID="317" NAME="Předsedající">
. - Dalším bodem je zpráva Doris Packové za Výbor pro kulturu a vzdělávání o vzdělávání dospělých: Na vzdělávání není nikdy pozdě.
<SPEAKER ID="318" NAME="Doris Pack">
zpravodajka. - (DE) Pane předsedající, pane komisaři, název sdělení Komise a akčního plánu o vzdělávání dospělých zní "Na vzdělávání není nikdy pozdě" a jeho německý titul Man lernt nie aus ("Učení nikdy nekončí") jsou oba obecně známá úsloví, ale když čtete mezi řádky v současném kontextu, vnímáte za nimi přiznání minulých opomenutí v oblasti evropské vzdělávací politiky. Přesto jsme rádi, že Komise tímto sdělením a tímto akčním plánem vstoupila do doby, poznamenané rostoucím uvědomováním si potřeb celoživotního vzdělávání, doby, ve které budeme muset čelit demografickým výzvám.
<P>
Hospodářské a sociální změny v EU vyžadují podstatné přizpůsobení se v oblasti profesních schopností a znalostí. Je nutné čelit výzvám trhu práce, čímž myslím to, že jedním z hlavních cílů vzdělávání dospělých musí být zaměstnatelnost jedinců.
<P>
Vzdělávání, a především vzdělávání dospělých, je však faktorem osobního rozvoje lidí, jejich sebeúcty, občanské angažovanosti, jejich sociálního začlenění a zapojení do mezikulturního dialogu. Několik výsledků výzkumů ukázalo, že vzdělávání přináší velké neekonomické výhody jako je podpora dobrého zdraví, podpora účasti všech věkových skupin na společenském životě a pochopitelně snížení kriminality.
<P>
Proto je mou politickou prioritou zvýšit motivaci občanů k celoživotnímu vzdělávání. Velmi důležité jsou mediální kampaně, informační a poradenská centra a formy komunikace přizpůsobené znevýhodněným skupinám. V některých zemích se také velice osvědčily zvláštní telefonní linky a internetové stránky.
<P>
V této souvislosti je také velmi důležité snažit se uvést v soulad práci, rodinný život a celoživotní vzdělávání. Dovolte mi, abych se zde krátce zmínila o několika možnostech, jak toho dosáhnout: přizpůsobená pracovní doba, klouzavá pracovní doba, programy dálkového vzdělávání a neformální způsoby vzdělávání. Musí se neustále vylepšovat využívání nových technologií, především cestou rozšiřování přístupů k internetu, aby se podpořilo využívání těchto nových výukových metod. Neustále se musí zvyšovat počet státních i soukromých mateřských škol a firemních jeslí.
<P>
Dalším významným faktorem je podle mě mezigenerační a mezikulturní solidarita. Dospělí a starší občané, kteří předávají mladším své znalosti a technické know-how, zejména zkušenosti z obchodní praxe, mohou sehrát užitečnou podpůrnou roli. Mohou poskytnout praktické rady, a za tímto účelem musí rovněž existovat možnosti vytváření vhodných sítí. Věřím, že se takto mohou učit všichni od všech.
<P>
Existuje však také rodinný přístup ke vzdělávání. Rodiče jsou motivováni k tomu, aby se začali znovu vzdělávat, aby mohli svým dětem pomoci s učením. Vzdělávání dospělých navíc závisí na dobrovolnících, kteří ho obohatí o své zkušenosti a poskytování kvalifikované výuky.
<P>
V úvahu je nutné vzít i zvláštní potřeby přistěhovalců, což mě přivádí k tématu jazykových kurzů. Tyto jazykové kurzy potřebujeme, abychom přistěhovalcům umožnili se naučit jazyk své hostitelské země, ale potřebujeme je také k tomu, aby se dospělí naučili jazyk sousední země nebo jiný cizí jazyk, což je něco, co jsme vždy doporučovali.
<P>
Je nutné také usnadnit přístup k institucím vysokoškolského vzdělávání s praktickým profesním zaměřením. Jedním z velmi důležitých sdělení je, že by se měla zlepšit kvalita stávajících vzdělávacích center a kurzů, které poskytují. Potřebujeme lektory kvalifikované pro vzdělávání dospělých a specifické programy kurzů vzdělávání dospělých. Mohu mluvit jen za Německo, kde existuje typ univerzitního vzdělání, jehož absolventi získávají diplom v oboru vzdělávání dospělých. Domnívám se, že musíme všichni připomínat poskytovatelům kurzů, že mohou získat finance na kurzy například z Evropského sociálního fondu nebo z jiných strukturálních fondů. Přirozeně očekávám, že Komise nabídne současný Program celoživotního učení jak v programu Grundvig, tak Leonardo, aby se zajistilo, že budeme rovněž moci přispět ke spuštění akčního plánu.
<P>
Myslím, že existuje mnoho možností, jak v této oblasti odvést dobrou práci, a neměli bychom s tím otálet.
<P>
Dovolte mi zdůraznit poslední bod: Výsledky ve vzdělávání dospělých se musí dát změřit, jinak nebude nikdo vědět, co kdo dělá. Na tomto hřišti je mnoho hráčů, které je nutné vzít všechny v úvahu, ať jde o soukromé, vysokoškolské nebo státní vzdělávací instituce. Toto je krátce úkol, který před námi stojí a navrhuji, abych se dali do práce.
<SPEAKER ID="319" NAME="Ján Figeľ">
člen Komise. - - Pane předsedající, rád bych vyjádřil, jak velmi si cením této zprávy, a rád bych poblahopřál zpravodajce paní Packové k jejímu zaujetí, úsilí a přínosu a dále panu Anderssonovi z Výboru pro zaměstnanost a sociální věci a paní Flasarové z Výboru pro práva žen a rovnost pohlaví.
<P>
Jsem velmi rád, že se naše dvě sdělení z let 2006 a 2007 setkala v Evropském parlamentu s velice konkrétní a silnou odezvou. První sdělení se týká vzdělávání dospělých a druhé evropského akčního plánu, který byl v této věci přijatý v září. Jak jste uvedl, význam vzdělávání dospělých neustále zřetelně roste. V prvé řadě je třeba poukázat na existenci světové konkurence. Potřebujeme investovat do vzdělávání ve všech stádiích života a na všech úrovních. Schopnosti a kompetence dospělých je neustále třeba zdokonalovat. Za druhé dochází k demografickým změnám, které znamenají, že lidé musí pracovat alespoň o několik let déle, a potřebují si proto zachovat patřičné vědomosti a znalosti. Za třetí napomáhá vzdělávání dospělých potírat sociální vyloučení. Příliš mnoho dospělých s nízkou úrovní vzdělání riskuje, že bude vyloučeno z trhu práce.
<P>
Vzdělávání dospělých má proto zásadní úlohu ve strategiích celoživotního vzdělávání. Vaši podporu vítám z mnoha důvodů, především proto, že zlepšuje kvalitu a přístup ke vzdělávání dospělých, včetně zlepšení péče o děti a elektronického učení, a to zejména pokud jde o vzdělávání pro skupiny se zvláštními potřebami, dále proto, že urychluje hodnocení schopností a uznává neformální vzdělávání, že obecně do věci investuje a že vzdělávání upravuje podle potřeb žen, přistěhovalců a starších lidí. V neposlední řadě proto, že přináší spolehlivá a srovnatelná data pro měření vzdělávání dospělých, jak již uvedla paní Pack. Všemi těmito body se budeme zabývat při realizaci evropského akčního plánu.
<P>
Jak jste naznačila, členské státy mají v této oblasti mnoho různých osvědčených postupů, které budeme ve spolupráci využívat. Tyto osvědčené postupy budeme podporovat prostřednictvím vzájemného učení (tzv. peer learning) a studií, prostřednictvím programu pro celoživotního učení a Evropského sociálního fondu, o nichž již byla řeč, abychom se mohli podělit o znalosti a zkušenosti. Při realizaci akčního plánu, na kterém se budou členské státy podílet, budeme analyzovat vliv národních reforem na vzdělávání dospělých, především s ohledem na nedávno přijatý Evropský rámec kvalifikací. Budeme také rozvíjet standardy odborného vzdělávání dospělých a mechanismy zajištění kvality, které se budou opírat o existující osvědčené postupy. Chceme podporovat členské státy, aby si stanovily cíle pro zvyšování úrovně kvalifikace dospělých a aby urychlily proces hodnocení a uznávání neformálního a informálního učení. V neposlední řadě chceme navrhnout sérii nejdůležitějších údajů, na jejichž základě by se měla zlepšit průběžná kontrola odvětví. Těším se na tuto diskusi, ale především na vaši pokračující podporu.
<SPEAKER ID="320" NAME="Jan Andersson" LANGUAGE="SV">
Pane předsedající, pane komisaři, děkuji paní zpravodajce za vynikající zprávu. Z celkové strategie, kterou máme v EU, a z celého lisabonského procesu vyplývá, že vzdělání by mělo být klíčové nejen kvůli zajištění růstu a zaměstnanosti, ale také pro potlačení sociálního vyloučení. Aby země EU obstály v globální konkurenci, je pro ně životně důležité, aby nabízely vzdělávání, a zajistily tak nejen více pracovních míst, ale lepších pracovních míst, a aby jejich občané získali vyšší úroveň dovedností. Proto tuto zprávu vítáme.
<P>
Mám jen několik poznámek. Musíme využívat všechny dostupné zdroje, abychom jednotlivým skupinám učení usnadnili. Příkladem je péče o děti. Účast na vzdělávání musíme umožnit jak mužům, tak ženám, kteří jsou rodiči malých dětí. Proto musí existovat také strategie péče o děti. Musíme se podívat na zvláštní skupiny jako jsou například starší lidé. Dnes jen velmi málo starších lidí pracuje. Je to do velké míry způsobeno tím, že nemají přístup k celoživotnímu vzdělávání dospělých. Na tuto skupinu se musíme soustředit. Další skupinou jsou lidé, kteří začínají pracovat s nízkou úrovní vzdělání. Při pohledu na současnou situací ve vzdělávání a na trvalé proškolování a vzdělávání dospělých vidíme, že nejlepší kurzy a školení získávají ti, kdo již mají dobré vzdělání. Při vzdělávání musíme také přihlížet k hledisku rovnosti. Vzhledem k tomu, že mám na své vystoupení omezený čas, chci jen v závěru poukázat na význam dobré spolupráce a začlenění sociálních partnerů do tohoto procesu.
<SPEAKER ID="321" NAME="Věra Flasarová">
navrhovatelka Výboru pro práva žen a rovnost pohlaví. - Dámy a pánové, oceňuji zprávu kolegyně Pack a blahopřeji jí ke způsobu, jakým téma zpracovala. Chtěla bych zdůraznit potřebu věnovat pozornost vzdělávání žen, sociálně slabších, emigrantů a menšin. Zmíním ještě jeden aspekt vzdělání. Ve světě, ve kterém je většina věcí podřízena financím, obchodu, propagaci zboží, kariéře a soutěži na pracovních trzích, se vzdělání mnohdy jeví jen jako schodiště vedoucí nahoru k lepšímu společenskému uplatnění. Pokud má tento praktický význam a vede k tomu, že je člověk lépe připraven vykonávat práci a držet krok v konkurenčním prostředí, je to dobře. Díky vzdělání se ale stává především vnitřně bohatším a je i lépe připraven rozlišovat dobré a zlé. Společnost prožívá krizi hodnot. Místo tradic a autorit stojí individuální svoboda, o ní jsme usilovali celé moderní dějiny. Je to však zároveň svoboda vědět jako nevědět, svoboda být vidoucí a svoboda zůstávat slepý, svoboda utvářet si vlastní názor a svoboda přijmout názory cizí. Vzdělání samo o sobě nevyřeší problémy člověka, může mu ale pomoci o nich alespoň přemýšlet.
<SPEAKER ID="322" NAME="Pál Schmitt">
jménem skupiny PPE-DE. - (HU) Děkuji vám, pane předsedající. Pane komisaři, vzhledem k demografické situaci v Evropě je nutné reorganizovat penzijní systémy a zvýšit věkový limit na odchod do důchodu. Stále více slyšíme o kontrolovaném přistěhovalectví, místo abychom využili skrytého potenciálu našich vlastních občanů starších 50 let.
<P>
Dobře organizované vzdělání dospělých umožní expertům, kteří jsou v pracovním procesu již celá desetiletí, aby si osvěžili své znalosti a přizpůsobili se změnám okolností. Umožní také dospělým, kteří jsou vyloučeni z trhu práce, ale nejsou ještě v penzijním věku, aby získali a udrželi si práci, a to prostřednictvím rekvalifikačních, jazykových, počítačových a jiných odborných kurzů. Tato funkce vzdělávání dospělých je aktuální především v zemích střední a východní Evropy, kde míra zaměstnanosti zaostává za průměrem EU-15.
<P>
Vzdělávání dospělých má kromě svého dopadu na trh práce i třetí, sociální a osobní rozměr, protože internetové, jazykové, taneční kurzy nebo kurzy vaření pořádané pro starší občany přispívají ke zlepšení kvality jejich života a jejich rozpoložení.
<P>
Rád bych zdůraznil dvě věci, které považuji pro efektivní vzdělávání dospělých za obzvlášť důležité: na jedné straně je to zlepšování informovanosti a přístupu, prezentace úspěšných projektů a sdílení zkušeností mezi příslušnými subjekty. Dovolte nám připomenout, že jen úzká skupina starších lidí v nových členských státech používá internet, a proto musíme používat konzervativní, tradiční metody, ke kterým mají přístup. Významná úloha zde připadá místním vládám, které detailně znají místní podmínky a potřeby.
<P>
Na druhé straně je tu i potřeba zhodnocení, to jest že členské státy se musí při přípravě svých programů vzdělávání dospělých dohodnout s hospodářskými subjekty, firmami a zaměstnavateli. Je nutné vzít v úvahu i hospodářské potřeby dané země, aby nebyly peníze vynaložené na vzdělávání dospělých zbytečně promrhány, ale přinesly prokazatelnou hodnotu jedinci, společnosti a hospodářství.
<P>
Rád bych paní Pack poděkoval za její významnou a aktuální zprávu. Děkuji vám za pozornost.
<SPEAKER ID="323" NAME="Maria Badia i Cutchet">
jménem skupiny PSE. - (ES) Pane předsedající, pane komisaři, dámy a pánové, především bych ráda pogratulovala zpravodajce paní Packové za její vynikající práci a za její vstřícný přístup k našim připomínkám.
<P>
Chci zdůraznit vhodnost načasování zprávy v době, kdy si rozměr socioekonomických změn, rychlý přechod k informační společnosti a demografické tendence spojené se stárnutím evropské populace vyžadují vyvinutí velkého úsilí v oblasti vzdělávání a školení dospělých a v oblasti celoživotního vzdělávání. Jde o klíčové faktory k dosažení toho, co nazýváme cíle Lisabonské strategie.
<P>
V samotné zprávě bych ráda upozornila na potřebu podporovat motivaci lidí pro trvalé vzdělávání. Domnívám se však, že aby bylo vzdělávání efektivní, musí ho doplnit aktivní politika, která především zajistí, aby bylo vzdělávání kompatibilní s rodinným a pracovním životem, zejména u žen.
<P>
Tato opatření musí být ve formě pobídek určených na školicí programy a především na rozšíření veřejných služeb péče o děti a jejich vzdělávání, dále na péči o starší občany, stručně řečeno o závislé, a převzít tak od rodin zátěž, která v mnoha případech leží stále na ženách.
<P>
Mimoto jsem přesvědčená, že je vhodné podporovat kulturu vzdělávání, jež ocení zásluhy a zlepší šanci na zaměstnání málo kvalifikovaných osob a pomůže zvyšovat sociální začlenění a osobní rozvoj. Tento přístup je zvlášť důležitý u tzv. "ohrožených" skupin.
<P>
Domnívám se rovněž, že je nutné modernizovat systém vysokého školství, aby byl flexibilnější a lépe reagoval na rostoucí různorodé potřeby lidí, je nutné zlepšit kvalitu vzdělávání a rozšířit jeho nabídku.
<P>
A konečně chci zmínit význam rozšiřování nabídky vzdělávání v oblasti digitálních technologií, aby se zmenšily mezery, existující v naší společnosti mezi muži a ženami, mezi generacemi a mezi obyvatelstvem z různých zeměpisných oblastí.
<P>
Krátce řečeno vítám návrh Komise a doufám, že vezme v úvahu návrhy Parlamentu, abychom mohli společně zvýšit povědomí členských států o potřebě jednat v této oblasti co nejrychleji, nejen odstraněním bariér bránících dospělým v přístupu ke vzdělání, ale také podporou, uznáním jeho hospodářských, sociálních a kulturních hodnot ve všech zemích a výměnou vnitrostátních údajů, která umožní dosáhnout pokroku v jejich srovnávání a měření.
<SPEAKER ID="324" NAME="Jolanta Dičkutė">
jménem skupiny ALDE. - (LT) Celoživotní vzdělávání se v moderní společnosti stává stále významnějším. Je potěšitelné, že se stále více a stále aktivněji analyzuje význam a nutnost vzdělávání dospělých a jeho význam uznávají všechny členské státy EU a jejich hlavní instituce. Litevští experti na vzdělávání dospělých také aktivně podávali k tomuto sdělení své návrhy. Vládní program počítá s rozšířením poskytování informálních služeb z oblasti vzdělávání dospělých v obecních vzdělávacích institucích, a s tím, že se pokusíme zajistit, aby byly budovy vzdělávacích institucí a podmínky, ve kterých bude probíhat vzdělávání dospělých, moderní a atraktivní a centra byla vybavena moderní technikou. Ráda bych také zdůraznila to, že musí být aktivněji slyšet hlas pedagogů zajišťujících vzdělávání dospělých a jejich organizací a politikové jim musí naslouchat a podpořit je, aby bylo dosaženo pokroku v oblasti kvalitativních změn ve vzdělávání dospělých. Musíme o vyskytnutých problémech nejen diskutovat, ale musíme je také vhodným způsobem řešit, protože tím určíme, jak se bude v nadcházejících letech vzdělávání dospělých rozvíjet.
<P>
Aktuální problém Litvy je v tomto kontextu velmi případný - jde o integraci zranitelných skupin, především osob se zdravotním postižením, do společnosti. Navíc nebyl zatím vyřešen problém možností výuky pro pracovní době pro rodiče malých dětí. Rodiče se často nemohou vzdělávat, protože nemají nikoho na hlídání dětí. Je zde i otázka nedostatečné flexibility systému vzdělávání dospělých. Někdy se objeví mladí lidé, kteří nedokončili střední školu a není jim ještě 18 let a chtěli by ve studiu pokračovat v rámci programů pro vzdělávání dospělých, kam ale nemají přístup, protože toto vzdělávání je určeno pouze pro lidi nad 18 let. Velkým problémem je také nedostatek financí. Ráda bych vyslovila souhlas s prezidentem Litvy Valdasem Adamkusem, který řekl, že stále více lidí v Litvě chápe, že vzdělávání není jen úkol mladých lidí. Celoživotní vzdělávání se dnes stává v Litvě výzvou pro celou naši zemi a její občany. Musíme se této příležitosti chopit, protože budeme schopní rychle se měnícímu světu ukázat, že Litva je kreativní země, otevřená inovacím, jež se nebojí dávat si ambiciózní cíle a zpřístupňuje nové možnosti a cesty vzdělávání.
<SPEAKER ID="325" NAME="Mikel Irujo Amezaga">
jménem skupiny Verts/ALE. - (ES) Pane předsedající, rád bych také nejdříve poděkoval a pogratuloval paní Packové za její zprávu - za její ochotný přístup zapracovat do ní většinu pozměňovacích návrhů, které naše skupina podala. Chtěl bych říct, že vzdělávání dospělých bylo vždy jednou z cest k zajištění sociálního a hospodářského rozvoje a k lepšímu rozdělení bohatství.
<P>
V dnešní informační společnosti, která prochází změnami, jež nás nutí své znalosti neustále aktualizovat, je základní vzdělávání dospělých a jejich následné proškolování prioritou prvního řádu. Dospělí se musí přizpůsobovat trvalým změnám, které přináší globalizace a přijímat rozhodnutí, aby byli schopní žít dál s přiměřenou kvalitou života.
<P>
Velká část vzdělávacích systémů však dostatečně nesplňuje požadavky na vzdělání, které by občanům zajistilo, že budou schopni reagovat na změny společnosti, ve které žijí. Na rozdíl od dřívější doby není úkolem vzdělání předávat znalosti o okolním známém světě, ale o světě plným neustálých změn, které mohou přinést nečekané situace.
<P>
Jde tedy o to, poskytnout vzdělávací systém, který bude umět reagovat na potřeby dospělých ve společnosti, jež prochází permanentním vývojem. Krátce řečeno musí vzdělání umět připravit lidi na to, aby uměli předjímat a přijímat novinky, a nesmí se již zabývat jen tím, aby se přizpůsobilo.
<P>
Přecházíme od průmyslové k postprůmyslové společnosti a typ společnosti, ke které směřujeme vytvoří rámec pro vzdělávání dospělých; a proto bych chtěl pogratulovat Komisi, domnívám se totiž, že její zpráva se nese právě v tomto duchu.
<SPEAKER ID="326" NAME="Thomas Wise">
jménem skupiny IND/DEM - Pane předsedající, celoživotní vzdělávání je něco, v čem Velká Británie odjakživa vynikala. Naše Open University byla prvním zařízením tohoto druhu na světě. Byla založená v roce 1960 na základě koncepce, která vznikla ve 20. letech. Na Open University odpromovaly stovky tisíc tzv. "zralých studentů", mnoho z nich bylo absolventů, kteří se vraceli ke svým studiím. Proto se domnívám, že Velká Británie nemá s celoživotním vzděláváním problém a při vší úctě si nemyslím, že v tomto směru potřebujeme jakékoliv zásahy, protože otázka vzdělávání spadá do vnitrostátní pravomoci.
<P>
To, že se vzdělání zpřístupní, nebude však téhle sněmovně stačit. Dalším krokem je pochopitelně donucení. Jaký má ale nakonec smysl poskytovat něco, co se nepoužívá ? Pak tu ale budeme mít typickou situaci, kdy instituce EU jen tak vyhodí miliardy eur a dalších měn, a budou tu státy, které se budou jen lehkovážně řídit příkazy.
<P>
Když ale tuto problematiku vztáhnu na lidi kolem sebe - zejména na byrokraty a politiky v této sněmovně - je mi jasné, že bez ohledu na to, jak dlouho jste na světě, nic se nenaučíte! Nechcete ani poslouchat. Pouze pokračujete v projektech a do pekla s každým, kdo by s vámi nesouhlasil nebo měl jiný názor. Vzpomínám si na starý výrok, jenž se přisuzuje Sun Cuovi, ale který skvěle použil Kennedy: Ti, kdo znemožní mírový protest, způsobí, že bude násilný protest nevyhnutelný. Pokud se nepoučíte ze svých chyb, jste odsouzení je opakovat.
<SPEAKER ID="327" NAME="Milan Gaľa" AFFILIATION="PPE-DE">
Dovolte mi v prvé řadě poděkovat paní Doris Pack za energii vynaloženou na vypracování této zprávy a zároveň chci poděkovat zástupcům Evropské komise za iniciativy, které vedou ke zlepšení daného stavu.
<P>
Jako zpravodaj ve Výboru pro kulturu a vzdělávání k evropskému kvalifikačnímu rámci pokládám otázku celoživotního vzdělávání za velmi důležitou, hlavně ze dvou hledisek. Prvním je zvyšování kvalifikace, zvyšování schopnosti zaměstnat se, překonat nesoulady na trhu práce, a dále zlepšení geografické a profesní mobility. Druhým je snaha o celoživotní osobní rozvoj a začleňování se do společnosti.
<P>
Účast dospělých na vzdělávaní a odborné přípravě není dostatečná. Pozitivně vnímám fakt, že se budeme orientovat na zlepšení motivace občanů k celoživotnímu vzdělávání. Zásadní je, že v tomto procesu budeme brát do úvahy zlepšení podmínek na uvedení pracovního a rodinného života do souladu, solidaritu mezi generacemi a kulturami, jazykové vzdělávání a zlepšení kvality a perspektiv vzdělávání. Sympatické je uznávání a validace neformálního a informálního vzdělávání, důležité je zvyšování kvalifikace nízko vzdělaných pracovníků, kteří tvoří jednu třetinu evropské pracovní síly, což znamená až 72 milionů lidí, a vzdělávání migrantů.
<P>
Pokud chceme dosáhnout do roku 2010 referenční cíl 12,5 % účasti dospělých na vzdělávání, což znamená zapojení dalších 4 milionů osob, bude jednou z podmínek na jeho dosáhnutí propojení schémat vzdělávání na evropské úrovni s národními kvalifikačními rámci.
<SPEAKER ID="328" NAME="Předsedající">
Rád bych ujistil paní Packovou, že poděkování předsednictví je řádným a institucionálním důkazem úcty zpravodajům a názorům, které vyjadřují, i když máme na jejich obsah zcela jiný názor.
<SPEAKER ID="329" NAME="Gyula Hegyi" AFFILIATION="PSE">
Pane předsedající, jedno maďarské přísloví říká: "Dobrý kněz se učí až do smrti." Dnes by se nejen kněží, ale všichni dospělí měli v dospělosti učit. Vítám zprávu paní Packové a rovněž Akční plán vzdělávání dospělých, který připravila Komise. Je přirozeně velmi smutné, že celoživotního vzdělávání se účastní pouze 9,6 % dospělých občanů. Není snadné začít se učit, když jste dospělí. Sladění rodinného života, práce a studia je obtížný úkol, ale dlouhodobě mohou ze vzdělávání dospělých těžit rodina i profesní kariéra.
<P>
V Evropě máme miliony nezaměstnaných a současně jsou tu miliony prázdných pracovních míst, které si vyžadují kvalifikované pracovníky. Nízká úroveň kvalifikace znamená vysoké riziko nezaměstnanosti, ale trvalé a odborné vzdělávání může pomoci lidem i hospodářství. Souhlasím s paní Packovou, že se nemá podporovat pouze celoživotní vzdělávání, ale také ekonomické nástroje, které budou podporovat zaměstnavatele, aby přijímali starší pracovníky. Je jen jedna možnost, jak se vypořádat s naší stárnoucí společností: respektovat starší pracovníky a poskytovat starší generaci vhodné pracovní příležitosti. K tomu pochopitelně potřebujeme celoživotní odborné vzdělávání.
<SPEAKER ID="330" NAME="Ramona Nicole Mănescu" AFFILIATION="ALDE">
(RO) Jsme si vědomi toho, že členské státy uznávají extrémně významnou roli celoživotního vzdělávání jako příspěvku k prosperitě občanů, jejich sebedůvěře, sociální integraci a mezinárodnímu dialogu. Přístup k celoživotnímu vzdělání je nicméně omezen, navzdory cílu Evropské unie, aby se do roku 2010 dosáhlo 12,5% účasti.
<P>
Tím, že budou členské státy zavádět a podporovat efektivní evropské programy pro vzdělání a školení dospělých, zejména starších lidí, hendikepovaných osob a přistěhovalců, měly by napomoci k jejich úspěšné integraci do společnosti a vyšší mobilitě na trhu práce.
<P>
Jako členka Výboru pro kulturu a vzdělávání věřím, že rozvoj dobrovolnických programů týkajících se mezigenerační solidarity a zapojení vlády, soukromých podniků a jednotlivců, je klíčovým bodem pro řešení nových výzev, které přináší demografické změny, chudoba a sociální vyloučení.
<P>
Na základě práva na gramotnost a vzdělání a povinnosti členských států zajišťovat kvalitní odborné kurzy svým dospělým občanům se, pane předsedající, domnívám, že jsme také odpovědní za rozvoj udržitelných nástrojů financování a podpory celoživotního vzdělávání.
<SPEAKER ID="331" NAME="Kathy Sinnott" AFFILIATION="IND/DEM">
Pane předsedající, pokud by se Komisař zeptal lidí, kdy se učili, řekli by mu, že když chodili do školy. Většina věcí, co se naučíme, ale pochází odjinud než z formálního vzdělávání.
<P>
Výzvou v oblasti celoživotního vzdělávání není jen nabídnout dospělým možnosti získat novou a vyšší kvalifikaci, ale také najít způsob, jak poznat a využít opravdu cenné znalosti, které mnoho dospělých získalo neformálně ze svých životních a pracovních zkušeností. Jeden z mých voličů je průkopníkem v úspěšném zvládnutí manipulace s některými z nejvíce obtížně lovitelných druhů ryb a také s požadovanými technikami chovu ryb, jež jsou přátelské k životnímu prostředí. Nemá vysokoškolské vzdělání, takže když Komise rozdává na tomto poli dotace, na něj se nevztahují. Místo toho jdou dotace akademikům bez zkušeností, kteří pak k němu přijíždějí, aby zjistili, jak dělá to, co dělá. Je už z této blamáže unavený a rybářský průmysl je kvůli tomu o něco ochuzen.
<P>
Vybízím komisaře, aby se na tuto věc podíval, protože je nutné najít jiný, lepší způsob.
<SPEAKER ID="332" NAME="Tomáš Zatloukal" AFFILIATION="PPE-DE">
Vážený pane předsedající, vážený pane komisaři, největšími překážkami, které omezují zapojení dospělých do systému vzdělávání, je nedostatek času z pracovních nebo rodinných důvodů. Dalším negativním faktorem je nedostatečná informovanost a nedostatek motivace, protože převažuje přesvědčení, že vzdělání v pozdějším věku není dostatečně oceňováno a odměňováno. Důležitou roli ve vzdělávání dospělých hraje účinnost a spravedlnost této formy vzdělávání. Vzdělávací systémy členských zemí Evropské unie jsou zaměřeny zejména na vzdělávání a odbornou přípravu mladých lidí. Byl učiněn jen malý pokrok, který by tuto situaci významně změnil. Společnou snahou proto musí být optimální využití nejrůznějších poskytovatelů vzdělávání pro systém vzdělávání dospělých. Našim úkolem je zajistit přístup k dobrým a včasným informacím o možnostech vzdělávání pro dospělé, zohlednit vstupní požadavky na jejich vzdělávání, náklady, ale také jakou budou mít povahu výsledky takového vzdělávání.
<P>
Souhlasím s názorem zpravodajky, že členské země musí zavést kvalitní poradenské systémy, cílené finanční pobídky jednotlivců, podporovat budování místních partnerství. Současně je nezbytné zavést systém uznávání a ověřování výsledků vzdělávání v kontextu národních kvalifikací a s ohledem na evropský rámec kvalifikací. Přínosy investic do vzdělávání dospělých jsou potvrzeny i výzkumem OECD. Veřejné a soukromé benefity zahrnují vyšší zaměstnatelnost, zvýšenou produktivitu práce, nižší výdaje na podpory v nezaměstnanosti, sociální dávky a předčasné důchody. Tato zpráva nás vyzývá přetavit deklarované politické priority v oblasti vzdělávání dospělých do konkrétních kroků. Blahopřeji naší zpravodajce.
<SPEAKER ID="333" NAME="Marianne Mikko" AFFILIATION="PSE">
(ET) Dámy a pánové,
<P>
rozšíření v roce 2004 zvýšilo hospodářský růst Evropské unie v rozsahu, který vyvolal neoprávněnou důvěru. Dnes však zchlazení hospodářství způsobuje i v nových členských státech sociální napětí.
<P>
Odvolávám se na návrh zákona o pracovních smlouvách, který dnes v mé zemi, v Estonsku, vyvolává polemiky. Estonští podnikatelé v očekávání nadbytku nechávají lidi, kteří budou nadbyteční, nést břemeno sociálních dopadů zrušení pracovních míst. Ti, co jsou zranitelnější, totiž zaměstnanci, kteří o místo přišli, jsou asi znovu bezradní, pokud jde o to, zač jsou trestáni.
<P>
Pokud neexistují účinné kroky, je zajištěná flexibilita i celoživotní vzdělávání omezeny jen na prázdná slova, v jejichž stínu zůstávají nejzranitelnější členové společnosti bez podpory, kterou potřebují. Zvýšení hranice penzijního věku podle zvýšení průměrné délky života znamená, že 45letý člověk dosáhl jen středobod své kariéry. Znamená to nový začátek ve středním věku.
<P>
Diskriminace na základě věku a pohlaví je však v práci všude na světě včetně Evropské unie nespornou skutečností. Tendence k tomu mít děti později znamená, že ženám se na trh práce vrací ještě dvakrát hůř.
<P>
Program pro celoživotní vzdělávání je příležitostí, jak přinejmenším do určité míry vykompenzovat nespravedlnosti, které dnes převládají. Stejně tak by měli být zaměstnavatelé podporováni v tom, aby investovali do lidí s životními zkušenostmi. Zaměstnavatelé by měli být přesvědčováni o tom, že znalosti a schopnosti získané v jiných oblastech života, ano, i při vedení domácnosti, jsou velmi cenné.
<P>
Chci ještě jednou zdůraznit, že systém celoživotního vzdělávání je jen doplňkem k sociálním zárukám, ale nemůže je nahrazovat. Řidiči by si bez ohledu na to, jak jsou zkušení, měli vždy zapínat bezpečnostní pásy.
<P>
Děkuji a gratuluji zpravodajce k její skvělé práci. Děkuji, paní Packová!
<SPEAKER ID="334" NAME="Ljudmila Novak" AFFILIATION="PPE-DE">
(SL) Člověk je nejpřizpůsobivější tvor, a proto mnoho již mnoho dospělých akceptovalo fakt, že člověk může získávat znalosti i ve zralém a starším věku. V budoucnosti budou mít lidé, kteří se nikdy nepřestali učit nové věci, určitě výhodu, protože se budou umět přizpůsobit rychlým změnám, kterým musíme každodenně čelit.
<P>
Pro pohodu starších lidí je také důležité, když se mohou dál díky svým znalostem a zkušenostem podílet na formování společnosti. Když vidí, že jsou ve společnosti užiteční a potřební, dává jim to pocit uspokojení. Vzhledem k tomu, že populace stárne, budou vznikat nová povolání, lépe přizpůsobená starším lidem.
<P>
Jedna má přítelkyně, která má deset dětí a žádnou babičku, která by jí pomáhala při výchově, se mě zeptala: "Nevíš, kde bych si mohla koupit pro své děti babičku?" Často také vzpomínám na příběh lékaře, který požádal jednu učitelku v penzi, aby učila v nemocnici vážně popáleného chlapce. Neočekávalo se, že hoch přežije. Díky učitelčině vytrvalosti, trpělivosti a zkušenosti začal chlapec odpovídat na její otázky. Začal věřit, že přežije. Proč by lékaři posílali učitelku, aby tak těžce pracovala s chlapcem, o němž by nevěřili, že může přežít? Vědomosti starší osoby zachránily mladý život.
<P>
Mladí lidé mají k učení mnoho schopností a výhod, čehož ne vždy plně využijí, ale starší lidé musí najít sílu vůle a dostat povzbuzení, protože na získávání znalostí není nikdy pozdě, ale mohou si tak nahradit věci, na které neměli možná v mládí čas nebo peníze. Učit se znamená užívat si života v plnější míře.
<SPEAKER ID="335" NAME="Rolf Berend" AFFILIATION="PPE-DE">
(DE) Pane předsedající, pane komisaři, dámy a pánové, v tomto století není bezpochyby těžké kohokoliv přesvědčit, že se všeobecné i odborné vzdělání již nemůže omezovat na školu a roky bezprostředně po jejím absolvování, ale musí se po dobu celého života aktualizovat a rozšiřovat. Dostatečným důkazem pro takovýto požadavek jsou například měnící se demografické trendy.
<P>
Vynikající zpráva paní Pack přináší v této souvislosti mnoho skvělých nápadů a velmi úspěšně ukazuje, proč je nutné vytvářet kulturu učení, zejména mezi dospělými. Za tímto účelem vypočítává řadu opatření, která by se měla na různých úrovních přijmout. Vzdělávání dospělých je pochopitelně primárně úkol pro členské státy. EU z tohoto důvodu nemůže žádnou akci nařídit; místo toho musíme navrhovat a žádat, podporovat a vyzývat členské státy, aby přijaly opatření, na jejichž základě se lidé budou v dospělosti vzdělávat.
<P>
Jako zpravodaj jsem pevně přesvědčen - a to říkám jako místopředseda Výboru pro regionální rozvoj - že mnoho členských států si plně neuvědomuje význam a využití Evropského sociálního fondu a dalších strukturálních fondů jako nástrojů k dosažení cílů celoživotního vzdělávání. Měli by s ohledem na tento cíl dohlížet na finance ze strukturálních fondů a zajišťovat i více zdrojů pro ty, kdo mají větší potřebu celoživotního vzdělávání. Zpráva zkrátka jasně vyzývá členské státy, aby aktivně využívaly nástroje jako je Evropský sociální fond, a Komisi, aby posílila specifické programy v oblasti vzdělávání dospělých.
<SPEAKER ID="336" NAME="Carlo Fatuzzo" AFFILIATION="PPE-DE">
(IT) Pane předsedající, dámy a pánové, jsem velmi potěšen, že mohu dnes večer promluvit ve sněmovně, která je, musím říct, hodně zaplněná.
<P>
Paní Packová nám dnes se svým obvyklým důvtipem a zkušeností předložila zprávu o vzdělávání dospělých nazvanou "na vzdělávání není nikdy pozdě". Dělá mi radost, když vidím zástupce Komise včetně pana Figel'a, jenž je ve své práci jedním z nejaktivnějších a nejzanícenějších, protože tato práce vyžaduje skutečné nasazení, neboť tato otázka - to jest vzdělávání a učení již ne zcela mladých, pracujících nebo starších lidí - je něco, co by skutečně mohlo občany sblížit s Evropou.
<P>
Rád bych řekl něco o jedné skupině dospělých, která může mít z tohoto učení užitek: neboť existují dospělí prvního, druhého a třetího věku. Dospělými třetího věku myslím ty, kdo již nepracují, nastoupili do penze a mohou se konečně věnovat studiu něčeho, co vždy chtěli studovat, ale nikdy neměli čas studovat do hloubky. Já jsem například chtěl studovat astronomii, někdo jiný třeba fyziku nebo zeměpis.
<P>
Jsem přesvědčen, že je správné a důležité, když Evropa usnadní přechod z práce a pracovního života do nepracovního, kdy mají lidé také právo učit se a vzdělávat se. Z tohoto důvodu jsem za tuto zprávu velmi rád a mám radost, že Evropský parlament vyvíjí aktivitu na podporu vzdělávání i starších lidí.
<SPEAKER ID="337" NAME="Zuzana Roithová" AFFILIATION="PPE-DE">
Dámy a pánové, středobodem strategie pro boj s nezaměstnaností je vybavit zaměstnance schopnostmi pro vyšší adaptabilitu na trhu práce díky celoživotnímu odbornému vzdělávání. Cílem bylo, aby se do roku 2010 takových programů účastnilo nejméně 12 % lidí. Již víme, že cíl nebude splněn. Chci zde však upozornit, že jsou země, např. Holandsko či Rakousko, kde lisabonského cíle již dosáhli, a to díky výrazným pobídkám, jako je dělení nákladů časových i finančních mezi zaměstnance, podnik a stát. Také dánská zkušenost je cenná. Rozvoj kvalifikací tam umožnilo střídání pracovníků. Mezitím, kdy se zaměstnanec školí, na jeho místo nastupuje ten, kdo je v té době nezaměstnaný. Tyto i jiné země jsou dokladem, že to funguje, že pružnost pracovního trhu je cesta k inovacím, která vytváří nová pracovní místa. Výsledkem je nejnižší dlouhodobá nezaměstnanost, Dánsko má jen 0,8 %. Chci věřit, že i v nových zemích se situace zásadně změní díky příkladům a obrovským pobídkám, ty umožňuje Evropský sociální fond. Vítám sdělení Komise i zprávu paní Pack.
<SPEAKER ID="338" NAME="Mihaela Popa" AFFILIATION="PPE-DE">
(RO) Opravdu, na vzdělávání není nikdy pozdě. Ráda bych pogratulovala paní zpravodajce za to, jak se tohoto tématu, který je životně důležitý nejen na evropské úrovni, chopila. Mnoho občanů si bohužel stále myslí, že vzdělání je něco, co člověk získává jen v první části života.
<P>
Musíme podporovat přístup k Evropským fondům dostupným pro vzdělávání dospělých, zejména ve členských státech, které do Evropské unie vstoupily teprve nedávno. V těchto státech je stupeň čerpání prostředků o dost nižší a počet lidí zapojených do rekvalifikačních kurzů a celoživotního vzdělávání je velice nízký.
<P>
Domnívám se, že je nezbytně nutné změnit mentalitu mladých lidí, již jsou stále v počátečním stádiu vzdělávání, aby byli připraveni pro Evropu, jež je v pohybu. Rozvíjením nových programů na evropské úrovni jim musíme vštípit, že vzdělávání nekončí s tím, když získají první kvalifikaci. Musí si být vědomi, že kdokoliv může kdykoliv získat nové znalosti a schopnosti, nezávisle na svém věku, etniku, pohlaví nebo místu. Když si to vše uvědomíme, vyjeví se základní pravidlo: musíme být schopni se učit.
<SPEAKER ID="339" NAME="Zita Pleštinská" AFFILIATION="PPE-DE">
Vážení kolegové, velmi rychlé změny ve struktuře pracovního trhu si vyžadují vysoce kvalifikované lidi. Lidé s nízkou kvalifikací zůstávají na okraji sociálního a ekonomického pokroku.
<P>
Tvořivost a inovační schopnost jsou klíčovými faktory moderní doby. Čím je člověk vynalézavější, tím je tvořivějším zdrojem pro ekonomiku. Ekonomiky, kterým se dobře daří, jsou ekonomiky, které investovaly do lidí, to znamená do vzdělání, do základní technologické a jazykové schopnosti pracovní síly. Důležité je celoživotním vzděláváním probudit schopnosti, které dřímají v osobnosti člověka každého věku a čekají na své uplatnění.
<P>
Věřím, že tato úžasná zpráva paní zpravodajkyně Doris Packové - Na vzdělávání není nikdy pozdě - nezůstane jen při slovech, ale dokážeme ji přeměnit i v činy. Pane komisaři Figeľe, děkuji Vám za Vaši osobní zaangažovanost v oblasti celoživotního vzdělávání.
<SPEAKER ID="340" NAME="Roberta Alma Anastase" AFFILIATION="PPE-DE">
(RO) Připojuji se ke svým kolegům s gratulacemi pro paní Doris Packové za její práci v roli zpravodajky. Téma je nesmírně důležité pro dnešní a především pro zítřejší Evropu.
<P>
Rozvoj nové společnosti i sociální soudržnosti je úzce spjat se vzděláním a vzděláním nesmíme myslet jen formální vzdělání, ale měli bychom podporovat i neformální a informální vzdělání zaměřené významným způsobem na rozvoj jedince.
<P>
Ráda bych upozornila na důležitost vzdělávání přistěhovalců. Domnívám se, že jsme viděli v praxi, že vzdělání přistěhovalců je nutné pro jejich sociální začlenění, pro toleranci, stabilitu, výkonnost a celkový evropský rozvoj.
<SPEAKER ID="341" NAME="Jerzy Buzek" AFFILIATION="PPE-DE">
- (PL) Pane předsedající, rád bych pogratuloval zpravodajce paní Pack a také panu komisaři, jenž svou práci vykonává vynikajícím způsobem, také s ohledem na jeho práci pro Evropský technologický institut. Dnes však debatujeme o něčem jiném. Rád bych upozornil na jednu věc.
<P>
Na začátku 20. století Evropa bojovala s negramotností; ve druhé polovině 20. století již uměli všichni Evropané číst a psát. Dnešní negramotnost se projevuje nedostatkem schopností používat počítač a chybějícím internetovým přístupem. Rád bych navrhl, aby se této otázce věnovala ještě větší pozornost.
<P>
Digitální propast postihuje i generační propast. Jde o to, abychom dosáhli toho, že za několik let, pět nebo deset, bude každý Evropan bez ohledu na věk umět používat počítač a bude mít přístup k internetu. Ve velmi odlehlých částech Evropy by k tomu mohly být využívány internetové kavárny, kde by bylo v jedné místnosti několik počítačů a všichni obyvatelé by je tam mohli využívat. Toto je výzva 21. století.
<SPEAKER ID="342" NAME="Ján Figeľ">
člen Komise. - Jsem přesvědčený, že mnohé z těch příspěvků, které zde odezněly, jsou opravdu povzbuzením pro angažovanost ve směru vzdělávání dospělých.
<P>
Podle této linie nebo filozofie, jak jsme již naznačili, nikdy není pozdě se učit a druhý dokument mluví o tom, že vždy je dobrý důvod nebo dobrý čas se učit. Proto bychom raději řekl, že samotná zpráva Doris Packové, ale i četné podněty, které tu zazněly, vnímám jako komplement nebo doplněk k tomu, co samotná Komise navrhovala, a proto je to velmi cenné a vítané. Hlavně bych zmínil některé z konkrétních opatření, neboť napomáhají a vylepšují to, co je důležité v celkovém přístupu: motivace pro participaci na vzdělávání dospělých; potřeba lepšího smíření nebo sblížení mezi pracovním časem a rodinným životem a celoživotním vzděláváním; potřeba mezigenerační a mezikulturní solidarity; důležitost jazykové přípravy nebo vyučování; respektování zvláštních, specifických potřeb ohrožených skupin a důležitost kvality učitelů - o tom jsme už diskutovali nedávno a je to jeden rozhodující faktor pro výsledky ve studiu; lepší přístup k vyššímu vzdělávání a vytváření srovnatelných statistických údajů nebo informací.
<P>
Komise se bude zabývat i tím, co naznačujete ve výzvě pro zhodnocení perspektivy zaměstnanosti ve vzdělávání dospělých, a také i tématem financování vzdělávání dospělých, protože jsou to velmi náročné otázky, a přitom jsou samozřejmě, v kompetenci členských států.
<P>
Pokud mohu zakončit, tak jedním z takových výstupů nejen této zprávy, ale i samotných dokumentů Komise bude diskuse členských států a závěry Rady ministrů v následujícím měsíci únoru. Věřím, že budou konkrétní a budou se týkat dostupnosti a kvality vzdělávání dospělých. Pokud mohu jen jednu myšlenku na závěr - nejen ocenění a poděkování, ale i to, co zaznívalo jako ocenění oduševnění jako komisař, jako politik i jako otec jsem přesvědčený, že vzdělání, to znamená dostupnost a kvalita vzdělání, je rozhodujícím faktorem pro politický, ekonomický, sociální, kulturní vývoj jednotlivců i společnosti, no a za druhé, že vzdělávání je nejdůležitější ekvalizér, t. j. vyrovnávač toho, co potřebujeme pro rovnost všech. Děkuji pěkně a těším se na spolupráci.
<SPEAKER ID="343" NAME="Doris Pack">
zpravodajka. - (DE) Pane předsedající, nejprve bych chtěla ze srdce poděkovat všem, kdo se podíleli na kytici, kterou jsem dostala. Velice ráda bych několik květin z kytice věnovala panu Janu Figeľovi. Poté, co jsme od roku 1993 vedli kampaň za vzdělávání dospělých a objevily se první plody tohoto úsilí, jsem nyní potěšená, že jsme dosáhli velkého průlomu v tom, že význam vzdělávání dospělých se uznává ve všech sférách politické aktivity.
<P>
Obzvláště jsem potěšená, že vznikají podněty motivující dospělé, aby se vrátili do vzdělávacího procesu. Mnoho z nich nemělo nikdy tu možnost a mnoho z nich potřebuje motivaci. Je také nutné překonat to, co lidi brzdí, a odstranit bariéry. Proto se také domnívám, že by měla být podporována vzdělávací centra pro dospělé, nadace a charitativní organizace, které, jak víme, již na tomto poli odvádějí výjimečnou práci, a že by se měli udržet ti, kdo odvádí vysoké standardy - a nevidím důvod, proč by tyto neměly být ještě vyšší. Jak jsem již řekla, musíme zajistit, že se bude kvalita vzdělávání dospělých ještě zvyšovat.
<P>
Mám radost, pane Figeľi, že v rámci Komise již vznikla pracovní skupina. Jsem ráda, že ji bude možná moci napojit i na Grundvig, abychom mohli roznítit rozbušku u národních vlád.
<P>
Dovolte, abychom začali. Za těmito mnoha hezkými slovy nyní musí následovat skutky a naším úkolem je jednoduše vyvrátit ono staré úsloví "Starého psa novým kouskům nenaučíš." V kontextu vzdělávání dospělých to není tak špatné, a proto doufám, že nyní můžeme zkusit vlastním úsilím a s vaší pomocí vytáhnout národní vlády do sedla, aby se mohly pustit do klusu a bude chvíli trvat, než se vydají tryskem.
<SPEAKER ID="344" NAME="Předsedající">
Rozprava je skončena.
<P>
Hlasování o tomto bodu se bude konat ve středu 16. ledna 2008 ve 12:00.
<P>
Písemná prohlášení (článek 142)
<SPEAKER ID="346" NAME="Edit Herczog  " AFFILIATION="PSE">
písemně. - (HU) Ráda bych pogratulovala zpravodaji a výborům za jejich úspěšnou a nesmírně sociální práci. Současně jsem s politováním zjistila, že v ní není zmínka o rozvoji informačních a komunikačních schopností. Měli bychom se zamyslet nad tím, kolik jsme za poslední roky vytvořili zákonů, které evropským občanům uznávají nová práva a v kolika případech jsme stanovili, že mají pracující, spotřebitelé, penzisté nebo dokonce turisté najít příslušnou informaci na internetu.
<P>
Všechny tyto věci mají smysl, pokud mají příjemci k internetu přístup. V celoživotním vzdělávání a v základním vzdělávání bude rozvoj "e-dovedností" životně nutný, jako základní kámen informační znalostní společnosti. Dalším základním úkolem členských států bude podpora rovných příležitostí v rámci využívání informačních technologií a elektroniky. Jsem ráda, že všechny maďarské strany s tím souhlasí, i když s mnoha jinými věcmi nikoliv.
<P>
Moderní informační a komunikační technologie představují samy o sobě bezprecedentní příležitost ke skutečné podpoře soudržnosti a rovných příležitostí, ale můžeme jí využít pouze, když zaručíme podmínky, aby je mohl každý ve svém životě využívat, takže i pro "e-dovednosti" bude platit název stanoviska Komise: "Nikdy nikdy pozdě." Děkuji vám za pozornost.
