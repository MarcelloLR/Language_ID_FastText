<CHAPTER ID="011-02">
2. Venezuela, zejména případ Maríi Lourdes Afiuniové
<SPEAKER ID="414" NAME="Předsedající">
Dalším bodem je rozprava o sedmi návrzích usnesení týkajícího se Venezuely, zejména případu Marie Lourdes Afiuniové.
<SPEAKER ID="415" NAME="Santiago Fisas Ayxela">
autor. - (ES) Paní předsedající, v souladu s venezuelským právem a s názorem pracovní skupiny Organizace spojených národů pro nezákonné zadržování udělila soudkyně Afiuniová podmínečné propuštění Eligiu Cedeñovi. Vedlo to k jejímu uvěznění ve věznici s nejvyšším stupněm bezpečnostních opatření, v podmínkách ohrožujících její život. President Chávez požádal veřejně žalobce, aby usiloval o co nejvyšší trest, a Národní shromáždění, aby schválilo retroaktivně působící zákon zvyšující její trest.
<P>
Amnesty International a vysoký komisař OSN pro lidská práva vyjádřili nad tímto postupem velké znepokojení.
<P>
Dámy a pánové, toto není ojedinělý případ. Právě naopak, tento případ je příkladem autokratického a autoritářského směřování režimu, který současně s pořádáním zdánlivě demokratických voleb zavírá opoziční média, nařizuje konfiskace a zatýkání politických oponentů, čímž ukazuje naprostou neúctu k lidským právům a právnímu státu.
<P>
Proto jsme požádali o okamžité propuštění soudkyně Afiuniové.
<SPEAKER ID="416" NAME="Renate Weber">
autorka. - Paní předsedající, opět v tomto Parlamentu probíráme situaci ve Venezuele - ne proto, že bychom chtěli, ale proto, že musíme.
<P>
Od našeho posledního usnesení se situace nezlepšila; právě naopak. Samotná myšlenka právního státu mizí pod velkým tlakem vyvíjeným na soudce a soudnictví; je tak ovlivňován výkon celé řady lidských práv - od svobody projevu, především pak tisku, až po soukromé vlastnictví.
<P>
Článek 26 venezuelské ústavy velmi jasně stanovuje, že soudnictví je nezávislé a prezident je garantem této nezávislosti. Prezident Hugo Chávez však stále více prostřednictvím svých projevů přikazuje žalobcům a soudcům, jak mají jednat a rozhodovat.
<P>
Již několik soudců se stalo obětmi takového prezidentského chování. Někteří byli zbaveni funkce, další pak opustili zemi. Případ soudkyně Marie Lourdes Afiuniové je pouze tím posledním a nejvíce význačným v tom smyslu, že soudkyně byla uvězněna a obviněna pro rozhodnutí, které učinila. Jak by mohli soudci projednávající její případ jednat nezávisle, když prezident jejich země, místo aby čekal na soudní proces a zhodnocení důkazů soudy, veřejně označuje soudkyni Afiuniovou za banditku a žádá o nejvyšší možný trest?
<P>
Maria Lourdes Afiuniová strávila posledních sedm měsíců na místě, kde je ohrožena nejen její tělesná integrita, ale také samotný život. Nachází se ve vězení s více než dvaceti spoluvězeňkyněmi, které v průběhu let odsoudila za velmi závažné trestné činy. Není zde pochyb o tom, že tento postup byl zvolen proto, aby byla ponížena a aby jí byl nahnán strach.
<P>
Vzhledem k tomu, že od venezuelských soudů neočekávám mnoho, vyzývám prezidenta Cháveze, aby umožnil její propuštění.
<P>
autorka. - (ES) Presidente Chávezi, soudkyně Afiuniová musí být okamžitě propuštěna. Bez zbytečných prodlev se musí uskutečnit spravedlivý proces se všemi zárukami nezbytnými pro to, aby se mohla bránit proti obviněním vzneseným obžalobou. Jednal byste tak spravedlivě vůči soudkyni Afiuniové a zároveň byste učinil významné dobročinné gesto.
<SPEAKER ID="418" NAME="Véronique De Keyser" LANGUAGE="FR">
Paní předsedající, jedná se v případě venezuelské soudkyně Marie Lourdes Afiuniové o boj s korupcí, což je ta oficiální verze, nebo o perzekuci politické oponentky, což je verze New York Times prezentovaná jejich dopisovatelem, Simonem Romerem?
<P>
Jistě si tato otázka zaslouží být položena, neboť obě možnosti jsou běžné v režimech sledujících tvrdou linii. Moje skupina se nicméně rozhodla stáhnout svůj podpis z kompromisního návrhu a je připravena předložit své vlastní usnesení. Vážení kolegové, myslím, že jste ve svém návrhu zašli příliš daleko a na rozdíl od vás nechci využít tohoto případu, který musí být podle mého názoru vyjasněn, ke kritice celého venezuelského režimu.
<P>
O co se zde jedná? Soudkyně Afiuniová zprostila ve zvláštním řízení obžaloby bankéře obžalovaného z krádeže 27 milionů USD státní agentuře na základě falešné dovozní smlouvy. Po tomto zproštění byla zadržena a uvězněna. Je pravdou, že podmínky v jakých je vězněna jsou naprosto příšerné, podobně jako ve všech venezuelských věznicích. Nevedeme zde však naléhavou rozpravu o věznicích. Nuže, to vše ještě nedělá ze soudkyně Afiuniové aktivistku za lidská práva - ona sama se na toto téma nikdy nevyjádřila.
<P>
Tak jako vy požaduji spravedlivý a rychlý proces se všemi zárukami obhajoby, pokračování boje proti korupci, která existuje uvnitř soudnictví, a striktní oddělení politiky a soudnictví. V tom všem s vámi souhlasím, ale nemohu s vámi souhlasit ve zbývajících bodech.
<SPEAKER ID="419" NAME="Raül Romeva i Rueda">
autor. - (ES) Paní předsedající, jsem stejného názoru jako paní De Keyserová. Když jsme byli před několika dny požádáni, abychom projednali tuto záležitost jako urgentní, uvedl jsem, že konkrétní případ soudkyně Afiuniové si zasluhuje pozornost. Možná ne ve formě mimořádného usnesení. Možná ve formě dopisu, který by jednotliví poslanci mohli podepsat a který by dával najevo naše znepokojení a vyjadřoval žádost, kterou vznášíme - nebo spíše kterou bychom měli vznášet a kterou teprve musíme vznést - žádost o naplňování právních záruk ve všech soudních řízeních, včetně případu soudkyně Afiuniové.
<P>
Toto bylo záměrem - a s tímto záměrem naše skupina také představila návrh usnesení, ve kterém přicházíme s několika body, které se shodují s několika vyjádřenými názory a které je, domnívám se, důležité připomenout.
<P>
V průběhu tohoto procesu jsme nicméně zjistili, že spíše než s usnesením týkajícím se konkrétního porušení lidských práv či s konkrétní situací, kterou soudkyně v této době prochází, máme co do činění s nepodloženým tvrzením z pohledu venezuelské opozice.
<P>
Ničí pozornosti neunikne, že budeme mít velmi brzy volby. Navíc ničí pozornosti neunikne, že toto usnesení bude ve Venezuele použito politicky - politicky!-
<P>
Naprosto postrádám náklonnost či politické sympatie k panu Chávezovi - naprosto. Nechci však také, aby byl Evropský parlament využit pro kampaň opozice, která se momentálně snaží použít jednotlivý případ k poškození věrohodnosti celé politiky, se kterou je možné souhlasit více či méně, ale která musí být vždy předmětem politické diskuse. Dnes však nevedeme tuto diskusi, kterou může být potřeba uskutečnit v jiném kontextu, ale ne dnes, ne zde, ne teď.
<P>
Usnesení o případech porušování lidských práv, demokracie a právního státu mají velmi specifický mandát a velmi specifický účel - a vy jste právě strávili spoustu času tím, že jste využili tohoto prostoru pro jiné věci, které nemají nic společného s individuálními a specifickými zprávami o porušování lidských práv. Zdá se mi, že, v zájmu lidských práv se nad tímto potřebuje zamyslet celý Parlament a všechny skupiny.
<SPEAKER ID="420" NAME="Charles Tannock">
autor. - Paní předsedající, zdá se, že čirá demagogie venezuelského prezidenta Hugo Cháveze nezná hranic. Zaměřil se nyní na nezávislost justice, která tvoří další překážku toho, aby převzal úplnou moc. Zatčení a uvěznění soudkyně Marie Lourdes Afiuniové-Morové představuje jeho nejtroufalejší a nejnestoudnější pokus umlčet opozici a podkopat dělbu moci a právní stát.
<P>
Jak může tato soudkyně doufat ve spravedlivý proces je nad mé chápání. Chávez ji již nazval banditkou, obvinil ji z braní úplatku a řekl, že by měla jít na 30 let do vězení. Řekl také, že Simón Bolívar by ji byl býval nechal zastřelit, což je nesmírně štvavý výrok v Chávezově stále více diktátorském režimu a, z mého pohledu, bezohledný popud k násilí.
<P>
Toto jednání však Chávezovi prochází, a to hlavně proto, že zůstává hysterickým kritikem Spojených států, a je proto oblíbený mezi mnohými na evropské levici a v tomto Parlamentu. Tento paradox i nadále podkopává společné snahy EU odkrýt znepokojivý vývoj směrem k totalitarismu ve Venezuele.
<P>
(Potlesk)
<SPEAKER ID="421" NAME="Bernd Posselt" AFFILIATION="PPE">
(DE) (otázka na základě zvednutí modré karty podle čl. 149 odst. 8 jednacího řádu položená panu Romevovi i Ruedovi) Paní předsedající, chtěl bych se zeptat pana Romevy, jestli ví, že jednací řád zmiňuje nejen lidská práva, ale že předmětem této debaty jsou také demokracie a právní stát. Mimo to, je mu známo, že pan Chávez představuje nebezpečí pro demokracii a právní stát?
<SPEAKER ID="422" NAME="Raül Romeva i Rueda" LANGUAGE="ES">
Pane Posselte, jde o otázku priorit. Před dvěma měsíci jsme zde právě tuto otázku probírali v kontextu mimořádného usnesení o Venezuele. To, co zde konkrétně říkám je, že bychom si měli udělat jasno ohledně toho, co je důležité a jaké jsou priority. Pokud je třeba, abychom diskutovali o Venezuele ve Výboru pro zahraniční věci, budiž, ale neměli bychom využívat tohoto zasedání k věcem, které nemají nic společného se základními, specifickými a včasnými zprávami o porušování lidských práv.
<SPEAKER ID="423" NAME="Joe Higgins">
autor. - Paní předsedající, toto usnesení, které vzbuzuje zdání, že je o lidských právech ve Venezuele, ukazuje obrovské pokrytectví pravicových stran v tomto Parlamentu. Pravým záměrem zde není hájit lidská práva, ale ve skutečnosti jde o to, pokročit ve svržení vlády Hugo Cháveze ve Venezuele a podpořit pravicovou opozici hájící zájmy velkých podniků ve Venezuele; tato opozice stále kontroluje široké oblasti soukromých médií a průmyslu a velkých pozemků - a jejími členy jsou ti, kteří se před necelými deseti lety pokusili o otevřený převrat.
<P>
Chávezova vláda vykonala jistá pokroková opatření, která zlepšila životy těch nejvíce zbídačených částí společnosti, ale to také znamenalo, že se Chávez postavil neoliberálním ekonomickým politikám, které Evropská Unie a Spojené státy vnucují mnoha státům v Latinské Americe: politikám jako deregulace, liberalizace a privatizace jejich ekonomik, ze kterých mají prospěch v prvé řadě velké mezinárodní společnosti se sídlem v EU a ve Spojených státech. To je důvod, proč se setkáváme s touto pomlouvačnou kampaní.
<P>
Žádám, aby bylo zacházeno se soudkyní Afiuniovou a se všemi vězni ve Venezuele s důstojností a aby jim byl poskytnut co nejspravedlivější proces. Já a mí socialističtí kolegové ve Venezuele, například Socialismo Revolucionario, máme velké problémy s některými aspekty Chávezovy politiky: rostoucí tendence směrem k byrokratizaci a stalinské tendence snažící se zneužít a zdiskreditovat opozici pocházející z levice ve Venezuele a z dělnického hnutí. Chceme, aby hlavní zdroje ve Venezuele zůstaly ve veřejném vlastnictví, ale aby se tak dělo v rámci skutečného režimu kontroly a správy demokratických dělníků; takto bude položen základ dostatečného bohatství a služeb nezbytných k proměně životů většiny lidí ve Venezuele, bude učiněn konec strašným problémům jako je chudoba a kriminalita a všem budou též poskytována plná demokratická sociální a lidská práva.
<SPEAKER ID="424" NAME="Bogusław Sonik" LANGUAGE="PL">
Paní předsedající, v tomto Parlamentu si často klademe otázku, před kterou jsme stavěni také v našich volebních obvodech: Jak účinná je vaše práce v oblasti ochrany lidských práv? Potěšil mne projev komunistického poslance, který řekl, že projevy v tomto Parlamentu mohou vyústit ve svržení režimu - a přál bych si, aby diktátorské režimy v Bělorusku, v Zimbabwe a všude, kde lidé pod jejich vládou trpí, padly na základě toho, co je řečeno v tomto Parlamentu.
<P>
Smutkem mne naplňuje také přístup paní De Keyserové a pana Romevy i Ruedy. Před dvěma měsíci jste řekli to samé - že toto není ani správné místo ani správný čas pro to, abychom mluvili o Venezuele. Toto však je ten čas a to místo a my bychom měli chránit tyto lidi bez ohledu na naše lišící se politické sympatie. Prezident Chávez a jím kontrolovaný aparát se neustále dopouštějí četných aktů politické perzekuce a obtěžování zástupců demokratické opozice. V tomto kontextu žádám o propuštění soudkyně Afiuniové a vyzývám vysokou představitelku Unie pro zahraniční věci a bezpečnostní politiku, aby poslala - již končím - venezuelským orgánům petici vyjadřující obavy Evropské unie v souvislosti s porušováním lidských práv, demokratických principů a zásad právního státu.
<SPEAKER ID="425" NAME="Anneli Jäätteenmäki">
jménem skupiny ALDE. - Paní předsedající, jsem ráda, že Evropský parlament zařadil případ soudkyně Afiuniové na pořad svého jednání a že se vyjadřuje proti porušování lidských práv ve Venezuele.
<P>
A co více, naléhavě žádám venezuelskou vládu, aby respektovala venezuelský lid, stejně jako mezinárodní úmluvy týkající se lidských práv, a aby podnikla skutečné kroky k pravé demokracii, ve které jsou a budou respektována lidská práva a právní stát.
<P>
Případ soudkyně Afiuniové je smutnou připomínkou negativního přístupu Venezuely k lidským právům. Zadržení soudkyně Afiuniové je zásahem do jejích základních osobnostních práv a velmi závažným ohrožením nezávislosti soudní moci.
<SPEAKER ID="426" NAME="Eija-Riitta Korhola" AFFILIATION="PPE">
(FI) Paní předsedající, již před šesti měsíci jsme zde měli příležitost probírat pokračující rozpad demokracie ve Venezuele. Obzvláště viditelný a znepokojivý vývoj představuje vládní útok na tisk a svobodu internetu a rušení novin, rádiových kanálů, internetových stránek a televizních stanic. Pravděpodobně neznáme všechna fakta, ale stejně se musíme podívat na problémy a principy spojené s touto situací. V otevřeném pronásledování paní Afiuniové se prezident Chávez ujal role, ve které útočí na nezávislost justice, ačkoliv by měl být jejím ochráncem číslo jedna.
<P>
Dělba moci je základem demokracie a ústavního státu; svoboda médií je pak nezbytnou pro demokracii a respektování základních svobod. Svobodné veřejné vyjádření názoru a myšlenek je zárukou účasti v demokratickém procesu a umožňuje svobodné a regulérní volby a dobrou správu věcí veřejných. Doufám, že by zde nikdo netvrdil opak.
<SPEAKER ID="427" NAME="Monica Luisa Macovei" AFFILIATION="PPE">
Paní předsedající, demokracie ve Venezuele je v ohrožení a já bych ráda připojila další případ, který souvisí s omezováním svobody projevu vládou a s tím, jak vláda kontroluje občanskou společnost.
<P>
Jednou ze současných situací s důsledky pro celý region je pokus Venezuely pozměnit návrh usnesení o účasti občanské společnosti v Organizaci amerických států v červnu 2010. Venezuela chtěla podřídit účast občanské společnosti vnitrostátnímu právu. Je zde již jeden nepříjemný precedent. Podobnou klauzuli v Prováděcí smlouvě k meziamerické úmluvě proti korupci používala Venezuela k tomu, aby zabránila nevládním organizacím informovat o korupci v této zemi.
<P>
Komise a Rada musí přesvědčivě a otevřeně podpořit občanskou společnost ve Venezuele a musí s velkým zájmem sledovat nadcházející parlamentní volby. Legitimita příštího parlamentu je v této době upadající demokracie klíčová. Nakonec bych se chtěla připojit k výzvě k propuštění dotyčné soudkyně.
<SPEAKER ID="428" NAME="Corina Creţu" AFFILIATION="S&amp;D">
(RO) Chtěla bych zopakovat, že ochrana lidských práv pro nás vždy byla a zůstává prioritou. Proto je pro nás přirozené zabývat se podmínkami, za nichž se taková soudní řízení uskutečňují, a vězněním.
<P>
Domnívám se, že musíme zajistit, aby bylo soudní řízení spravedlivé, transparentní a v souladu se základními normami právního státu. Obdobně si však nemyslím, že by pro nás bylo vhodné používat podobné případy, se kterými nejsme vždy dopodrobna seznámeni, jako záminky pro vnitřní politický boj.
<SPEAKER ID="429" NAME="Miroslav Mikolášik" AFFILIATION="PPE">
(SK) Jsem rozhořčený ze způsobu, jakým prezident Chávez vládne ve Venezuele. Jeho styl levicového vládnutí totiž připomíná nejhorší komunistické vlády střední a východní Evropy v době před pádem berlínské zdi.
<P>
Maria Lourdes Afiuniová byla nespravedlivě uvězněna a její základní práva, jako je svoboda soudního rozhodování, byla porušena. Na tomto případě je vidět, že soudnictví není nezávislé a Venezuela a Chávez jsou výsměchem demokracie.
<SPEAKER ID="430" NAME="Gabriel Mato Adrover" AFFILIATION="PPE">
(ES) Paní předsedající, není to poprvé, a bojím se, že to nebude ani naposledy, co mluvím o Venezuele a o porušování lidských práv, ke kterým dochází v této krásné zemi.
<P>
Ve svém minulém projevu jsem se zmiňoval o novinářích. Dnes hovořím o soudcích jako je soudkyně Afiuniová - a jako vždycky o obyčejných Venezuelcích, kteří, stejně jako tisíce tamějších kanárů, chtějí žít v míru a ve svobodě. Tito lidé touží po zabezpečení své země a svých záležitostí bez neustálé nejistoty toho, "co se stane zítra".
<P>
Venezuela se pro mnohé stala útočištěm. Dnes je to, bohužel, země, kde jsou svoboda projevu a další svobody a práva pouhými vzpomínkami. Dnes zde mluvíme o lidských právech a o těch, kdo je porušují. Nechť jde odsud naše podpora soudkyni Afiuniové a všem, kteří ve Venezuele žijí, společně s naší nadějí, že se politické svobody opět stanou skutečností.
<SPEAKER ID="431" NAME="Kristalina Georgieva">
členka Komise. - Paní předsedající, EU velmi pečlivě sleduje situaci ve Venezuele. V této souvislosti bych chtěla poznamenat, že sdílíme zde vyjádřené znepokojení nad okolnostmi zatčení a věznění soudkyně Marie Lourdes Afiuniové a nad následnými vyjádřeními venezuelských orgánů ohledně jejího zatčení.
<P>
Je důležité poukázat na to, že zvláštní zpravodaj OSN pro nezávislost soudců a právníků a pracovní skupina OSN pro nezákonné zadržování kvalifikovali zatčení soudkyně Marie Lourdes Afiuniové jako hluboce znepokojující ránu pro soudcovskou nezávislost. Odborníci OSN pokračovali uvedením, že odvetná opatření za výkon ústavně zaručených funkcí a vytváření atmosféry strachu uvnitř soudnictví a právnických profesí nesledovaly žádný jiný cíl než podkopání právního státu a bránění spravedlnosti; vyjádřili se tedy pro nutnost okamžitého a bezpodmínečného propuštění soudkyně Afiuniové. Mezikontinentální americká komise pro lidská práva vydala ochranné opatření ve prospěch soudkyně Marie Lourdes Afiuniové; zdůraznila odpovědnost za ochranu jejího života a fyzické integrity a také za její přesun na bezpečné místo. Ačkoliv venezuelské orgány uvedly, že je držena odděleně od běžných vězňů, jak již bylo zmíněno, stále je za mřížemi Národního institutu ženské orientace, mezi jehož vězeňkyněmi mohou být lidé, které odsoudila.
<P>
V kontextu našeho dialogu s venezuelskými orgány jsme vždy kladli důraz na důležitost naprostého dodržování mezinárodních povinností a závazků týkajících se lidských práv, včetně svobody projevu, respektování právního státu a především neporušování soudcovské nezávislosti. Tato témata byla neústupně vznášena v rámci našeho dialogu s venezuelskými orgány, a ačkoli tyto orgány prohlašovaly, že uvěznění soudkyně Afiuniové je v souladu s venezuelským právem, na základě posouzení OSN a Mezikontinentální americké komise pro lidská práva a na základě našeho vlastního úsudku jsme cítili, že jde o věc, která nás hluboce znepokojuje.
<P>
Se znepokojením sledujeme znovu se objevující sklon k politické polarizaci v této zemi. Zářijové parlamentní volby jsou obecně považovány za milník pro budoucnost této země; nyní je tedy vhodný čas pro to, aby EU vyzdvihla důležitost konání těchto voleb v poklidném, transparentním a demokratickém prostředí. Chtěla bych využít této příležitosti a zdůraznit, že EU povzbuzuje všechny účastníky, aby se zapojili do volebního procesu v duchu tolerance, občanskosti a úctě k pluralitě názorů.
<P>
Budeme nadále pečlivě sledovat vývoj ve Venezuele v kontextu a na základě našeho závazku podporovat a posilovat demokracii a šířit lidská práva a základní svobody všude na světě, včetně Venezuely.
<P>
(Potlesk)
<SPEAKER ID="432" NAME="Předsedající">
Rozprava je ukončena.
<P>
Hlasování se bude konat za okamžik.
<P>
Písemná prohlášení (Článek 149)
<SPEAKER ID="433" NAME="Cristian Dan Preda  " LANGUAGE="RO">
Případ Marie Lourdes Afiuniové je naprosto šokujícím pro každého zastánce demokratických hodnot. Poukazuje na to, že právní stát je ve Venezuele pouze bezobsažným pojmem. Od té doby, co k moci nastoupil Hugo Chávez, vzrostla politizace soudnictví. Justiční orgány si obvykle nedovolí mluvit proti vládě. Když k tomu dojde, má to drastické důsledky. Je nepřijatelné, aby byla takovým odvetným opatřením vystavena soudkyně, která pouze dělá svou práci spočívající v zaručování základních práv občanů. Venezuelská vláda musí urychleně propustit soudkyni Afiuniovou a zastavit útoky na nezávislost justice.
<P>
Zároveň musíme zasadit tento případ do kontextu zářijových parlamentních voleb. Kriminalizace činů vládních kritiků musí být ukončena stejně jako snahy o omezení svobody projevu a tisku. Sklon Chávezova režimu k autoritářství je znepokojivý a podle mého názoru bychom se to neměli bát říkat.
