<CHAPTER ID="008">
Absolutorium za rok 2009 (pokračování rozpravy)
<SPEAKER ID="071" NAME="Předsedající">
Nyní budeme pokračovat v rozpravě o udělení absolutoria za rok 2009 (celkem 39 zpráv).
<SPEAKER ID="072" NAME="Ville Itälä">
zpravodaj.-(FI) Pane předsedající, když jsem ve svém úvodním projevu hovořil na téma bezpečnosti, předseda Evropského parlamentu Buzek okamžitě odpověděl, že tato otázka byla předmětem diskuse v předsednictvu. To je výborné, protože se jedná o důležitou záležitost, a proto bych chtěl poděkovat generálnímu tajemníkovi, který tak rychle zareagoval. Chtěl bych mu poděkovat i za mnoho dalších kroků, které podnikl, jež vedly ke zlepšení situace v Parlamentu. Rok 2009 byl volebním rokem, po němž vstoupily v platnost nové stanovy pro asistenty i pro poslance. V souvislosti s nimi se vyskytlo mnoho problémů a generální tajemník i pracovní skupina pod vedením poslankyně Roth-Behrendtové se zasadili o změny, což je vynikající.
<P>
Mnozí se ptají, proč jsem nastolil otázku cestování mezi Štrasburkem a Bruselem. Důvodem je to, že daňoví poplatníci nechápou, proč plýtváme penězi, které zaplatí na daních. Jaké má takové nepochopení důsledky? Ve Finsku nedávno proběhly volby. Jediná strana, která triumfovala, byla euroskeptická, a svého vítězství dosáhla velmi snadno. Pokud se tento trend v Evropě rozšíří, budeme se v důležitých oblastech potýkat s velkými problémy. Finsko nyní nemá v úmyslu podpořit portugalský balíček. Tyto události se vzájemně ovlivňují, a proto se tu snažím vysvětlit, že pokud nejsme připraveni provést změny nyní, ztratíme podporu veřejnosti a budeme neúspěšní i ve snaze o řešení významnějších záležitostí. Z toho důvodu je nutné úspěšně vyřešit i ty méně významné problémy.
<SPEAKER ID="073" NAME="Tamás Deutsch">
zpravodaj. - (HU) Pane předsedající, dámy a pánové, dovolte mi poděkovat všem, kteří do dnešní diskuse přispěli svými cennými připomínkami. Jak jsem již naznačil ve své funkci zpravodaje, nebo lépe řečeno jako zástupce za poslance Rivelliniho, Evropskému parlamentu bylo předloženo sedm návrhů na udělení absolutoria. Těchto sedm návrhů se týká sedmi velmi významných evropských institucí.
<P>
Ve své zprávě o udělení absolutoria navrhuje poslanec Rivellini, že by Evropský parlament měl udělit absolutorium Evropskému hospodářskému a sociálnímu výboru, Výboru regionů, Evropskému soudnímu dvoru, Evropskému účetnímu dvoru, Evropskému veřejnému ochránci práv a Evropskému inspektoru ochrany údajů a jejich úřadům. Dnešní rozprava potvrdila, že v Evropském parlamentu v této otázce panuje shoda.
<P>
Jeden z návrhů poslance Rivelliniho se týká udělení absolutoria Evropské radě. I zde panuje mezi poslanci a skupinami Evropského parlamentu shoda, že udělení absolutoria by mělo být odloženo.
<P>
Chtěl bych ocenit připomínku ministra Becseye, která zazněla v rámci dnešní debaty. Považuji kroky maďarského předsednictva za významné. Pokud se v nastoupené cestě bude pokračovat, když Parlament na podzim znovu nastolí otázku udělení absolutoria Radě, bude konečně možné, aby Evropský parlament Radě absolutorium udělil na základě dlouhodobé dohody mezi Evropskou radou a Parlamentem o postupu udělení absolutoria Radě.
<P>
Ve světle těchto úvah bych chtěl znovu poděkovat všem, kteří svou prací přispěli k dnešnímu rozhodnutí Parlamentu o těchto sedmi návrzích.
<SPEAKER ID="074" NAME="Bart Staes">
zpravodaj. - (NL) Pane předsedající, pane komisaři, pane ministře Deutschi, dámy a pánové, na závěr této rozpravy bych chtěl výslovně poděkovat Evropskému účetnímu dvoru. Pan Caldeira je tomuto jednání přítomen. Neměl dnes ještě příležitost promluvit, ale té se mu dostalo před několika měsíci v listopadu, na samém začátku procesu udělování absolutoria. Chtěl bych jemu i jeho kolegům výslovně poděkovat, protože bez Evropského účetního dvora bychom nebyli schopni mít rozpočet Evropské unie ani rozpočty všech podřízených orgánů pod takovou kontrolou. Podle mého názoru odvedli nesmírně důležitou práci, nejen pokud jde o výroční zprávu, ale také v případě mnoha průběžných a zvláštních zpráv, které jsme od nich obdrželi.
<P>
V tomto ohledu si můžeme vzít ještě jedno ponaučení. Domnívám se, že Parlament věnuje příliš malou pozornost zvláštním zprávám. Myslím si, že bychom tyto zvláštní zprávy měli lépe využívat a diskutovat o nich nejen v rámci Výboru pro rozpočtovou kontrolu, ale i v mnoha dalších výborech, které mají na starosti konkrétní oblasti, na příklad ve Výboru pro rozvojovou spolupráci, pokud se zpráva zabývá rozvojovou spoluprací, nebo ve Výboru pro životní prostředí, pokud se zpráva týká životního prostředí, aby práce, kterou vy a vaši kolegové a spolupracovníci odvádíte, byla řádně oceněna a abychom občanům Evropy dokázali, že provádíme řádné kontroly toho, jakým způsobem se vynakládají peníze daňových poplatníků.
<P>
Děkuji vám všem za vaši odvedenou práci.
<SPEAKER ID="075" NAME="Předsedající">
Rozprava je ukončena.
<P>
Hlasování se uskuteční dnes ve 12:00 hodin.
<P>
Písemná prohlášení (článek 149)
<SPEAKER ID="077" NAME="Lidia Joanna Geringer de Oedenberg" AFFILIATION="S&amp;D">
, písemně. - (PL) Jednomyslnost je mezi poslanci Evropského parlamentu, kteří jsou obvykle rozděleni do osmi skupin, velmi vzácná. V rámci dnešního hlasování o 39 případech udělení absolutoria za plnění rozpočtu jednotlivých institucí za rozpočtový rok 2009 jsme odložili udělení absolutoria Evropské radě, kdy 637 poslanců hlasovalo pro odklad, 4 byli proti a 13 se zdrželo hlasování.
<P>
Rozhodnutí přijaté poslanci je přirozeným důsledkem událostí uplynulých měsíců. Zástupci Rady, včetně generálního tajemníka, nepřijali jediné pozvání od členů Výboru pro rozpočtovou kontrolu k diskusi o výdajích Rady v rozpočtovém roce 2009. Navíc jsme nedostali odpověď ani na jednu z několika desítek konkrétních otázek, mezi nimiž byly i otázky týkající se způsobu financování Evropské služby pro vnější činnost, jež byla ustavena ke konci roku 2009 (zpráva poslance Rivelliniho obsahuje kompletní seznam otázek). Připomene-li si problémy, které provázely diskuse o výdajích Rady v roce 2007 a 2008, a dalekosáhlé ústupky, na které v této oblasti Parlament přistoupil, je jeho letošní postoj pochopitelný. Po vstupu Lisabonské smlouvy v platnost je nutné, aby obě instituce nahradily 30 let starou "gentlemanskou dohodu" formální dohodou o přezkumu výdajů. Pokud jde o finance Evropské rady a Parlamentu, mají občané právo požadovat transparentnost. V tuto chvíli musíme počkat do 15. června 2011, kdy by Rada měla zodpovědět otázky poslanců Evropského parlamentu.
<SPEAKER ID="078" NAME="Iliana Ivanova" AFFILIATION="PPE">
písemně. - (BG) Postup zvyšování kvality výdajů a kontroly, zda jsou v souladu s platnými předpisy, není jednorázovou záležitostí, ale jde o dlouhodobý proces, který představuje naši hlavní zodpovědnost vůči evropským občanům. Lidé nechápou, proč se v polovině roku 2011 stále zabýváme rozpočtem na rok 2009. Z toho důvodu a na základě předběžných jednání prostřednictvím diskusí mezi institucemi můžeme tento postup zkrátit, aniž by to bylo na úkor kvality. Kontrola nad čerpáním evropských fondů by se výrazně zlepšila, pokud by byly k dispozici konkrétní údaje a metody pro hodnocení řídících a kontrolních systémů používaných v členských státech, protože nulová chybovost vzbuzuje pochybnosti. Nejméně 30 % chyb mohlo být odhaleno a napraveno národními agenturami ještě před tím, než je objevila Evropská komise. Členské státy a Komise musí přijmout nezbytná opatření, aby jejich činnost byla v souladu s předpisy, a aby veškeré zjištěné nedostatky byly rychle odstraněny.
<SPEAKER ID="078" NAME="Vladimír Maňka" AFFILIATION="S&amp;D">
písemně. - (SK) Zpráva o udělení absolutoria za plnění souhrnného rozpočtu Evropské unie na rozpočtový rok 2009, oddíl I - Evropský parlament.
<P>
Stále se potýkáme s řadou nedostatků, kvůli nimž nevyužíváme zdroje zcela hospodárně. V rámci své práce hlavního zpravodaje pro rozpočet Evropské unie za rok 2010 pro oblast další oddíly jsem upozorňoval na konkrétní případy špatného hospodaření. Ať už se jednalo o oblast bezpečnostních služeb, kde neustále dochází ke zvyšování nákladů na bezpečnost, nebo o oblast překladů a efektivního využívání překladatelských kapacit a o další oblasti. Administrativa zaznamenává výrazné zvýšení pracovního vytížení. Výsledkem je tlak na potřebu dalších prostředků. Proto je nutné komplexně posoudit zaměstnanecké struktury a žádosti o přidělení prostředků. V oblasti bezpečnostní politiky, ale i v oblasti IT a budov je potřebné najít rovnováhu mezi interními zaměstnanci a externími dodavateli. Při interních problémech každé instituce se zapomíná na zlepšení vzájemné spolupráce mezi institucemi.
<P>
Většina narůstajících problémů má společného jmenovatele: Málo využívané nezávislé analýzy využívání zdrojů a organizace práce. Proto je žádoucí, abychom v tomto roce k takovým analýzám ve vybraných oblastech přistoupili.
<SPEAKER ID="076" NAME="Marc Tarabella" LANGUAGE="FR">
V plné míře podporuji rozhodnutí Výboru pro rozpočtovou kontrolu odložit udělení absolutoria Evropské agentuře pro léčivé přípravky s ohledem na některé, podle mého mínění, velmi závažné problémy. Především bych chtěl zdůraznit nedostatečné záruky týkající se nezávislosti expertů a manažerů a z toho vyplývající potenciál pro vznik střetu zájmů. Tento problém je o to závažnější s ohledem na zjištění, že některé nebezpečné léčivé prostředky, které způsobily smrt mnoha lidí v Evropě, byly staženy z trhu se zpožděním.
<P>
(Zasedání bylo přerušeno v 11:30 a pokračovalo ve 12:00)
