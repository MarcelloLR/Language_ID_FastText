<CHAPTER ID="013">
Výroční zpráva Evropské unie o lidských právech - Francouzský podnět OSN o zrušení trestnosti homosexuality (rozprava)
<SPEAKER ID="281" NAME="Předsedající">
Dalším bodem je společná rozprava o prohlášeních Rady a Komise k Výroční zprávě Evropské unie o lidských právech a francouzském podnětu OSN o zrušení trestnosti homosexuality.
<P>
Máme malý problém, zástupkyně Rady, paní Yadeová, se k nám prozatím nemůže připojit. Je v letadle někde poblíž Štrasburku, ale nemůže přistát. Navrhuji, abychom začali Komisí a poté přistoupili k rozpravě a aby paní Yadeová dostala slovo v příhodnou chvíli.
<SPEAKER ID="282" NAME="Benita Ferrero-Waldner" LANGUAGE="DE">
Děkuji, paní předsedající. Benita Ferrero-Waldner, členka Komise. - (FR) Dámy a pánové, jsme zde opět na konci roku, u příležitosti vydání výroční zprávy o lidských právech.
<P>
Toto zasedání dostává v tomto roce 60. výročí Všeobecné deklarace lidských práv zvláštní význam. Deklarace s dokonalou jednoduchostí svých 30 článků a všeobecnou vizí, kterou ztělesňuje, nezestárla. Navíc je stále stejně platná ve světě, kde jsou základní práva příliš mnoha lidí i nadále každodenně porušována. Jeden každý z těchto případů nám připomíná, že k tomu, aby se práva zavedená deklarací stala skutečnou realitou, je třeba ještě mnoho vykonat.
<P>
Stejně jako celý Evropský parlament dnes dopoledne jsme byla i já velice pohnuta přítomností většiny laureátů Sacharovovy ceny a byla jsem také velmi dojata slovy paní Bonnerové. Ke všem obhájcům lidských práv cítím nejvyšší obdiv.
<P>
Nyní, dámy a pánové, výroční zpráva o lidských právech podává přehled opatření, která Evropská unie přijala ve snaze dosáhnout tohoto cíle. Ráda bych zdůraznila dva příklady významného vývoje k lepšímu a dva náročné úkoly.
<P>
Prvním příkladem vývoje k lepšímu, který bych ráda zmínila, je, že Evropská unie v roce 2008 udělala solidní pokrok v konsolidaci svých nástrojů vnější politiky, aby se vypořádala s diskriminací žen a násilím na ženách. Kromě symbolických situací, jako je situace ve východním Kongu, představuje násilí na ženách stále ještě celosvětovou pohromu.
<P>
Rezoluce Rady bezpečnosti OSN č. 1325 "Ženy, mír a bezpečnost" a č. 1820 "Násilí na ženách" jsou stále ještě nedostatečně uplatňovány.
<P>
Generální tajemník Organizace spojených národů, Pan Ki-mun, právě kladně odpověděl na požadavek, který jsem mu předložila s podporou 40 žen, vedoucích osobností, zorganizovat ministerskou konferenci o uplatňování rezoluce č. 1325 v roce 2010, a jsem tím potěšena.
<P>
Z této perspektivy posílíme koordinaci evropských nástrojů. Rada právě přijala nový celkový postoj k uplatňování rezolucí č. 1325 a 1820, který se vztahuje jak na činnosti související s evropskou bezpečnostní a obrannou politikou, tak na nástroje Společenství. To nám pomůže zlepšit integraci genderového pohledu, od prevence a krizového řízení, po konsolidaci míru a rekonstrukci.
<P>
Evropská unie ve stejném duchu právě přijala, za francouzského předsednictví, nové pokyny Evropské unie k boji proti násilí na ženách a jejich diskriminaci.
<P>
Druhý příklad vývoje k lepšímu, který je mému srdci blízký, se týká našich rozhovorů o lidských právech. V roce 2008 jsme otevřely nové rozhovory s Kazachstánem, Kyrgyzstánem, Turkmenistánem a Tádžikistánem, čímž jsme splnili náš cíl pokrýt všechny středoasijské země. Obdobně jsme tento rok uspořádali dvě slibná kola našeho nového dialogu s Africkou unií.
<P>
V poslední řadě jsme se rozhodli o praktických podrobnostech pěti nových rozhovorů v Latinské Americe. Více než kdy jindy jsme odhodláni zapojit do příprav a také následných rozhovorů občanskou společnost. Tyto rozhovory nejsou jednoduché - jak ukazuje nedávný rozhovor s Čínou - odtud tedy význam zvažování dopadu takového úsilí. Musíme zjistit, jak můžeme posílit vazbu mezi politickou zprávou a skutečnými opatřeními v realitě.
<P>
To mě přivádí ke dvěma náročným úkolům, které jsem zmínila dříve. Nejprve bych ráda hovořila o multilaterální výzvě. Práce Organizace spojených národů je naprosto nezbytná jako záruka univerzálnosti lidských práv. Jak můžeme posílit efektivitu Organizace spojených národů a našeho příspěvku k její práci? Angažovanost Evropské unie opravdu přináší výsledky, jako je podpora, kterou stále větší počet zemí vyjadřuje rezoluci o trestu smrti, nebo přijetí rezoluce o Iránu, Severní Koreji a Barmě, iniciativy zahájené nebo spolufinancované Evropskou unií v New Yorku.
<P>
V kontextu dnešního společného prohlášení Rady a Komise bych ráda potvrdila podporu francouzskému podnětu k sexuální orientaci. Komise je připravena upozornit na tyto záležitosti, včetně zrušení trestnosti homosexuality, při jejích kontaktech s třetími zeměmi, v kontextu vzájemného respektu, citlivosti a příslušných zvyklostí.
<P>
V Ženevě začíná proces všeobecného pravidelného přezkumu. Tyto výsledky nám ale nesmí nedovolit vidět narůstající potíže Evropské unie v její roli stavitele mostů v prostředí OSN, které je více polarizováno a kde země jednají společně v blocích. Doporučení zprávy paní Andrikienėové, k jejímuž přijetí bude váš Parlament vyzván v lednu, pomůže posunout naše myšlení o této věci dále.
<P>
Nakonec druhým náročným úkolem je úkol efektivity. Evropská unie stupňuje svoje činnosti ve prospěch lidských práv v narůstajícím počtu zemí. Jak můžeme posílit naši efektivitu? Věřím, že abychom mohli sloužit našim prioritám, musíme zajistit posílení vazeb mezi různými nástroji, ať už je to náš politický dialog, naše diplomatická akce a evropský nástroj pro demokracii a lidská práva, pozorování voleb nebo dokonce zařazení aspektu lidských práv do našich dalších vnějších politik.
<P>
Cíl soudržnosti, a tedy zvýšené účinnosti, by měl být hlavním zájmem všech orgánů.
<SPEAKER ID="283" NAME="Laima Liucija Andrikienė" LANGUAGE="LT">
Bylo by nemyslitelné, aby Evropský parlament diskutoval o dnešním stavu lidských práv ve světě, aniž by zmínil Chu Ťia. Před několika hodinami jsme se všichni zúčastnili dojemného ceremoniálu, kterého se Chu Ťia sám zúčastnit nemohl, ale dnes lidé po celém světě uslyší o jeho práci a úsilí hájit práva těch, kteří trpí AIDS, a o boji za ochranu životního prostředí v Číně. Byla jsem v Číně před několika týdny a přesvědčila se na vlastní oči, jakou pravdu má Chu Ťia, když bojuje za ochranu životního prostředí. Nevidět slunce na obloze kvůli nesmírnému znečištění je hrozné. Dnes musíme také zmínit dřívější laureáty Sacharovovy ceny: Schan Su Ťij z Barmy, Oswaldo Payu a Damas de Blanco. Dnes nám tady v Evropském parlamentu všichni chybí a musíme opět hovořit o neuspokojivé situaci lidských práv v Barmě a na Kubě.
<P>
Před týdnem jsme zmínili 60. výročí Všeobecné deklarace lidských práv, ale dnes musíme také uznat, že mnoho zemí lidská práva nejenom nerespektuje, ale očividně je porušuje. Vedeme rozpravu o Výroční zprávě o lidských právech ve světě za rok 2008. Komplexně se zabývá problémem lidských práv. Stojí za to pogratulovat Evropské radě a Komisi za to, že tento skvělý dokument připravila. Ráda bych zdůraznila několik věcí. Zaprvé, jak již uvedla paní Ferrero-Waldnerová, Radu pro lidská práva Organizace spojených národů a roli Evropské unie v ní a také obecnou roli Organizace spojených národů při obraně lidských práv po celém světě. Zadruhé mezníky politiky Evropské unie týkající se trestu smrti a jejich uplatnění. Zatřetí rozhovory a konzultace o lidských právech.
<P>
Kolegové, cítím jako obzvláště významné přimět Radu pro lidská práva Organizace spojených národů, aby využívala mandát, který jí OSN dala, jednostranně a účelně na obranu lidských práv a zajištění maximální transparentnosti orgánů a účasti občanské společnosti na její práci. Jménem nás všech bych ráda naléhavě vyzvala všechny orgány Evropské unie, aby společně v souladu spolupracovaly na ochraně lidských práv ve světě.
<SPEAKER ID="284" NAME="Raimon Obiols i Germà" LANGUAGE="ES">
Vše, co jste, paní komisařko, vysvětlila, je naprosto pravdivé. Zcela s tím souhlasíme. Souhlasíme také s vašimi závěry: je třeba, abychom byli důslednější.
<P>
V krátké řečnické době, kterou máme povolenu, bych však rád bych zdůraznil jeden bod týkající se této otázky důslednosti. V oblasti lidských práv po celém světě se na Evropu kladou vysoké nároky a v oblasti lidských práv po celém světě je Evropa silně kritizována. Říká se, že Evropa uplatňuje svoje principy, jenom když se jí to hodí nebo ve prospěch vlastních občanů. Jediná odpověď na tyto nároky a kritické výtky spočívá v důslednosti mezi zahraniční a domácí politikou Evropy v oblasti lidských práv.
<P>
Nemůžeme požívat důvěryhodnosti ve světě, pokud opatření, která přijímáme zejména v oblasti řízení imigrace a v našich politikách, kterými reagujeme na tragické události vyvolané terorismem, nejsou ve smyslu lidských práv nijak příkladná.
<P>
To je, paní komisařko, základní, fundamentální záležitost: konzistentnost ve smyslu lidských práv mezi zahraniční a domácí politikou Evropské unie.
<P>
Když bylo toto řečeno, je možná třeba ještě upozornit na dvě věci, a já využiji ten krátký čas, který mi zbývá. Boj proti trestu smrti je záležitost, kde naše současné generace mohou zažít úspěšné završení. Je to schůdný cíl a my se na něj musíme zaměřit. Zadruhé jsem potěšen, že feminizace politiky lidských práv Evropské unie byla během francouzského předsednictví posílena konkrétní politikou na poli lidských práv žen.
<SPEAKER ID="285" NAME="Marco Cappato">
jménem skupiny ALDE. - (IT) Paní předsedající, dámy a pánové, také já bych rád poděkoval paní zpravodajce Andrikienėové za práci, kterou odvádí v otázce role Evropské unie v Organizaci spojených národů.
<P>
Není čas zacházet do detailů o celé zprávě, kterou Rada předložila k oblasti lidských práv. Myslím si, že klíčovou otázkou je dodržování našich vlastních pravidel a zejména mechanismům, které jsou pro zavedeny pro doložku o lidských právech v dohodách o spolupráci, ale budeme mít čas toto téma projednat a víc se jím zabývat, až se dostaneme ke zprávě pana Obiolse i Germà.
<P>
V krátkém čase, který mi zbývá, bych rád oficiálně poblahopřál a pogratuloval také francouzskému předsednictví a paní Yadeové za iniciativu, které se ujali v OSN, pokud se týká všeobecného zrušení trestnosti homosexuality. Vnímám to jako velice významnou politickou iniciativu, kterou je třeba o to víc ocenit kvůli skutečnosti, že již byla zajištěna podpora 60 států.
<P>
Byli jsme informováni paní Ferrero-Waldnerovou a vítáme její slova a její odhodlání. Je důležité, aby Evropská unie nejenom byla v tomto ohledu sjednocena, ale měla by hrát podobnou roli, jakou jsme sehráli při zapojování jiných zemí na jiných kontinentech, abychom dosáhli všeobecného moratoria trestu smrti. To byla klíčová strategie.
<P>
K tomuto tématu je třeba poznamenat, že Svatý stolec, Městský stát Vatikán, jednající ne ve svém postavení náboženského subjektu, se kterým vedeme kulturní dialog, ale jako stát, který zasedá v Organizaci spojených národů jako pozorovatel, zahájil nekompromisní, kritickou ofenzívu proti francouzskému podnětu. S upřímností, po které se volá v mezinárodních vztazích, jsem přesvědčen, že zrušení trestnosti homosexuality je pro nás důležité, je to otázka lidských práv, a že protestní kampaň, kterou rozbíhají, by měla být rázně zamítnuta.
<SPEAKER ID="286" NAME="Hélène Flautre">
jménem skupiny Verts/ALE. - (FR) Paní předsedající, je skutečně ostudné vést tuto rozpravu za nepřítomnosti Rady, protože je to jednoduše nesmírně politováníhodné - není to totiž zpoždění o 15 minut, ale o tři a čtvrt hodiny -, že se tato Sacharovova cena uděluje, aniž by tady s námi dnes Rada byla, společně s Evropskou komisí.
<P>
Ráda bych nadnesla naléhavou připomínku. Izrael včera odmítl zvláštnímu zpravodaji Organizace spojených národů přístup na palestinská území. Jsem přesvědčena, že se jedná o nadmíru agresivní akt, který volá po okamžité reakci Rady a Komise, a toto poselství musí být, zejména s ohledem na posílení vztahů mezi Evropskou unií a Izraelem, naprosto jasné a bezodkladné.
<P>
Tato zpráva je - řekla bych jako každý rok - jak dobrým dokumentem, protože představuje přehled činností, který je nesmírně užitečný jako pracovní dokument, ale zároveň neobsahuje všechny prvky kritické analýzy, vyhodnocení dopadu a strategií přijatých Radou s cílem plně integrovat lidská práva do našeho rámce, například do našich energetických politik, našich obchodních politik nebo našich bezpečnostních politik.
<P>
Parlament se ujal tohoto úkolu. Je to úkol delikátní a to, co slyšíte, není vždy příjemné. Musím ale říci, že v této zprávě a z této studie byla například rozpracována myšlenka sítě Sacharovovy ceny. Dnes je v tomto prohlášení k 20. výročí tato síť zformována a mnoho návrhů leží na stole, včetně kanceláře Sacharovovy ceny, Sacharovových pasů a Sacharovova fondu na podporu cen, které udělujeme, a obránců lidských práv po celém světě. Nápady nechybí.
<P>
Jsem potěšena, že tato prezentace byla představena společně s následující zprávou o základních právech v Unii. Pan Obiols i Germà má pravdu. Pro Unii je naprosto nutným úkolem propojit její vnitřní úspěchy s jejími vnějšími cíli. Je to dokonce rozhodující záruka její důvěryhodnosti.
<P>
Ráda bych uvedla, že nesmíme selhat v reakci na hojné kritické připomínky vycházející ze všech kontinentů a všech mezinárodních organizací k azylové a imigrační politice Evropské unie. Nesmíme selhat v reakci na spoluvinu členských států Evropské unie v boji proti terorismu, která umožnila vydání řady domnělých teroristů do zemí jejich původu a jejich mučení.
<SPEAKER ID="287" NAME="Vittorio Agnoletto">
jménem skupiny GUE/NGL. - (IT) Paní předsedající, dámy a pánové, bedlivě jsem naslouchal prohlášení paní komisařky. Bylo učiněno několik kroků vpřed, to je pravda, ale opět vám musím, paní komisařko, připomenout, že demokratická doložka, schválená Parlamentem před třemi lety, nebyla doposud uplatněna v obchodních dohodách se všemi zeměmi, jak Parlament požadoval.
<P>
Stále se uplatňují dvojí měřítka - tvrdá u slabých a uctivá u silných, podle toho, co je pro Evropu nejpříhodnější v těchto obchodních dohodách, ale tato dvojí měřítka se také používají v jiných situacích. Mám tím na mysli téma, na které jsme již narazili: postoj, který zastává Městský stát Vatikán proti návrhu na zrušení trestnosti homosexuality, shledávám ostudným a nepřijatelným. Je nepřijatelné, aby evropské orgány vydávaly téměř každý měsíc výzvy proti těm státům, které pokračují v pronásledování lidí, jejichž jediným zločinem je jejich homosexualita, a aby v nich přesto panovalo ticho, když takový závažný a předsudečný postoj k lidským právům zaujme Vatikán a jeho představitelé v OSN.
<P>
Je to postoj, který jde proti Všeobecné deklaraci lidských práv, jejíž 60. výročí v tomto roce slavíme. Prohlášení Vatikánu se příčí základnímu bodu, což je, že lidská práva jsou nedělitelná, všeobecná a musí být chráněna bez ohledu na sexuální orientaci, rasu, barvu kůže a tak dál.
<P>
Požádal jsem předsedu Podvýboru pro lidská práva, aby pozval zmocněnce městského státu Vatikán pro Evropskou unii, aby se zúčastnil jednoho ze zasedání podvýboru a zodpověděl se z tohoto chování a s podvýborem o něm diskutoval. Tak obvykle postupujeme u všech států, které mají diplomatické zastoupení v Evropské unii. Rád bych také dal jasně na srozuměnou, že pokus ustoupit pouhým konstatováním, že Francie tento dokument ještě nepředložila, byla skutečně hrubá chyba, protože to na skutečnosti nic nemění: Městský stát Vatikán se nevzdal závažných prohlášení, která vydal.
<SPEAKER ID="288" NAME="Zbigniew Zaleski" AFFILIATION="PPE-DE">
- (PL) Paní předsedající, pojďme se na chvíli zamyslet nad následujícím - lidská práva, odvozená z psaných nebo nepsaných společenských dohod, která někdy odkazují na přírodní zákony, tvoří základ společenského soužití. Není pochyb o tom, že skutečnost je jiná.
<P>
Koncepce lidských práv byla nyní rozšířena tak, aby zahrnovala nové aspekty, její definice se stala sémanticky bohatší a hájit tato práva je naším úkolem. Zdálo by se, že v celosvětovém měřítku bylo v této oblasti dosaženo pokroku, ale je smutnou skutečností, že i dnes stále ještě existují totalitní režimy. Musíme bojovat za každého člověka, každého jedince, každého statečného aktivistu, který zastupuje svědomí milionů, protože miliony lidí se často příliš bojí vyjádřit svůj názor, i když třeba trpí. Zdá se, že alespoň některé režimy reagují na naše rozhodnutí protesty, které vyjadřují proti našim rezolucím a prohlášením, která odsuzují jejich jednání. Nesmíme si dovolit nechat se těmito reakcemi zastrašit. Tak vzniklo povědomí o lidských právech. Rád bych zdůraznil, že čím víc si budeme tyto věci uvědomovat, tím lepší máme naději, že vytvoříme společnou frontu, pokud se týká budování spravedlivé společnosti.
<P>
Investice do lidských práv jsou pro moji skupinu priorita a měla by to být priorita i pro celý Evropský parlament. Dovolme, aby se Sacharovova cena stala naší vlajkou, která představuje naši starost o základní hodnotu normálního a šťastného života pro každého jednoho člověka na zemi.
<SPEAKER ID="289" NAME="Richard Howitt" AFFILIATION="PSE">
Paní předsedající, Evropský parlament s radostí vítá výroční zprávu Evropské unie o lidských právech. Opět bychom ale měli požadovat, aby se větší důraz kladl na realizaci konkrétních výsledků a začleňování lidských práv v rámci celého systému Evropské unie. Vítám velký úspěch tohoto roku - Evropskou unií podpořenou rezoluci o moratoriu na trest smrti, předloženou našimi kolegy z portugalského předsednictví - ale přesto bylo ve 24 zemích po celém světě popraveno více než 1 200 lidí a tato kampaň musí pokračovat.
<P>
V oblasti začleňování je toho třeba ještě mnoho vykonat. Lituji, že právě minulý týden Komise schválila status preferenčního obchodování GSP+ pro 16 zemí, navzdory zdokumentovaným důkazům, které byly Komisi předloženy o nedodržování lidských práv, porušování pracovněprávních předpisů a dokonce vraždách v zemích, jako jsou Kolumbie a Srí Lanka.
<P>
V poslední řadě, když se díváme do budoucnosti, by se Evropská unie nyní měla starat o to, aby v rané fázi s nastupující vládou Spojených států projednala její opětovné zapojení do Rady OSN pro lidská práva. V době od nynějška do přezkumu Generálním shromážděním v roce 2011 bychom se měli dohodnout na jasných cílech pro Radu.
<SPEAKER ID="290" NAME="Sarah Ludford" AFFILIATION="ALDE">
Paní předsedající, dovolte mi nejprve podpořit, co řekl kolega poslanec Marco Cappato, když chválil akci v OSN, jejímž cílem je snaha o dosažení zrušení trestnosti homosexuality po celém světě. I to velmi podporuji.
<P>
Ráda bych se stručně zmínila - a v tomto souhlasím s Hélène Flautreovou - o naprosto skandální absenci Rady a předsednictví dnes dopoledne během ceremoniálu Sacharovovy ceny. Byla opravdu velká škoda, že tu předsednictví nebylo, aby si poslechlo dojemné a odvážné poselství přednesené manželkou pana Chu Ťia. Myslím, že to mohlo vést k určitým podnětným přehodnocením našeho vztahu s Čínou.
<P>
Chtěla jsem ale také říci několik slov o mučení. Evropská unie v červnu, o Mezinárodním dnu na podporu obětí mučení, zdůraznila, že přikládá prioritu celosvětovému vymýcení mučení a nabádá všechny státy, aby podepsaly a ratifikovaly OPCAT, opční protokol k úmluvě proti mučení. Proč se tedy pouze devět států Evropské unie stalo plnoprávnými stranami úmluvy a dalších 12 je v procesu ratifikace? Co zbývajících šest států? Existuje společné stanovisko? A pokud ne, proč ne?
<P>
Ve stejném prohlášení v červnu odsoudila Evropská unie jakoukoliv akci zaměřenou na povolení mučení a jiných forem špatného zacházení. Proč po téměř dvou letech stále ještě neexistuje žádná dostatečná a komplexní odpověď na zprávu Parlamentu o evropské spolupráci při mimořádném vracení osob do vlasti? Pravda má nyní vyjít najevo z Washingtonu, tak jako vychází najevo z Výboru Senátu pro ozbrojené služby. Pokud nyní nepůjdou státy Evropské unie s pravdou ven, budou jejich špinavá tajemství odhalena tak jako tak zpoza Atlantiku.
<P>
Nakonec - proč nereagujeme na žádost USA a portugalského ministra zahraničí o pomoc s přesídlením vězňů z Guantánama? Měli bychom pomoci prezidentu Obamovi uzavřít tuto děsivou kapitolu v historii Ameriky a Evropy.
<SPEAKER ID="291" NAME="Gay Mitchell" AFFILIATION="PPE-DE">
Paní předsedající, zpráva, kterou dnes zvažujeme, se týká řady témat, která se přímo vztahují k izraelsko-palestinské situaci. Z 12 uvedených akčních plánů Evropské politiky sousedství jsou dva pro Izrael a okupované palestinské území.
<P>
Konkrétně ve vztahu k nim zpráva uvádí, že dochází k "výraznému zhoršování situace lidských práv, zejména pokud se týká práva na život a osobní bezpečnost (zvláště v souvislosti se zatýkáním, vězněním, vykonáváním prohlídek, mučením a špatným zacházením během výslechů). Za porušování lidských práv nesou odpovědnost jak palestinské, tak izraelské úřady".
<P>
Velice mě povzbudila racionální a dobře zvážená povaha většiny korespondence, kterou jsem dostal od lidí, kteří jsou evidentně velice rozzlobeni a dotčeni znepokojující situací v tomto regionu. O těchto záležitostech se všeobecně hovoří s Izraelem při pravidelných setkáních politického dialogu, a zejména při setkáních neformální pracovní skupiny EU-Izrael pro lidská práva.
<P>
Kvůli tomu všestranně podporuji trvalý dialog s Izraelem a přitom důrazně odsuzuji porušování lidských práv na obou stranách. Mezitím nadále pomáhejme trpícím lidem v Gaze a na Západním břehu účinnou pomocí.
<P>
Máme "cestovní mapu", do které jsou zapojeny Evropská unie a USA. Tím, že byl v USA zvolen nový prezident, je načase posunout tuto záležitost na přední pozice naší agendy zahraničních věcí. Musíme přinést řešení pro dva státy, s plným respektem pro lidská práva a všechny rezoluce OSN, a to s velkou naléhavostí.
<SPEAKER ID="292" NAME="Ana Maria Gomes" AFFILIATION="PSE">
Paní předsedající, Sacharovova cena, kterou tento Parlament udělil panu Chu Ťiaovi jménem všech ochránců lidu Číny a Tibetu, klade lidská práva do centra vztahů mezi Evropskou unií a Čínou, nehledě na přání těch, kdo vládnou v Evropě nebo Pekingu.
<P>
Jak uvedli ostatní kolegové poslanci, Evropská unie nemůže prosazovat právní stát a lidská práva po celém světě, pokud není důsledná v jejich dodržování v Evropě a ve vnějších vztazích Evropy. Výroční zpráva o lidských právech za rok 2008 bohužel ukazuje, že evropské vlády a orgány pokračují ve skrývání pravdy o tichém souhlasu s naprosto nepřípustnými postupy Bushovy administrativy při odepírání práva a při tom, když zadávala třetí straně úkol mučit tisíce mužů, a dokonce dětí, vězněných roky na Guantánamu a v tajných věznicích. Je osudné, že se zmínka o tom v kapitole o konzultacích Troiky EU a USA o lidských právech omezuje na obavu EU, kterou vyvolávají "určité postupy a politiky USA v rámci boje proti terorismu". To říká mnohé o dvojích měřítcích, pokrytectví a zastíracích manévrech. Dokud Evropané nepřijmou svoji odpovědnost a nebudou spolupracovat se zvoleným prezidentem Obamou na odhalení pravdy, uzavření Guantánama a tajných věznic a odškodnění obětí, Evropa znovu nezíská morální autoritu, politickou důvěryhodnost nebo účinnost při prosazování lidských práv.
<SPEAKER ID="293" NAME="Eoin Ryan" AFFILIATION="UEN">
Paní předsedající, oprávněně oslavujeme 20 let Sacharovovy ceny, která oprávněně vyzdvihuje statečnost tolika lidí, kteří riskovali své životy kvůli právu na vyjádření a kvůli lidským právům.
<P>
Ale zde se jedná o víc než pouhé projevy. Jak řekl jeden slavný Ir, k vítězství zla stačí, aby dobří lidé seděli se založenýma rukama. Včera jsem hovořil s jedním z laureátů Sacharovovy ceny, panem Salihem Osmanem, který mi řekl, že v Dárfúru stále pokračují letecké útoky na civilisty a nevinným lidem se dostává jenom malé ochrany. Ano, došlo k určitému pokroku v tom smyslu, že Mezinárodní trestní soud (ICC) jedná, ale je třeba udělat mnohem více a je třeba, aby Evropa udělala mnohem více.
<P>
Doufám, že nový impuls, který přinese inaugurace Baracka Obamy jako prezidenta Spojených států, obnoví mezinárodní úsilí, spolupráci a akci - skutečnou akci, jako je podpora vytvoření bezletové zóny nad Dárfúrem - a že v novém roce nakonec začneme plnit svá krásná slova a své morální závazky. Již nečinně přihlížíme, jak se Zimbabwe, kdysi obilnice Afriky, stala odpadlíkem kontinentu, když se dostala na dno. Kolikrát ještě musíme říct "víckrát už ne"?
<SPEAKER ID="294" NAME="Czesław Adam Siekierski" AFFILIATION="PPE-DE">
- (PL) Paní předsedající, na téma lidských práv jsem již mnohokrát hovořil, zejména práv žen a dětí, a také na téma zvyšování povědomí občanů Evropské unie o otázkách týkajících se jejich práv nebo boje proti diskriminaci. Musíme také trvat na tom, aby země, které se chtějí připojit k Evropské unii, respektovaly základní lidská práva, v souladu s kodaňskými kritérii, což by mělo kladný dopad na životy milionů lidí v Evropě a po celém světě. Členské státy by měly ukazovat cestu příkladem.
<P>
Tato záležitost je nerozlučně spjata s následující otázkou - rád bych vyjádřil své obavy týkající se způsobu, jakým fungují německé služby pro mládež, známé jako Jugendamt. V Polsku vyšel nedávno najevo případ matky, která se musela společně se svým synem skrývat před otcem dítěte, německým občanem, protože se bála, že by jí mohl chlapce odvést pryč. Evropská komise by měla takové aktivity těchto služeb prošetřit, aby posoudila, zda dodržují normy stanovené Evropskou unií.
<SPEAKER ID="295" NAME="Marek Aleksander Czarnecki" AFFILIATION="ALDE">
(PL) Paní předsedající, demokracie v Evropě je založena na zajišťování účinné ochrany základních práv a péče o jejich prosazování. Tato činnost hraje důležitou úlohu při konsolidaci evropského prostoru svobody, bezpečí a spravedlnosti. Potřeba zajistit ochranu základních práv vychází ze společných ústavních tradic v členských státech, Evropské úmluvy o ochraně lidských práv a základních svobod a také jiných právních předpisů v oblasti mezinárodního práva.
<P>
Zastávám názor, že by se všechny evropské politické cíle měly zaměřit na obhajování základních práv, která jsou zakotvena v Lisabonské smlouvě. Rád bych také zdůraznil, že nemůžeme omezovat své politické aktivity v oblasti základních práv na případy, které nejvíce přitahují pozornost veřejnosti. Pro zachování důvěryhodnosti Evropské unie ve světě je důležité, abychom se ve své zahraniční i domácí politice vyhnuli dvojím měřítkům.
<SPEAKER ID="296" NAME="Milan Horáček" AFFILIATION="Verts/ALE">
(DE) Paní předsedající, tato komplexní zpráva jasně říká, ke kolika případům porušování lidských práv dochází každodenně světě. Šedesát let po prohlášení Všeobecné deklarace lidských práv je tento stav obzvláště alarmující a vyzývá nás ke zdvojnásobení našeho úsilí. Také z tohoto důvodu jsem zastáncem povýšení statusu Podvýboru pro lidská práva na úplný výbor.
<P>
Dnes jsme udělili Sacharovovu cenu panu Chu Ťiaovi, který je bojovníkem za lidská práva a životní prostředí v Číně. Protože je ve vězení, nemohl si cenu převzít osobně. To je pro Čínu ostuda. Kromě toho bude tento Parlament zítra rokovat o lidských právech v Rusku. Naše vztahy s oběma těmito zeměmi musí přiřadit větší význam nejenom hospodářským zájmům, ale také, a to zejména, lidským právům.
<P>
Žádáme svobodu pro pana Chu Ťia v Číně a pana Michaila Chodorkovského v Rusku.
<SPEAKER ID="297" NAME="Jim Allister" AFFILIATION="NI">
Paní předsedající, v rozpravě o právech homosexuálů musím nutně vyjádřit svůj pocit, že se naprosto opomíjí porušování svobody vyjadřování mnoha osob, zejména svobody vyjádřit náboženské přesvědčení k tomuto tématu.
<P>
Lidé víry, kteří přijímají učení Bible k tématu homosexuality, jsou očerňováni, ba persekvováni za to, že se odváží vyjádřit své názory svědomí a přesvědčení. Ve Švédsku jsme viděli pastora, který byl soudně stíhán za citování Bible. V mé zemi byl zakázán inzerát vydaný jednou církví, ve kterém se přednášelo Písmo svaté.
<P>
Přesto v průvodu Gay Pride, který se konal minulý rok v Belfastu, mohl být nesen plakát hlásající "Ježíš je buzna" a pro to, aby se řešil tento pobuřující zločin z nenávisti, nebylo podniknuto nic. Proč? Protože mi připadá, že práva této rozmazlované skupiny jsou vyzdvihována nad práva všech ostatních, a to je špatné.
<SPEAKER ID="298" NAME="Marios Matsakis" AFFILIATION="ALDE">
Paní předsedající, rád bych nadnesl téma, které se zdá být v orgánech Evropské unie prohlášeno za tabu, a to je téma kolonizace. Mluvím o koloniích držených členy Evropské unie, například Británií a Francií, které mají mezi sebou tucty kolonií po celém světě, dvě z nich v mé vlastní zemi, na Kypru, přesto tito lidé nemají žádná demokratická práva volit vlády, které jim vládnou. Většině z nich vládnou guvernéři jmenovaní například anglickou královnou. Pokaždé, když položím otázku paní Ferrero-Waldnerové nebo komukoliv jinému, zavírají oči, zavírají ústa a ucpávají si uši a žádnou pořádnou odpověď mi nedají.
<P>
Paní komisařko, vyzývám vás, abyste mi dnes na tomto místě odpověděla, zda schvalujete, aby členské státy Evropské unie měly ve 21. století ve světě kolonie?
<SPEAKER ID="299" NAME="Benita Ferrero-Waldner">
členka Komise. - Paní předsedající, dovolte mi nejprve říci, že chápu potíže, které naší kolegyni, paní Ramě Yadeové, brání se sem dostat. Včera jsem sama musela čekat pět hodin na svůj let do Štrasburku. Možná má stejné problémy, tak s ní prosím mějte trpělivost - koneckonců se jedná o událost vyšší moci.
<P>
(Poznámka z pléna: "Cirkus na kolečkách!")
<P>
Pět hodin opravdu není nic běžného. Říkám jenom, že nevím přesně, co se jí stalo, ale tohle se stalo mně a já byla moc ráda, že jsem včera neměla domluvenou žádnou schůzku, protože se mi mohlo přihodit to samé. Jenom jsem chtěla v této věci vyjádřit svoji solidaritu.
<P>
Zadruhé tento dialog o lidských právech a zpráva o lidských právech jsou jednou z našich hlavních starostí. Ráda bych vám jenom ukázala novou zprávu Evropské unie. Když jsem začínala jako komisařka, měli jsme, Rada i Komise, samostatné zprávy a já vám nyní s radostí mohu ukázat, že Rada a Komise napsaly tuto zprávu společně. Autory úvodního slova jsou Bernard Kouchner, Javier Solana a já. Myslím, že je velmi důležité ukázat, že jsme tady a skutečně pracujeme společně.
<P>
Jak jsem uvedla ve svých poznámkách na úvod, velmi se snažíme jít vpřed po cestě prosazování lidských práv. Víme ale také, že sklenice může být napůl plná nebo napůl prázdná. Ještě je třeba toho mnoho vykonat a bylo velice dojímavé vidět zde dnes dopoledne tolik ochránců lidských práv. Mluvila jsem o Eleně Bonnerové, ale mohla jsem mluvit o komkoliv z nich, a také videozáznam manželky pana Chu Ťia byl velice dojímavý - prokázala velkou odvahu.
<P>
Ráda bych odpověděla na některé z otázek. Nemohu zodpovědět jménem Komise každou otázku, ale budu mluvit tak dopodrobna, jak to bude možné.
<P>
Zaprvé k trestu smrti mi dovolte říci, že jsem se tímto tématem zabývala velice energicky. Jsem zcela proti trestu smrti a v průběhu celého tohoto roku jsme v OSN poskytovali vydatnou podporu rezoluci o moratoriu ve více zemích. Ale ano, tento problém stále existuje - stále ještě malý počet zemí popravy provádí - Irán na jedné straně, bohužel také Čína a mnoho dalších. Musíme v boji proti tomu pokračovat tím, že budeme o této otázce mluvit během každého dialogu. Je nanejvýš důležité, abychom to dělali - každý popravený člověk je jeden člověk popravený zbytečně navíc.
<P>
Dovolte mi v tomto kontextu říci, že jsme všichni pracovali na tom, aby nedošlo k popravě pana Wo Wej-chana. Bohužel byl popraven právě v den, kdy se konal dialog Evropské unie s Čínou o lidských právech. Byl to strašný příklad nenaslouchání jeden druhému.
<P>
Zadruhé mi dovolte uvést na adresu pana Agnoletta, že doložky o lidských právech jsou skutečně velmi důležité. Členské státy a Komise právě v této chvíli provádějí rozsáhlý přezkum politiky Evropské unie o standardních politických doložkách v externích dohodách obecně, aby našly správnou střední cestu mezi klíčovými, "nedotknutelnými" principy Evropské unie na jedné straně a na straně druhé potřebou určité flexibility při vyjednávání o různých částech, protože je třeba, abychom usilovali o dohodu.
<P>
Tento přezkum pokračuje. Bylo by trochu předčasné, kdybych v této fázi komentovala výsledek, protože jsme ještě nedospěli ke konečnému výstupu, ale využívání doložky o lidských právech je jednou z otázek, která se pečlivě zvažuje. Ale politické doložky ve všech politických dohodách a v obchodních a odvětvových dohodách různého druhu existují a musí existovat.
<P>
Můj další bod se týká Rady pro lidská práva. Paní Andrikienė, souhlasím, že by zde mohlo být mnohé zlepšeno, a proto budeme muset trvat na tom, abychom měli zvláštní zpravodaje a možná také rezoluce týkající se jednotlivých zemí. Myslím, že by to mohlo pomoci. Za velmi pozitivní považuji také, že jsou všechny země důkladně prošetřovány každé čtyři roky a že se také angažuje občanská společnost. Musím říci, že podle naší dosavadní zkušenosti byly země poměrně seriózně připraveny. To je cosi pozitivního a existuje a měla by pokračovat diskuse, která jde do hloubky. Všichni víme, že věci nejsou dokonalé, ale můžeme jít dál a dosahovat dalších zlepšení.
<P>
Dovolte mi říci pár slov k Číně a lidským právům. Jako komisařka odpovědná za vztahy s Čínou a jinými zeměmi jsem vždy velice otevřená budování silného vztahu s Čínou na základě vzájemného respektu. Musím vám ale také říci, že mi dělá starosti to, co vnímám jako přitvrzení postoje, který Čína zaujímá k lidským právům, jak je vidět na popravě pana Wo Wej-chana v den dialogu o lidských právech.
<P>
Potvrzují to i zprávy, které jsme slyšeli dnes a v nedávné době, jako je potlačení demonstrací, které se konaly v Pekingu k 60. výročí Všeobecné deklarace lidských práv - předsednictví k tomu vydalo prohlášení; blokování zahraničních serverů - například internetových stránek BBC - a velmi negativní zpráva Výboru OSN proti mučení před třemi týdny.
<P>
Ráda bych také navázala na slova paní Ceng Ťin-jen, manželky pana Chu-Ťia, z dnešního dopoledne, která uvedla, že Čína postupuje velkými kroky směrem k otevřené a demokratické společnosti. Myslím, že tento pohyb pokračuje. Existuje ještě mnoho jiných záležitostí; Čína toho za poslední roky mnoho udělala například v oblasti pracovního práva. Je důležité, že došlo k určitému pokroku, ale mnoho jiných problémů přetrvává, zejména pokud jde o realizaci. Někdy, dokonce i když mají záležitosti písemnou formu, jak jsme dnes slyšeli, mnoho z nich je stále ještě třeba realizovat.
<P>
Proto znovu opakuji, že musíme být připraveni například poskytovat odborné poradenství k dalším legislativním reformám. Jak řekl pan předseda Pöttering, Čína je velká země. Máme mnoho společných zájmů a je třeba, abychom spolupracovali, ale myslím si, že bychom my, Evropská unie, neměli přijímat uspěchaná rozhodnutí. Musíme se zamyslet nad nedávnými negativními signály, které Čína vyslala ohledně lidských práv a které poškozují naši vzájemnou důvěru. Myslím, že je nyní na Číně, aby vyslala nějaké pozitivní signály, a tuto důvěru tak obnovila.
<P>
Pokud se týká Guantánama, v mnoha rozpravách vedených v tomto Parlamentu, kterých jsem se také zúčastnila, jsme opakovaně vyzývali k uzavření Guantánama. Přirozeně také vítáme prohlášení zvoleného prezidenta Baracka Obamy, že přijme opatření k rychlému uzavření této věznice.
<P>
Přejeme si spolupracovat s vládou USA, abychom našli způsoby, jak řešit praktické otázky, které nastanou při uzavření Guantánama, jako je přesídlení vězňů do třetích zemí. Například Evropská unie nedávno vyjádřila své obavy týkající se utajovaného věznění a my doufáme, že se zvolený president bude později touto záležitostí zabývat a členské státy budou schopny podat odpověď. Za členské státy jako takové mluvit nemohu.
<P>
K situaci na Středním Východě, zejména v Gaze - velice lituji, že v posledních dnech došlo k obnovení násilí. Oněch pět měsíců klidu, kterého bylo dosaženo díky dočasnému příměří, bylo bohužel příliš krátkých, ale byly velice vítané. Bylo velice těžké sledovat návrat k násilí. Odsoudili jsme nedávné raketové útoky z Gazy, ale zároveň jsme dosoudili také uzavření přechodů.
<P>
Já sama jsem požádala velvyslance Izraele, aby se dostavil ke mně do kanceláře. Jasně jsem vyjádřila své obavy týkající se otázky Gazy. Nemohli jsme poskytnout pohonné hmoty, které běžně dotujeme, nemohli jsme umožnit UNRWA, aby dělali, co běžně dělají. Předevčírem jsem byla v New Yorku a o tomto tématu jsme hovořili s panem Pan Ki-munem, generálním tajemníkem OSN. Předseda Rady Kouchner a já jsme napsali dopis izraelským úřadům, abychom rozhýbali finanční podporu. Situaci velmi intenzivně monitorujeme. Bohužel to není vůbec jednoduché a my ve všech našich rozhovorech a konzultacích tyto záležitosti vždy zmiňujeme.
<P>
Nyní bych ráda řekla něco ke konzistentnosti mezi vnější a vnitřní politikou, která byla zmíněna. Ano, myslím, že je to pravda. To je bod, který musíme přijmout. Chopil se ho Jacques Barrot. Pokusil se jít dál v otázce migrace způsobem, který si mnohem více všímá lidských práv. Myslím, že to posiluje naši důvěryhodnost, ale hodně je to také v kompetenci členských států, což znamená, že to není tak jednoduché.
<P>
Zdravím státní tajemnici, paní Ramu Yadeovou.
<P>
Mohu jenom říci, že rozhovory o lidských právech jsou reciproční - to znamená, že se také potýkáme s otázkami lidských práv v Evropské unii a máme také odborníky na spravedlnost, svobodu a bezpečnostn v různých členských státech.
<P>
Také komisař OSN pro lidská práva počítá s vytvořením kanceláře v Bruselu, takže se snažíme posílit konzistentnost mezi vnější a vnitřní politikou.
<P>
Zde skončím. Lituji, že se nemohu nijak vyjádřit ke kolonizaci. To je záležitost členských států. Víte to velmi dobře.
<P>
(Poznámka Mariose Matsakise)
<P>
Lituji, ale otevírat tuto otázku není v kompetenci Komise.
<SPEAKER ID="300" NAME="Rama Yade" LANGUAGE="FR">
Paní předsedající, paní komisařko, dámy a pánové, jsem velice potěšena, že mohu zastupovat francouzské předsednictví Rady Evropské unie a povědět vám o pokroku, kterého bylo dosaženo za poslední měsíce v oblasti lidských práv.
<P>
Protože jste na to poukázali, ráda bych se zaměřila konkrétně na hlavní úlohu obecných zásad, které slouží jako průvodce pro konkrétní akci Evropské unie.
<P>
Při letošních oslavách dvacátého výročí Deklarace OSN o obráncích lidských práv je třeba si připomenout, že se Evropská unie obzvláště mobilizovala a vystupňovala své činnosti ve prospěch obránců lidských práv, ať už prostřednictvím akce nebo veřejných prohlášení. Evropská unie také aktualizovala své vlastní obecné zásady k této otázce, aby posílila svoji podporu mužům a ženám, kteří každý den bojují za zachování obecné platnosti lidských práv.
<P>
Kromě stávajících záležitostí jsme letos vytvořili návrh obecných zásad o násilí a diskriminaci na ženách.
<P>
Jsem potěšena, že s nimi jsou poslanci tohoto Parlamentu spokojeni. Rada tyto obecné zásady přijala 8. prosince. Byla to jedna z priorit francouzského předsednictví Unie.
<P>
Ve stejném duchu bych také ráda uvítala, že Rada přijala nové dokumenty o uplatňování rezolucí č. 1325 a 1820 Rady bezpečnosti OSN, které umožní, aby se činnosti prováděné v rámci zahraniční politiky, bezpečnostní politiky a obranné politiky pevně chopily problému sexuálního násilí během ozbrojených konfliktů, ale aby také posílily aktivní účast žen při rekonstrukci společností vycházejících z konfliktu.
<P>
Zpráva za rok 2008, kterou Unie vydala a která uvádí opatření přijatá Evropskou unií a její úspěchy, se také týká boje proti trestu smrti. Proto byla rezoluce, která byla nadregionální, ale předložená na podnět Evropské unie, vyzývající k uplatnění všeobecného moratoria na trest smrti, přijata Valným shromážděním OSN v prosinci roku 2007. Tento úspěch byl právě nyní rozšířen o novou rezoluci, která byla přijata pohodlnou většinou na právě probíhajícím 63. zasedání Valného shromáždění, a v podstatě navazuje na stejné téma.
<P>
Evropská unie také vede okolo 30 rozhovorů a konzultací o lidských právech se třetími zeměmi, včetně Číny, zemí střední Asie a Africké unie, a v posledních šesti měsících byly zahájeny nové rozhovory.
<P>
Zpráva Unie také vytyčuje obzvláště aktivní roli Evropské unie v kompetentních mezinárodních fórech o lidských právech, to znamená ve Třetím výboru Valného shromáždění OSN nebo v Radě pro lidská práva.
<P>
A pokud se týká otázky Dárfúru, Barmy nebo potravinové krize, Rada pro lidská práva úspěšně prokázala svoji akceschopnost, i když je třeba ještě mnoho vykonat k posílení její důvěryhodnosti a účinnosti.
<P>
Vím, že váš Výbor pro zahraniční záležitosti na začátku prosince přijal zprávu paní Andrikienėové, která se zastává posílení Rady pro lidská práva a zejména role, kterou v ní hraje Evropská unie. Mohu vás ujistit, že Rada tuto vizi sdílí.
<P>
Obdobně musíme být i nadále obzvláště opatrní, aby se Rada pro lidská práva a jiná multilaterální fóra nestala konceptuálními trojskými koni, kteří by podkopávali všeobecnou platnost lidských práv. Evropská unie, která se angažovala v procesu monitorování Konference o rasizmu, která se konala v Durbanu v roce 2001, takto bude neobyčejně opatrná, aby tento proces nevedl k přepracování textů, které již byly dohodnuty a přijaty, nebo k uznání konceptů, jako je očerňování náboženství, k újmě svobody projevu. Buďte prosím ujištěni, že Evropská unie v tomto bodě nebude uhýbat.
<P>
Je ještě jedna záležitost, o které bych ráda hovořila, a to je boj proti beztrestnosti. Víte, že si letos připomínáme desáté výročí přijetí Římského statutu Mezinárodního trestního soudu. Je proto důležité, abychom ve jménu evropských hodnot znovu potvrdili své odhodlání bojovat proti beztrestnosti, protože bez spravedlnosti není míru. Právě to Evropská unie bez zaváhání potvrzuje nabídkou své politické a finanční podpory mezinárodní trestní spravedlnosti, ad hoc tribunálům nebo Mezinárodnímu trestnímu soudu. Evropská unie proto vedla osvětové kampaně ve třetích zemích, aby dodržovaly Římský statut nebo přijaly prohlášení znovu zdůrazňující závazek súdánské vlády plně spolupracovat s Mezinárodním trestním soudem.
<P>
Na závěr svého projevu bych se ráda dotkla otázky zrušení trestnosti homosexuality. Zítra cestuji do New Yorku, kam s sebou vezu tento návrh, podpořený mnoha národy Evropy, který vyzývá k všeobecnému zrušení trestnosti homosexuality.
<P>
Ráda bych vám, dámy a pánové, připomněla, že homosexualita je i nadále posuzována jako zločin v 90 zemích světa a v šesti z nich je trestně postihnutelná trestem smrti. To znamená, že muži a ženy nemohou svobodně vyjadřovat svoji sexuální identitu, aniž by riskovali vězení nebo předvolání před soud. Proto můžeme být hrdí na tento podnět, se kterým v minulosti přišlo Norsko v roce 2006, a já proto zítra cestuji do New Yorku, abych nás zastupovala při dokončení tohoto textu a poměřila naši podporu s nadějí, že získáme více než před dvěma lety. V tomto bodě skutečně uvidíme, zda náš podnět podpoří co nejvíce států.
<P>
Než budeme pokračovat v našich rozpravách, ráda bych se vám, paní předsedající, paní komisařko, dámy a pánové, omluvila za svůj pozdní příchod. Letadlo, kterým jsem cestovala, vzlétlo se zpožděním, a proto jsem se opozdila. Je mi to skutečně líto, ale mám dojem, že nám pokračování našich rozprav umožní výměny názorů, které budou ještě vydatnější.
<SPEAKER ID="301" NAME="Předsedající">
Rozprava je ukončena.
<P>
Písemná prohlášení (článek 142 jednacího řádu)
<SPEAKER ID="970" NAME="Tunne Kelam  " AFFILIATION="PPE-DE">
písemně. - Systematické přihlížení k lidským právům bylo v posledních letech klíčovou otázkou. Vítám také začlenění evropské bezpečnostní a obranné politiky (EBOP) do tohoto procesu. Je skutečně zásadní, aby se lidská práva brala v úvahu při každé akci Evropské unie.
<P>
Nicméně je třeba zdůraznit, že systematické přihlížení k lidským právům ve vztazích se třetími zeměmi by mělo platit pro každého partnera EU bez výjimky. Mohu zmínit jeden z posledních případů, kdy byla lidská práva začleněna do obchodní dohody s Černou Horou. Zároveň vaše zpráva zdůrazňuje, že v Číně, Rusku, Íránu a jiných zemích nadále dennodenně dochází k systematickému a znepokojivému porušování lidských práv, přesto se ale tyto skutečnosti neberou opravdově v úvahu, když se rozvíjejí hospodářské vztahy s takovými státy. Je nepřijatelné, aby se stejná pravidla uplatňovala v různých případech různě.
<P>
Proto důrazně a naléhavě vyzývám Radu a Komisi, aby k lidským právům systematicky přihlížely ve všech záležitostech vyjednávaných s Čínou, Ruskem, Íránem a jinými zeměmi. Bohužel musíme dojít k závěru, že ruská strana nebere například rozhovor o lidských právech vážně. Vyzývám orgány EU, aby při zastupování a obraně klíčových hodnot Unie kdekoliv ve světě vystupovaly s náročností a důsledností.
<SPEAKER ID="969" NAME="Katalin Lévai  " AFFILIATION="PSE">
písemně. - (HU) Vítám poslední zprávu Komise o lidských právech. Zaprvé protože část, která se zabývá ochranou menšin, věnuje pozornost také největší nadnárodní menšině Evropy, Romům. Shledávám ale také zajímavým, že přestože se rasistické útoky a jiné etnicky motivované zločiny v západní a střední Evropě také stupňují, zpráva se soustředí především na Balkán, tedy na jihovýchodní Evropu. Mnoho práce je třeba vykonat nejenom v zemích, které aspirují na připojení k Evropské unii, ale také na našem domácím území. Navíc si myslím, že stále ještě nemáme přeshraniční iniciativu, která by přicházela se souhrnným řešením obav nadnárodních menšin. Podle mého názoru by si přezkoumání práv 10 milionů lidí zasloužilo v této zprávě dokonce samostatnou kapitolu, s důrazem na to, že nehovoříme o jedné homogenní etnické skupině. Lituji také, že chybí studie o sociálním dopadu hospodářské krize, protože v takových případech jsou vždy ohroženy právě zranitelné sociální skupiny. Mám však za to, že si pozornost nyní zaslouží rozpracování otázek osob s postižením v Evropě. Je chvályhodné, že Komise nyní pracuje na návrhu rozhodnutí Rady o přijetí Úmluvy OSN o právech osob s postižením ze dne 8. srpna 2008 a jejího opčního protokolu. Úmluva, pokud se týká jejího obsahu, představuje významnou změnu, protože se zabývá postižením nejenom jako sociální a zdravotní otázkou, ale také jako otázkou právní a otázkou lidských práv. Tento dokument usnadní život 650 milionům lidí s postižením po celém světě, z nichž 50 milionů tvoří Evropané. Považuji za důležité, že bychom měli prosazovat, chránit a garantovat plné a rovnocenné dodržování všech lidských práv a svobod našich spoluobčanů, kteří žijí s postižením.
<SPEAKER ID="968" NAME="Sirpa Pietikäinen  " LANGUAGE="FI">
Evropská unie je jedním z hlavních mezinárodních činitelů v oblasti lidských práv. Unie odvádí značnou práci, když vystupuje jménem lidských práv, poskytuje rozvojovou pomoc a chrání hodnoty demokracie. Výroční zpráva EU o lidských právech, která byla právě zveřejněna, se zabývá multifunkční prací Unie v oblasti lidských práv.
<P>
Zpráva Evropské unie o lidských právech za rok 2008 zmiňuje mnoho pozitivních kroků, které byly učiněny k upevnění lidských práv po celém světě. Tyto kroky jsou ale bohužel stále ještě malé v porovnání s celkovou situací a zbývá vykonat ještě velmi mnoho práce, aby se základní lidská práva mohla stát po celém světě stejnou realitou.
<P>
Generální tajemník OSN, pan Pan Ki-mun, nám minulý týden připomenul, když hovořil o 60. výročí Všeobecné deklarace lidských práv vyhlášené OSN, že deklarace lidských práv je stejně tak velmi potřebná dnes, jako byla v době svého sepsání v roce 1948. Řekl: "Výzvy, před kterými dnes stojíme, jsou stejně znepokojivé jako ty, se kterými byli konfrontováni tvůrci deklarace."
<P>
Navzdory této důležité práci by se Evropská unie skutečně měla pozastavit a vážně prošetřit své akce v oblasti lidských práv. Její politice lidských práv bohužel stále ještě chybí druh odhodlání, soudržnosti a důslednosti, který se očekává od silného aktéra na poli lidských práv.
<P>
Na mezinárodní aréně by se mělo zastavit postupné oslabování lidských práv. Evropská unie má jako unie států založená na hodnotách zvláštní povinnost zajistit upevňování lidských práv po celém světě. Samotné deklarace, bez konkrétních akcí, jsou prázdná slova.
