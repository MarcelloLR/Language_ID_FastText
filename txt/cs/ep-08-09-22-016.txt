<CHAPTER ID="016">
Prohlášení předsednictví
<SPEAKER ID="020" NAME="Předseda">
Včera došlo k další vraždě spáchané teroristickou organizací ETA. V severním Španělsku byl při výbuchu nálože umístěné v autě zabit šestačtyřicetiletý seržant Luis Conde de la Cruz. Byla to třetí taková nálož, která ve Španělsku vybuchla během 24 hodin. Exploze zranily několik lidí, jeden z nich utrpěl poranění vážná. Evropský parlament důrazně odsuzuje tento teroristický čin a chce vyjádřit své hluboké znepokojení.
<P>
Jménem Evropského parlamentu bych rád vyjádřil svou upřímnou soustrast s rodinou a příbuznými seržanta Condeho a naši solidaritu se Španělskem, španělskými úřady a zejména španělskými bezpečnostními složkami. Rád bych také vyjádřil naši podporu a soucit se všemi, kteří utrpěli zranění při explozích, a s jejich rodinami.
<P>
Musíme znovu a znovu rozhodně opakovat, že terorismus je přímým útokem na svobodu, lidská práva a demokracii. Nelze dostatečně opakovat, že pro terorismus neexistuje žádné ospravedlnění. V boji proti terorismu musíme proto postupovat společně, vždy v souladu s právními normami a při uplatnění plné síly zákona. Evropská unie je společenství založené na vzájemné solidaritě. Teroristický čin, ke kterému dojde v jednom z členských států, je útokem na celou Evropskou unii, na jednoho každého z nás.
<P>
Nyní prosím, abyste povstali a drželi minutu ticha.
<P>
(Sněmovna povstala a držela minutu ticha.)
