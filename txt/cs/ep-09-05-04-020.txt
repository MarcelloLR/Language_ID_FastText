<CHAPTER ID="020">
Předběžný odhad příjmů a výdajů Evropského parlamentu na rozpočtový rok 2010 (rozprava) 
<SPEAKER ID="155" NAME="Předsedající">
Dalším bodem je zpráva pana Maňky jménem Rozpočtového výboru o odhadu příjmů a výdajů Parlamentu na rozpočtový rok 2010.
<SPEAKER ID="156" NAME="Vladimír Maňka">
zpravodaj. - (SK) Při svých setkáních s generálním tajemníkem Evropského parlamentu Klausem Wellem jsem od začátku pozorně vnímal úsilí, s nímž přistupoval k řešení problémů. Oceňuji jeho snahu optimalizovat práci administrativy Evropského parlamentu, instituce, která zaměstnává 6 000 pracovníků. Podobný zájem a pozitivní přístup jsem vnímal při jednáních s představiteli jednotlivých generálních ředitelství Evropského parlamentu.
<P>
V některých oblastech se již dnes podařilo odhalit rezervy a navrhnout zlepšení. Jako příklad pozitivního řešení uvedu akční plán generálního ředitelství pro předsednictví týkající se bezpečnostních služeb, který může přinést finanční úspory v Bruselu, Štrasburku i Lucembursku ve výší 2,6 milionu EUR ročně bez negativních dopadů na bezpečnost a ochranu.
<P>
Většina rozpočtových položek a hlavních projektů v rozpočtu Evropského parlamentu je víceleté povahy. Jsem přesvědčen, že pokud zlepšíme střednědobé plánování rozpočtu a zvýšíme jeho transparentnost, dosáhneme efektivity. Ze zprávy, kterou schválil Rozpočtový výbor a kterou dnes předkládám, vyplývá, dámy a pánové, že máme vůli ponechat větší manévrovací prostor pro nově zvolený Parlament. Pokud jsme v Rozpočtovém výboru našli rezervy nebo jsme snížili některé položky, neudělali jsme to v této fázi přípravy proto, abychom ukázali tvrdou ruku nebo proti sobě bojovali: administrativa a předsednictví na jedné straně, Rozpočtový výbor na straně druhé. Naším společným cílem je získat kvalifikovaný a komplexní pohled na věci a až na jeho základě správně rozhodnout. V oblasti plánování stavu zaměstnanců bere Rozpočtový výbor na vědomí návrhy a změnu struktur služeb a plánu stavů zaměstnanců, který předložilo předsednictví. Až budeme mít přehled o všech požadavcích, které vyplynou z analýz, bude výbor ochotný důkladně zvážit celý balík požadavků.
<P>
Minulý týden jsem se setkal se státním tajemníkem švédského ministerstva financí Hansem Lindbaldem, který bude ve finanční oblasti zastupovat švédské předsednictví Evropské unii, a s dalšími představiteli stálého švédského zastoupení v Bruselu a švédského ministerstva financí. Dostal jsem příslib úzké spolupráce, jejímž cílem je zracionalizovat rozpočet evropských institucí. Zástupci švédského předsednictví kladou zvláštní důraz na politiku budov, která patří také mezi naše priority. Výdaje na koupi a pronájem budov jsou jednou z hlavních složek správních výdajů institucí EU. Už před více než třemi lety překročila celková plocha, kterou instituce užívají, rozlohu 2 miliony m2. Proto jsme se shodli, že potřebujeme společnou politiku v oblasti budov, lepší interinstitucionální spolupráci, lepší koordinaci plánování, přehodnocení soustředění kancelářských prostor v některých oblastech, lepší využívání veřejných soutěží. Chtěl bych proto ocenit závazek generálního tajemníka, že v novém volebním období velmi rychle předloží návrh střednědobého strategického plánu budov, aby ho poslanci měli k dispozici před prvním čtením na podzim a aby mohli přijmout rozpočtová rozhodnutí.
<P>
V oblasti zlepšení spolupráce mezi evropskými institucemi můžeme dosáhnout milionových ročních úspor. Věřím, že ve spolupráci s interinstitucionální pracovní skupinou pro mnohojazyčnost se nám podaří lépe využít volné kapacity v této oblasti. V příštím roce bychom měli mít k dispozici studii o překladatelském nástroji Euramis, jehož plné využití pravděpodobně přinese revoluci v oblasti překladů i ve spolupráci v oblasti překladů. Jsem přesvědčen, že tento nástroj během dvou lete přinese vyšší účinnost a úsporu finančních zdrojů a zredukuje závislost na externích službách.
<SPEAKER ID="157" NAME="Margaritis Schinas">
jménem skupiny PPE-DE. - (EL) Paní předsedající, dnes rozhodujeme o rozpočtu Parlamentu na rok 2010 ve zvláště kritickém období, které je určováno zaprvé tím, že, jak doufáme, vstoupí v platnost Lisabonská smlouva; zadruhé velkou hospodářskou krizí, která zasáhla evropské hospodářství, a zatřetí novými nařízeními pro poslance Parlamentu a parlamentní asistenty. Všechny tyto prvky jsou nedílnými součástmi rozpočtu Evropského parlamentu na rok 2010 a já jsem přesvědčen, že jako parlamentní poslanci se musíme pohybovat přesně v rámci těchto parametrů, bez experimentů, výstředností a přebytečných výdajů, ale rozumně a v souladu s kritérii, jak od nás očekává společnost.
<P>
Proto věřím, že stojíme na novém začátku, protože uprostřed krize nastavuje Evropský parlament dobrý příklad tím, že své výdaje na rok 2010 udržuje na velmi realistické, dokonce bych řekl nízké úrovni. Udržujeme svůj rozpočet pod 20% hranicí pro položky na administrativní výdaje. Snížili jsme svůj rozpočet na rok 2010 o 6,5 milionu oproti původním odhadům sekretariátu a, pokud se podíváme na celkové údaje v porovnání s loňským rozpočtem, vidíme, že navzdory novým požadavkům kvůli novým pravidlům pro parlamentní poslance a asistenty máme podle mého názoru výjimečně rozumný nárůst o méně než 4 %.
<P>
Parlamentní Skupina Evropské lidové strany (Křesťanských demokratů) a Evropských demokratů, za níž mám tu čest být zpravodajem v této otázce, stanovila na začátku postupu hlavní cíl pro rozpočet na rok 2010. Chceme soustředit prostředky Parlamentu na sektory, v nichž má Parlament kompetenci a pravomoc, tedy na sektory spojené s legislativou. Chceme, aby zde již nebyly spousty lidí zabývající se záležitostmi, v nichž nemá Parlament žádné slovo, a ne abychom měli málo lidí a prostředků tam, kde Parlament skutečně může právními předpisy něco změnit. Proto věříme, a budeme o tom znovu diskutovat při prvním čtení, že počáteční výdaje odrážejí tuto naši prioritu, a souhlasíme s důrazem, který kladl pan zpravodaj na otázku mnohojazyčnosti a otázku budov, což jsou témata, která jsme vždy upřednostňovali, ale z hlediska legislativy.
<P>
Rád bych skončil tak, jak jsem začal, tedy tím, že řeknu, že v současnosti není čas na výstřednosti a zbytečné utrácení. Je čas na utahování opasků, kdy bychom měli být vážní a soustředit se na nezbytné věci. Pokud jde o tři hlavní víceleté programy - webovou televizi, muzeum evropské historie a zejména návštěvnické centrum, chceme jednoznačné záruky pro jejich vývoj, aby je mohl rozpočet na rok 2010 nadále podporovat, ale vždy na základě filozofie řádné, vážné a vytrvalé kontroly.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Paní předsedající, rád bych v této rozpravě o odhadu příjmů a výdajů Parlamentu na rozpočtový rok 2010 upozornil na tři záležitosti. Zaprvé bychom měli podpořit návrh pana zpravodaje přijmout prozatím návrh odhadu příjmů a výdajů Parlamentu na rok 2010 ve formě přijaté předsednictvem Evropského parlamentu v dubnu letošního roku. Konečná rozpočtová rozhodnutí by měla být přenechána příštímu Parlamentu, který by měl být v září 2009 znovu pověřen analýzou konkrétních rozpočtových položek.
<P>
Zadruhé bychom měli také pozitivně zhodnotit skutečnost, že v současné době přijaté odhady předvídají růst výdajů pouze o 2,72 %, což znamená, že v této fázi nebude potřebný 4% nárůst, který byl navrhován dříve, a také že nový Parlament bude mít v této oblasti letos na podzim velký manévrovací prostor.
<P>
A konečně zatřetí, rád bych také vyjádřil silnou podporu návrhu pana zpravodaje v oblasti mnohojazyčnosti, a zejména zajištění, aby všichni poslanci EP měli stejný přístup k překladatelským a tlumočnickým službám. Podpory hodné jsou také položky týkající se informační a komunikační technologie pro Parlament, a zejména plány na umožnění nejlepšího možného využití těchto prostředků.
<SPEAKER ID="159" NAME="Vladimír Maňka">
zpravodaj. - (SK) Rád bych závěrem dnešní rozpravy poděkoval oběma kolegům za jejich názory. Také bych rád poděkoval představitelům všech institucí včetně Evropského parlamentu, s nimiž jsme v posledních třech měsících měli desítky diskusí o přípravě jejich rozpočtů. Chtěl bych poděkovat předsedovi Rozpočtového výboru, panu Bögemu, stínovým zpravodajům a koordinátorům politických skupin, ale také svým kolegům, poradcům a pracovníkům Rozpočtového výboru, s nimiž jsme většinu diskusí absolvovali. Díky vám všem se nám podařilo ve většině případů nalézt společnou cestu a společné řešení.
<P>
Kvůli volbám do Evropského parlamentu, které se uskuteční začátkem června, se nám výrazně zúžil časový prostor pro přípravu a diskusi o odhadech rozpočtu, ale také prostor pro hledání kompromisů. Navzdory tomu jsme je dokázali nalézt a již teď mohu konstatovat, že výsledek naší spolupráce pozitivně ovlivní výsledky práce Evropského parlamentu. Přitom při přípravě rozpočtu na rok 2010 pravděpodobně zaznamenáme největší zásahy do struktury Evropského parlamentu za posledních 10-12 let. Je to velká výzva pro vedení Evropského parlamentu, ale i pro nás všechny. Věřím, že na konci roku budeme moci konstatovat, že se nám společně podařilo nastoupit cestu k větší efektivitě činnosti Evropského parlamentu, ale i v ostatních evropských institucích.
<SPEAKER ID="160" NAME="Předsedající">
Rozprava je ukončena.
<P>
Hlasování se bude konat dne 5. května 2009.
