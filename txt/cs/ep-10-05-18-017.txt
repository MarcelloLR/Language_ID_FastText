<CHAPTER ID="017">
Bezpečnostní a preventivní opatření na ropných plošinách EU na volném moři (rozprava) 
<SPEAKER ID="543" NAME="Předsedající">
Dalším bodem je prohlášení Komise k bezpečnostním a preventivním opatřením na ropných plošinách EU na volném moři.
<SPEAKER ID="544" NAME="Günther Oettinger" LANGUAGE="DE">
Paní předsedající, 20. duben byl černým dnem pro Mexický záliv, pro Spojené státy americké, ba pro celý svět. Dnes jsou to přesně čtyři týdny, co těžební průmysl a orgány zkoušejí všechno možné - doposud bez přesvědčivého úspěchu -, aby zastavily ten nesmírný únik ropy a minimalizovaly poškození životního prostředí, zejména na pobřeží.
<P>
Tato nehoda osvětlila v ostrých konturách rizika spojená s těžbou zásob ropy a plynu na volném moři. Vnímavost veřejnosti vzrostla, a to naprosto oprávněně, nejen ve Spojených státech, ale i v Evropě. Evropa společně s Norskem produkuje ročně více než 200 milionů tun ropy. Většina pochází ze Severního moře.
<P>
I když průzkum a doprava ropy a plynu neprobíhá za srovnatelně extrémních podmínek nebo ve stejných hloubkách jako v Mexickém zálivu, musíme mít stále plán pro případ nehody v EU a musíme na ni být připraveni. Máme odpovědné orgány a mechanismy, abychom mohli na možnou nehodu reagovat rychle.
<P>
Máme Evropskou agenturu pro námořní bezpečnost, máme záchranná plavidla, máme mechanismy civilní ochrany, máme dobře koordinovaná podpůrná opatření a komisařka Georgievová tak mohla záhy nabídnout evropskou pomoc při aktuálních opatřeních v Mexickém zálivu.
<P>
Naším cílem musí být prevence tak, abychom vůbec nemuseli řešit odstraňování následků po nehodě. Společně s komisařem Potočnikem jsem proto požádal naše úřady, aby přezkoumaly platné právní předpisy EU. Evropské právní předpisy představují rámec pro opatření v oblasti bezpečnosti a ochrany životního prostředí, a to jak obecně, tak v případě konkrétní nehody.
<P>
Naše směrnice zajišťují minimální bezpečnostní standardy zařízení těchto plošin a obsahují podrobné minimální standardy v oblasti zdraví a bezpečnosti pracovníků. My nyní prověříme všechny tyto právní texty, abychom zjistili, zda představují optimální sadu nástrojů pro podobnou katastrofu nebo nejhorší scénář. To předpokládá úzkou spolupráci s vnitrostátními regulačními orgány, neboť velká část bezpečnostních opatření pro dopravu ropy a plynu a ochranu zdraví spočívá spíše v rukou členských států, než přímo v našich rukou.
<P>
Je samozřejmé, že žádný soubor opatření nemůže nabídnout stoprocentní záruku. Velmi záleží na přístupu a na chování provozních pracovníků našich podniků. Máme proto všechny důvody, abychom se sjednotili: politika a průmysl musí spolupracovat, aby zajistily, že evropské životní prostředí a veřejnost jsou v takovém bezpečí, jak jen to je možné.
<P>
Chtěl bych, aby bezpečnost a udržitelnost dopravy ropy a plynu byla ústředním bodem našich diskusí zúčastněných stran. Proto jsem minulý týden hostil setkání vysokých představitelů velkých energetických podniků působících v evropských vodách. Také komisařka Georgievová se zúčastnila. Na této odborně zaměřené schůzce jsme požádali představitele průmyslu, aby zajistili, že vynaloží veškeré úsilí, aby zabránili podobným nehodám v blízkosti evropského pobřeží.
<P>
Předložili jsme seznam otázek, na které společnosti v následujících dnech odpověděly. V seznamu bylo12 otázek, které obsahovaly v konkrétní podobě vše, co je zásadní pro bezpečnost na ropných a plynových plošinách a pro bezpečnost vod, pobřeží a členských států. V tomto setkání s představiteli průmyslu vidím počátek procesu, který posílí transparentnost činnosti tohoto odvětví a podpoří dodržování předpisů a používání osvědčených postupů.
<P>
V nadcházejících měsících, kdy již lépe pochopíme příčiny nehody, plánujeme druhé setkání, abychom mohli vyhodnotit situaci a aby se Evropa mohla z nehody v Mexickém zálivu poučit.
<P>
V této chvíli, kdy příčiny a okolnosti ještě nebyly zanalyzovány, by bylo předčasné vyvozovat závěry nebo vyzývat k novým legislativním iniciativám. Vyjde-li však najevo, že reakce v podobě předpisů je nezbytná, mohu vás ujistit, že Komise nebude plýtvat časem a předloží vám návrhy evropských právních předpisů.
<P>
Sami vidíte, dámy a pánové, že v Evropě jsou neustále přítomny snahy zabránit zde podobné tragédii. Pokud by však k podobné nehodě přece došlo, máme řadu opatření a mechanismů, jak reagovat účinně a okamžitě a jak minimalizovat rozsah takové nehody pro občany a pro životní prostředí v Evropě.
<P>
Velmi rád vám po našem příštím setkání podám zprávu o tom, co plánujeme.
<SPEAKER ID="545" NAME="Bogusław Sonik" LANGUAGE="PL">
Výbuch ropné plošiny v Mexickém zálivu je největší ekologickou katastrofou svého druhu v historii. Každý den vyteče do zálivu 800 000 litrů surové ropy, což znamená 22 milionů litrů od chvíle, kdy katastrofa započala. Ropná skvrna nyní pokrývá více než 43 000 čtverečních kilometrů, což je plocha větší než Nizozemsko.
<P>
V této chvíli je naší povinností projevit solidaritu se Spojenými státy a se všemi oběťmi tragédie a zajistit, abychom poskytli tolik pomoci, kolik je jen možné. Myslím si, že ve světle této tragédie je nejdůležitější, abychom bezodkladně provedli zvláštní hodnocení - podrobnou a dalekosáhlou technickou prověrku vrtných plošin provozovaných v teritoriálních vodách Evropské unie. To by měl být na nadnárodní úrovni první krok k zajištění bezpečnosti evropských moří. Kromě toho bych chtěl upozornit zejména na skutečnost, že pokud by k podobné tragédii došlo v Baltském moři, což je uzavřené moře, způsobilo by to trvalé a nevratné zpustošení celého regionu a jeho pobřežních oblastí.
<P>
Důležité je, že všechny investice v teritoriálních vodách Evropské unie by měly být předmětem zvláštního sledování, měly by odpovídat nejvyšším bezpečnostním standardům a mělo by být používáno vybavení s nejmodernějšími bezpečnostními systémy. V tomto ohledu si myslím, že je také důležité vypracovat společný přeshraniční postup reakce a spolupráce, který by byl okamžitě aktivován, pokud by došlo k úniku ropy.
<P>
Pozorovatelé ve Spojených státech poukazují na to, že v mnoha případech bylo povolení k instalaci plošin v Mexickém zálivu vydáváno pod tlakem a v zájmu ropného průmyslu, na úkor přírodního prostředí. Je těžké nezmínit v této souvislosti rozhodnutí o výstavbě plynovodu Nord Stream, severního plynovodu, což bylo politické rozhodnutí, které nebere ohled na nebezpečí, jež může tato investice představovat pro ekosystém Baltského moře.
<P>
Pane Oettingere, tváří v tvář dramatu v Mexickém zálivu by nikdy neměla být povolena vrtná zařízení pro těžbu ropy nebo plynu bez stoprocentní záruky bezpečnosti dotčených moří a oceánů. Neměla by být dovolena rozhodnutí přijatá pod tlakem průmyslové nebo politické lobby.
<SPEAKER ID="546" NAME="Kriton Arsenis" LANGUAGE="EL">
Pane komisaři, často nestačí jen posílit preventivní opatření. K nedávnému výbuchu v Mexickém zálivu došlo na plošině, která byla vybudována teprve v roce 2001, a její následné potopení způsobilo dosud největší ekologickou tragédii. Doposud, a to už je 29 dní po nehodě, se nepodařilo zastavit únik ropy, a jak uvedl pan Sonik, denně vytéká do moře v zálivu více než 5 000 tun ropy.
<P>
K tomuto masivnímu znečištění došlo v době, kdy je mnoho druhů, z nichž mnohé vymírají, v období rozmnožování. Poukazuji na pět ze sedmi druhů mořských želv, delfíny, mnohé velryby a řadu významných mořských savců. Nevyhnutelně je postižen i člověk. K tomuto výbuchu, k této havárii, došlo právě v okamžiku, kdy se tato oblast začala vzpamatovávat ze zničujících následků hurikánu Katrina, a havárie si vyžádala si i 11 lidských životů.
<P>
Ve Spojených státech se však přijímají opatření. V roce 1981 Kongres hlasoval pro moratorium zakazující ropné vrty na volném moři v 85 % pobřežních vod kolem USA. Po nehodě Obamova vláda potvrdila moratorium navzdory svým počátečním protikladným prohlášením. Zároveň jsou však stále zadávány zakázky na ropné plošiny, zejména v Severním moři. V současné době existují stovky plošin na volném moři, které z vrtů těží jak ropu, tak plyn.
<P>
Nedávná nehoda v Mexickém zálivu skutečně potvrdila nebezpečí zničení mořského prostředí v důsledku provozu plošin na volném moři. Nicméně, podle evropských právních předpisů jsou vrty pro podmořskou těžbu ropy vyjmuty z působnosti směrnice Seveso o nebezpečí závažných havárií s přítomností nebezpečných látek.
<P>
Tato nedávná havárie nám ukazuje, že nikdo není schopen zaručit, že k podobnému neštěstí nedojde v Evropské unii, a někdy pouhé posilování preventivních opatření nestačí. Obamova vláda byla nucena couvnout před rozsahem katastrofy. Nenadešel snad čas, aby Evropská unie kromě dodatečných preventivních opatření zavedla s okamžitou platností moratorium zakazující vrty na volném moři ve vodách EU, aby se vyrovnala americkému moratoriu? Musíme jednat okamžitě, dříve, než nám zaklepe na dveře podobná nehoda jako v Mexickém zálivu.
<SPEAKER ID="547" NAME="Corinne Lepage" LANGUAGE="FR">
Paní předsedající, zřícení plošiny u pobřeží Louisiany dne 22. dubna způsobilo ropnou skvrnu neuvěřitelného rozsahu. To vyvolává tři důležité otázky. Skutečnost, že nebyly předem použity žádné systémy, které by zastavily únik takového druhu a takových rozměrů je těžko pochopitelná, stejně jako to, že veřejné orgány neprováděly dostatečnou kontrolu bezpečnostních systémů jimi požadovaných a provozovateli plošin uplatňovaných, aby se zabránilo riziku znečištění, a konečně konkrétní riziko týkající se znečištění zvláště citlivých či zvláště osídlených oblastí uhlovodíky. Před chvílí nám náš kolega, pan Sonik, připomněl, jak katastrofální by bylo takové znečištění například v Baltském moři.
<P>
Severní moře zažilo přinejmenším dvě velké nehody na plošinách na širém moři a je jednou ze světových oblastí s největší koncentrací plošin. Za těchto podmínek je naprosto nezbytné, abychom zvážili situaci a zajistili, aby podobná nehoda nebyla u našeho pobřeží možná, a jsme rádi, pane komisaři, že proběhla taková iniciativa.
<P>
Jaká opatření plánujete v krátkodobém výhledu přijmout v návaznosti na to, co jste řekl, aby se zlepšila bezpečnost a prevence nehod na plošinách na volném moři umístěných v našich teritoriálních vodách? Hovořil jste, pane komisaři, o minimálních standardech, ale to není dostatečné.
<P>
Zadruhé, jaká kontrolní opatření existují, aby bylo zajištěno, že jsou plně dodržovány bezpečnostní požadavky? Bezpečnostní pravidla na papíře nestačí, ta musí být uplatňována a jejich uplatňování musí být skutečně sledováno. Co hodláte v tomto směru dělat?
<P>
Zatřetí, jaké existují v případě nehody prostředky, aby se zabránilo znečištění pobřeží? Máme plavidla a síly civilní ochrany, to je všechno hezké, ale co máme vlastně k dispozici? Nenadešel čas požadovat, aby provozovatelé měli konkrétní technické vybavení, které by bylo možno sdílet? Není také nezbytné stanovit, s ohledem na to, že poškození životního prostředí bude nadále zahrnuto do právních předpisů EU, odpovídající systém náhrad a souvisejících finančních záruk?
<P>
A nakonec, ropné společnosti pracují ve stále větších hloubkách, což velmi ztěžuje zásah v případě nehody a vystavuje mořské prostředí riziku. Jaká opatření se plánují pro těžbu na volném moři ve větších hloubkách, zejména na dalekém severu?
<P>
A úplně nakonec se vrátím k otázce, kterou právě položil náš kolega, pan Arsenis: nenadešel čas, abychom uvažovali o moratoriu za stejných podmínek, jaké chtějí zavést Spojené státy? Chceme a potřebujeme se dostat ven z této na ropě založené společnosti. Nenadešel čas, abychom to udělali?
<SPEAKER ID="548" NAME="Isabelle Durant" LANGUAGE="FR">
Paní předsedající, pane komisaři, i já si myslím, že musíme zastavit ty, kdo si v průmyslu hrají na boha.
<P>
Dnes, dříve než kdy jindy, průmyslové země žízní po ropě. Dělají vrty všude, kde mohou, a ve stále větších hloubkách, což jasně zvyšuje nebezpečí havárie. V poslední době těžařské společnosti upřednostňovaly průzkum a těžbu na úkor bezpečnosti a životního prostředí. Již skoro měsíc vytéká každý den do Mexického zálivu 800 000 litrů ropy a ekologické a ekonomické škody budou katastrofální. Spatřuji obrovskou propast mezi mamutími částkami vynakládanými na stále hlubší těžbu a naprosto neodpovídajícími zdroji věnovanými na prevenci a předvídání rizik.
<P>
Stejně jako moji kolegové, i já požaduji několik věcí. Zaprvé, domnívám se, že musíme provést audit všech ropných plošin, abychom zkontrolovali jejich stav, jejich stupeň bezpečnosti a to, zda odpovídají standardům. Musíme pochopitelně provést i prohlídky plošin, i když za tyto prohlídky odpovídají členské státy, a je nutné, aby Komise na tyto kontroly dohlížela.
<P>
Dále si myslím, že je třeba definitivně chránit ty nejcitlivější ekosystémy. V tomto ohledu je potřeba, rovněž jako iniciativa, kterou jste podnikli a kterou vítám, zjistit, jak bychom se mohli vypořádat s takovými okolnostmi, pokud by došlo k podobné nehodě u našeho pobřeží, si skutečně myslím, že Evropa musí podniknout iniciativy na definitivní ochranu těch nejcitlivějších ekosystémů. Tím mám na mysli například Aljašku. Potřebujeme mezinárodní úmluvu postavenou na stejném modelu, jako je úmluva o ochraně zdrojů v Antarktidě, a Evropa by mohla stát v čele této snahy a této úmluvy.
<P>
A konečně, potřebujeme-li ještě nějaký, tak toto je velmi dobrý důvod k větším a rychlejším investicím do obnovitelných energií. Sopka - neřeknu její jméno, protože to je nevyslovitelné - byla pro nás znamením v oblasti letecké dopravy. Stejně tak tato strašlivá nehoda je pro nás dalším znamením, pokud jde o těžbu ropy. Nadešel čas, abychom si uvědomili, že bláznivé závody o těžbu ropy všude a za každou cenu už máme za sebou.
<SPEAKER ID="549" NAME="Giles Chichester">
jménem skupiny ECR. - Paní předsedající, vítám prohlášení pana komisaře. Svět sledoval s úžasem jak ohromný únik plynu a ropy z protrženého potrubí po výbuchu a havárii v Mexickém zálivu, tak zdánlivou neschopnost těžebního průmyslu a úřadů USA zastavit únik. Musíme doufat, že nejnovější vývoj bude úspěšný.
<P>
Jak kolegové uvedli, máme vlastní zkušenosti s nehodami plošin v Severním moři. Jako jeden z příkladů mám na mysli Piper Alpha a věřím, že jsme se z toho poučili. Připomeňme si ale, že je značný rozdíl mezi hloubkou moře, v níž se pracuje v Mexickém zálivu, a hloubkou v Severním moři. Trvám na tom, abychom byli opatrní a nepouštěli se do nových právních předpisů. Ujistěme se o tom, co se stalo. Ujistěme se, zda by naše stávající předpisy zabránily, aby se to stalo tady, a ujistěme se, zda by tomu zabránily jakékoli nové předpisy.
<P>
Nehody a živelné pohromy se stávají a my nemůžeme zaručit, že jim zabráníme. Musí existovat hranice toho, co jsme schopni učinit, abychom jim zabránili. Uvažujeme-li o relativním riziku, chtěl bych vyslovit závěrečnou myšlenku: nehody, jako je tato, staví relativní bezpečnost jaderné energie do odlišného světla.
<SPEAKER ID="550" NAME="Elie Hoarau" LANGUAGE="FR">
Paní předsedající, únik ropy v Mexickém zálivu je skutečným neštěstím, jak z ekologického, tak z ekonomického hlediska. Při vydávání povolení k vrtům ministerstvem vnitra Spojených států došlo zjevně k určitým pochybením. To je neodpustitelná nezodpovědnost, jejíž důsledky jsou nevyčíslitelné a mají dopad nejen na Spojené státy.
<P>
Víme, že země po celém světě vydávají stovky povolení k vrtům na volném moři, a pokud by tato povolení byla vydávána takto nezodpovědně, znamenalo by to vážné problémy pro celý svět. Jako poslanec Evropského parlamentu za nejvzdálenější region Evropy a za zámořská území a teritoria, který se skládá téměř výhradně z ostrovů, celkem z téměř 130 ostrovů rozesetých po třech světadílech, musím vyjádřit tváří v tvář plánům na těžbu ropy na volném moři velké obavy o naše ostrovy. Proto je pro Evropskou unii, která musí jít příkladem, zásadní provést co nejpřísnější revizi bezpečnostních a preventivních opatření na vlastních ropných plošinách na volném moři.
<P>
Náhodné nebo provozní úniky ropy do moře, které nejsou způsobovány nutně jen Evropou, se navíc odhadují na desítky tisíc tun ročně. Nenastal čas, aby Evropská unie přišla s iniciativou, aby plošiny na volném moři spadaly nadále pod nesporně odborný orgán, který by měl být zřízen jako mezinárodní orgán?
<P>
Po Kodani a uprostřed příprav na Cancún by si Evropská unie měla zakládat na tom, že podporuje skutečnou globální správu průzkumu, ochrany a využívání mořských zdrojů.
<SPEAKER ID="551" NAME="Hans-Peter Martin" AFFILIATION="NI">
(DE) Paní předsedající, pane komisaři, jako občan žijící u Bodamského jezera bych na vás chtěl apelovat, abyste tu nehodu, tu havárii v Mexickém zálivu bral tak vážně, jako kdyby se stala v tomto našem Bodamském jezeře. Pak byste už neměl žádnou pitnou vodu a v mém městě by se už nekonal festival, a to se všemi souvisejícími dramatickými důsledky a s mnoha dalšími věcmi.
<P>
Co to znamená? Jste si jist, že ropná zařízení daleko od nás - jinými slovy v Severním moři a v Baltském moři - skutečně vydrží různé bouřlivé povětrnostní podmínky, kterým budou muset čelit v důsledku změny klimatu? Jste si jist, že vaše Evropská agentura pro námořní bezpečnost je skutečně vybavena tak, aby se s něčím takovým mohla vypořádat? Hovořil jste o dobré koordinaci. Často jsme již zažili nefungující radiové spojení mezi různými zeměmi. Prověřuje se to dřív, než dojde k tísňové situaci? A když se něco skutečně stane, jaká je právní situace, pokud jde o stíhání ropných společností? Byl by v této souvislosti užitečný například rizikový fond?
<P>
A nakonec, je vám jasné, že orgány dohledu v USA byly příliš úzce vzájemně propojeny s ropným průmyslem? Můžete vyloučit, že bychom my tady v Evropě měli stejné problémy? Podmínka by neměla znít "Můžete dělat všechno, kromě...".
<SPEAKER ID="552" NAME="Elena Oana Antonescu" AFFILIATION="PPE">
(RO) Já také vítám iniciativu Komise. Myslím si, že pro nás je důležité diskutovat o problému, i když se nehoda nestala v oblasti, která by spadala pod pravomoc některého členského státu Evropské unie.
<P>
V teritoriálních vodách členských států je v současné době mnoho ropných těžebních plošin. Očekává se, že tato činnost se časem ještě rozšíří, neboť Mezinárodní energetická agentura odhaduje, že v současné době je známo pouze 5 % podmořských zásob ropy. Pro nás je důležité to, jak se máme poučit z havárie v Mexickém zálivu a jaká je současná situace ve vodách, kde v členských státech EU probíhají podobné těžební činnosti. Bude-li to nutné, musíme přijmout i dodatečná opatření na zlepšení bezpečnosti pracovníků na těchto plošinách a další opatření, jimiž se bude předcházet nehodám s katastrofálními následky pro zranitelné regiony Evropy.
<P>
Další poučení, které si musíme odnést z havárie Deepwater Horizon, ale i z minulosti, je to, že musíme velmi pečlivě dohlížet na způsob vydávání provozních povolení a jaká je nynější smluvní praxe. Musíme zajistit, aby se společnosti nemohly vyhnout zodpovědnosti. Společnost, která vstupuje do obchodní dohody s určitým stupněm rizika, které je třeba řešit konkrétními bezpečnostními opatřeními, a která může přinést ohromný zisk, musí být rovněž připravena nést následky, dojde-li k nehodě.
<P>
Pokud sledujete vyšetřování této havárie ve Spojených státech, vidíte, že řetězec smluvních vztahů mezi několika podniky umožňuje, aby společnosti házely vinu jedna na druhou, zatímco ropa stále vytéká do moře. Podobnou situaci tady nemůžeme připustit. Proto se musíme podívat na právní předpisy v této oblasti a zdokonalit právní rámec, abychom mohli zajistit, že omezíme rizika vzniku takové nehody.
<P>
Minulé zkušenosti ukazují, že za takovými nehodami zůstávají velké lidské a ekologické ztráty a řízení o určení odpovědnosti mohou trvat dlouhá léta. Komise musí zajistit, aby právní předpisy pro využívání ropných zdrojů za bezpečných podmínek neobsahovaly ustanovení, která by byla příliš neurčitá, a musí posoudit, do jaké míry musí být tyto předpisy pozměněny, aby omezily využívání způsobů, jak se vyhnout odpovědnosti.
<SPEAKER ID="553" NAME="Marek Józef Gróbarczyk" AFFILIATION="ECR">
(PL) Příklad, kterým je havárie v Mexickém zálivu, nás nutí bedlivě přemýšlet o investičních projektech, které v Evropě probíhají. Hovořím o severním plynovodu, který se staví navzdory doporučením Evropského parlamentu.
<P>
Zdrojem plynu bude ruské Štokmanovo pole v Barentsově moři. Projekt plánuje v první fázi vytěžení 24 miliard m3 plynu ročně, to se však později zvýší na 68 miliard. K získání takového množství plynu je třeba provést v krátké době mnoho vrtů. Nebude možno zastavit proud 148 000 tun metanu, neboť zde nejsou žádné ventily nebo tranzitní stanice. Poškození plynovodu nebude v žádném případě znamenat jeho uzavření. Plyn bude nadále unikat, dokud nebude porucha opravena, neboť pokud by se do něj dostala voda, zničilo by to plynovod úplně. Proto vyzývám Komisi, aby provedla důkladnou analýzu nebezpečí, které představuje uskutečňování projektů tohoto druhu.
<SPEAKER ID="554" NAME="Paul Rübig" AFFILIATION="PPE">
(DE) Paní předsedající, dámy a pánové, tato rozprava je aktuální. Ještě jsme nevyřešili problém v Mexickém zálivu, a ani nevíme, kde dojde k dalším problémům.
<P>
To je, pane komisaři, důvodem pro tuto mou první otázku: kde může Evropa momentálně pomoci odbornou expertizou, Společným výzkumným střediskem nebo různými jinými orgány, které máme, abychom se mohli společně pokusit řešit havárii v Mexickém zálivu co nejrychleji a nejúčinněji? Omezováním emisí CO2 o 20 % a zvolením obnovitelné energie se Evropská unie vydala správnou cestou a díky vyšší účinnosti toho můžeme hodně dosáhnout. Myslíte si, že společně s Norskem můžeme přijít v rámci Evropského hospodářského prostoru s novými iniciativami?
<SPEAKER ID="555" NAME="Saïd El Khadraoui" AFFILIATION="S&amp;D">
(NL) Stejně jako jiní řečníci jsem naprosto ohromen, že je možné nechat po celé týdny vytékat do moře bez přestání stovky tisíc litrů ropy, aniž bychom ji dokázali zastavit. Jsem také naprosto šokován obrovskými škodami, které jsou tím způsobeny, a skutečností, že dotyčná společnost, BP, je neustále bagatelizuje. Jsme nuceni čelit faktům a nemohli jsme ani vyhodnotit dlouhodobější následky.
<P>
Proto je zásadní, abychom přijali na evropské, nikoli na vnitrostátní úrovni, opatření potřebná k tomu, aby se takové věci v budoucnosti nestávaly. Při tom se musíme soustředit na procedurální i na technické aspekty tím, že uložíme používání bezpečnostních systémů. Něco to samozřejmě stojí, ale nedělat nic by pochopitelně stálo mnohem víc.
<P>
V minulosti jsme byli první, kdo uložil dvojitý trup pro ropné tankery. Myslím si, že i v tomto případě bychom měli být první a jít dobrým příkladem.
<SPEAKER ID="556" NAME="Karin Kadenbach" AFFILIATION="S&amp;D">
(DE) Paní předsedající, pane komisaři Oettingere, jako členka Výboru pro životní prostředí, veřejné zdraví a bezpečnost potravin a jako stínová zpravodajka pro biologickou rozmanitost pociťuji samozřejmě osobní dopad této havárie. Došlo k rozsáhlému zničení života, který by měl být zachován. Někdo to již dnes zmínil, ale pravdou je, že navzdory vší opatrnosti se nehody stávají, neboť prevence má své hranice.
<P>
Nehody se však neomezují na ropné plošiny, ani jaderné elektrárny nejsou imunní vůči nehodám a haváriím. V Rakousku máme rčení, které zní: "Musí se vždycky něco stát, aby se něco stalo?" Jinými slovy, musí vždycky dojít k nehodě, abychom se poučili? Ropná havárie by nás měla přimět k zamyšlení, zda by pro Evropu nebyl krokem kupředu odklon od jaderné energie. Měli bychom rovněž zaměřit všechnu svou duševní energii a své finanční zdroje na investice do obnovitelné energie.
<SPEAKER ID="557" NAME="Seán Kelly" AFFILIATION="PPE">
(GA) Paní předsedající, je dobře, že projednáváme tuto důležitou záležitost, ale já nakonec nevím, co vzejde z naší debaty nebo čeho dosáhneme u velkých společností, tedy ropných společností, kterým patří ropné vrty, jež způsobily tyto škody a tuto havárii.
<P>
Zároveň je třeba pochválit Komisi za její doporučení, aby zde byla přijata opatření, která zajistí, že se na našem území nic takového nestane. Vyplývá-li ovšem z této nehody nějaké poučení, je to fakt, že naléhavě potřebujeme zpřístupnit ve své oblasti jiné zdroje poskytující energii, zejména zdroje přírodní energie, jako je vítr nebo solární energie. Čím dříve to uděláme, tím lépe pro každého. Pokud se nám to nepodaří, ropné společnosti se při hledání ropy posunou dál do oceánu a ke škodám a haváriím, jako je tato, dojde nikoli jednou, ale bude k nim docházet opakovaně. Neměli bychom dovolit, aby se to stalo.
<SPEAKER ID="558" NAME="Silvia-Adriana Ţicău" AFFILIATION="S&amp;D">
(RO) Podporujeme investice do evropské energetické infrastruktury, ale jen v případě, že zaručují naprostou bezpečnost stavebních a provozních činností. Rovněž využívám této příležitosti a vyzývám k tomu, aby veškeré projekty zahrnující podvodní těžbu nebo přepravu uhlovodíků byly prováděny až po řádném posouzení dopadu na životní prostředí.
<P>
Vícekrát jsem vyzývala ke zřízení evropských zásahových středisek pro námořní nehody v každém členském státě, který má přístup k moři. Tato havárie také spadá do této kategorie. V neposlední řadě, všechny společnosti zapojené do podvodní těžby a přepravy uhlovodíků by měly nabízet záruky a mít pojistky na úhradu škod v případě nehody.
<SPEAKER ID="559" NAME="Zigmantas Balčytis" AFFILIATION="S&amp;D">
(LT) Myslím si, že celý svět se zájmem sleduje události probíhající nyní na pobřeží Mexického zálivu. Nikdo nemohl předpokládat a předvídat, že tak velká země, země s vůdčím postavením ve světě, Spojené státy, nebude schopna vypořádat se s tím, co se na první pohled zdálo zvládnutelné. Myslím si, že my, Evropa, také přispíváme značnými prostředky a lidskými zdroji k řešení problému změny klimatu. Příroda si však žádá své. Jsem přesvědčen, že je velmi dobré, že budeme mít příležitost poučit se z chyb někoho jiného, ale rád bych vám znovu připomněl problém se severním plynovodem, a věřím, že my, Evropa, budeme politicky odpovědní při využívání tohoto plynovodu, a proto bych vás rád vyzval, pane komisaři, abyste zajistil, že znovu prověříme podmínky využívání tohoto plynárenského projektu. Vítám rovněž tuto příležitost a chci podpořit vlastní evropské záchranné kapacity.
<SPEAKER ID="560" NAME="Günther Oettinger">
člen Komise. - (DE) Paní předsedající, vážení poslanci, stejně jako vy jsem šokován, nejen jako komisař, ale i jako občan, když vidím, jak je v těchto případech na mnoho let příroda narušena a zničena.
<P>
I když jsme šokováni, musíme zůstat klidní a zachovat si chladnou hlavu, neboť frenetická aktivita a hysterie by v tomto případě nebyly na místě. Přesná příčina havárie v Mexickém zálivu je stale neznámá. Selhala technika? Byla to chyba lidského faktoru? Důvěřuji vládě a veřejnosti USA, že budou hledat vysvětlení se stejnou důkladností, jako je náš zájem na vysvětlení příčin zde v Evropě.
<P>
Věřím také, že občané Spojených států amerických, stejně šokovaní a starostliví, očekávají, že vyplyne poučení. V tomto ohledu důvěřuji Spojeným státům jako průmyslovému státu, věřím v jeho technické dovednosti a demokracii.
<P>
Zadruhé, musíme se odchýlit od závislosti na ropě. Je ovšem jasné, že na ropě závisíme po generace a to se týká především průmyslově vyspělých států Evropy. Naši občané mají mnohem více než 200 milionů automobilů a vy i já s nimi jezdíme. Já hodně jezdím autem a také hodně služebně létám. O víkendu poletí stovky tisíc lidí zase na jih a stráví svatodušní svátky na Mallorce. Pokud jde o Řecko a Španělsko, říká se, že jen turistický ruch může vyřešit hospodářskou krizi, a to znamená více letů do Atén, do Palmy, do Marbelly a na další místa. Spotřebováváme ropu - my všichni, vy i já. Řekl bych, že ani tato důstojná sněmovna, tento ctihodný parlament, není postaven právě energeticky příznivě. Je tu více neonových zářivek, než je tu dnes poslanců. Právě pro to všechno se domnívám, že bychom si prostě měli uvědomit, že spotřeba ropy bude trvat ještě řadu let, ale musíme nicméně usilovat o to, abychom zmenšili závislost na ropě: 20 % obnovitelné energie do deseti let.
<P>
Připravujeme plán do roku 2050 a v průběhu roku vám předložíme různé alternativy. Odborné názory ukazují, že do čtyřiceti let můžeme získávat 80 % svých energetických potřeb z jiných zdrojů než z fosilních paliv, tedy z jiných zdrojů než z ropy. Jednou z možností je elektromobilita, ale většina vozidel stále ještě mnoho let nebude mít elektrický pohon, ale bude poháněna ropou ve formě nafty nebo benzínu.
<P>
Je jasné, že ropné vrty v Severním moři nebo v Mexickém zálivu znamenají pokus omezit závislost na řadě zemí. Bez toho, bez našich vlastních ložisek, by naše závislost na zemích OPEC a na zemích, jimž není vždy vlastní demokracie, byla dokonce větší než dnes.
<P>
Je tu však jeden zásadní rozdíl: v Severním moři se provádějí vrty v hloubkách 150 až 200 metrů, zatímco v Mexickém zálivu jde o hloubky 3 000 až 4 000 metrů, takže možnosti zaručit bezpečnost jsou mnohem menší. Hloubek 150 a 200 metrů lze dosáhnout ponorkami s lidskou posádkou. V Mexickém zálivu jsou lidé v zásadě daleko od zdroje nebezpečí, daleko od stanovené technické bezpečnosti.
<P>
Důvěřuji i našim členským státům. Máme veškeré důvody důvěřovat našim vnitrostátním orgánům a našim technickým týmům ve Spojeném království, Německu, Norsku a Dánsku. A nynější partnerství mezi Evropskou unií a naším orgánem (Evropskou agenturou pro námořní bezpečnost - EMSA) s vnitrostátními bezpečnostními týmy znamená vynikající bezpečnostní spolupráci na vysoké úrovni mezi Evropskou unií a těmi našimi členskými státy, jež spolu sousedí.
<P>
V případě plynovodu Nord Stream musíme rovněž prověřit záležitost bezpečnosti. Tento projekt zahrnoval složitá bezpečnostní a schvalovací řízení a já chci, aby bylo jasné, že Nord Stream bude pravděpodobně nejmodernějším a nejbezpečnějším plynovodem na světě. I tady je jeden zásadní rozdíl: kdyby v plynovodu někdy nastal problém, plyn by mohl být zastaven u zdroje nebo na pobřeží. Nord Stream není srovnatelný s tím, co se děje v Mexickém zálivu.
<P>
My se skutečně budeme muset vydat cestou vedoucí směrem pryč od ropy, ale abychom touto cestou prošli, budeme potřebovat desítky let. Každý z nás v politice i ve společnosti se musíme touto cestou vydat. Mezitím musíme na této cestě prověřit, zda naše bezpečnostní standardy, právní předpisy, pokyny a bezpečnostní týmy představují tu nejvyšší úroveň. Položili jsme si příslušné otázky. Na podzim, až budeme znát příčiny, až budeme mít odpovědi, až "pogrilujeme" naše energetické společnosti, vás budeme rádi znovu informovat. Věřím tomu, že energetické společnosti jsou si dobře vědomy závažnosti situace.
<P>
Mám ještě poslední závěrečnou poznámku. Již existují základy povinnosti náhrady škod s trestní funkcí. Žádný z účastníků sporu ve Spojených státech to ostatně nepopírá. Až bude jasné, kdo je vinen, bude tato strana odpovědna a již nyní je jasné, že částka půjde do milliard. V evropském právu životního prostředí i v našich vnitrostátních ekologických předpisech je otázka odpovědnosti, způsobení škody a náhrady škod s trestní funkcí jasná. I to posílí preventivní přístup, pokud jde o bezpečnost.
<P>
Předpokládám, že do několika týdnů budeme vědět, zda my v Evropě máme nějak jednat po právní nebo technické stránce, a pak budeme rádi znovu informovat Parlament. Vaše slova svědčí o tom, jak je pro vás důležité, a to napříč všemi politickými stranami, jednat v této záležitosti předvídavě a preventivně, nikoli reagovat až poté, kdy již k havárii došlo. Právě takovým způsobem pracujeme v Komisi.
<SPEAKER ID="561" NAME="Předsedající">
Rozprava je skončena.
<P>
Písemná prohlášení (Článek 149)
<SPEAKER ID="562" NAME="András Gyürk" AFFILIATION="PPE">
písemně. - (HU) Po havárii hlubokomořského ropného vrtu u pobřeží USA je i pro nás žádoucí, abychom se poučili. Především musíme prohlásit, že navzdory tomu, že hlubokomořské vrty jsou přehlídkou nejmodernějších průmyslových technologií, stále nejsou bez rizika. Rovněž musíme jednoznačně konstatovat, že zvýšení soukromých investic do ropného průmyslu nesmí znamenat, že ti, kdo přijímají politická rozhodnutí, rezignují na právo na přísné ekologické předpisy. Ropná havárie ve Spojených státech je dobrou příležitostí, aby EU revidovala své vlastní bezpečnostní předpisy. Ty jsou stále příliš obecné. Pomysleme jen na směrnici o posuzování dopadu na životní prostředí nebo na rámec pro bezpečnost při práci. Revize je tím spíše oprávněná, že předpisy, které jsou trochu konkrétnější, se zaměřují spíše na opatření, která je třeba přijmout poté, co dojde k neštěstí. Úvahy, které mají něco společného s prevencí, jsou odsunuty do pozadí. Poučeni příkladem z USA musíme jasně vymezit oblasti odpovědnosti vlastníků a provozovatelů ropných vrtů a orgánů dohledu. Předpisy určené pro průmysl a dobrovolné závazky společností nenabízejí jisté řešení. Je naprosto jasné, že je potřeba mít právně stanovené bezpečnostní záruky.
