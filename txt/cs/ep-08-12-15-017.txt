<CHAPTER ID="017">
Transfery produktů pro obranné účely (rozprava) 
<SPEAKER ID="176" NAME="Předsedající">
Dalším bodem je zpráva paní Rühleové jménem Výboru pro vnitřní trh a ochranu spotřebitelů o návrhu směrnice Evropského parlamentu a Rady o zjednodušení podmínek transferů produktů pro obranné účely uvnitř Společenství - C6-0468/2007 -.
<SPEAKER ID="177" NAME="Heide Rühle">
zpravodajka. - (DE) Pane předsedající, bohužel se jedná o další dohodu v prvním čtení - ale předpokládám, že o tom bude paní Weilerová mluvit později.
<P>
Musíme využít příležitosti k dosažení kompromisu během francouzského předsednictví. V současnosti se na výzbroj nevztahují pravidla vnitřního trhu, což znamená, že je třeba všem produktům vydávat licence jednotlivě: všechny produkty vyžadují zvláštní licenci, od jednoduchých produktů, jakými jsou šrouby či součásti uniforem, až po vysoce složité zbraně. Tyto licence vydává 27 různých vnitrostátních systémů a my se nyní snažíme tuto problematiku zjednodušit a zharmonizovat, abychom zajistili větší přehlednost a aby se skutečná práce - totiž kontroly - mohla zaměřit na komplexní systémy: Jinými slovy, abychom se místo provádění kontrol všeho ve stejné míře prostřednictvím jednotlivých licencí mohli skutečně zaměřit na to, co je podstatné.
<P>
Nicméně je zcela zřejmé, že jakékoli takovéto zjednodušení nesmí zmenšit odpovědnost členských států za vývoz zbraní a jejich kontrolu: to v žádném případě. Tato odpovědnost hraje největší roli zejména v postupu udělování licencí. Licence stanovují omezení týkající se užívaní a koncového užití, jež jsou nedílnou součástí produktu a jeho dodávek a jež musí příjemce splňovat. Evropské právní předpisy musí tuto odpovědnost na straně členských států posílit a stejně tak ode všech požadovat, aby uplatňovaly stejný postup.
<P>
Zjednodušení v tak citlivé oblasti, jako je tato, musí rozhodně zohlednit skutečnost, že v rámci Evropské unie dochází k opakovanému porušování omezení týkajících se vývozu do třetích zemí. Zbraně z EU jsou používány v zemích známých porušováním lidských práv. Jako příklad uvádím 82 obrněných vojenských vozidel, jež byla v září 2006 v rozporu s evropským právem vyvezena přes Francii a Belgii do Čadu. Dříve, ačkoli členské státy mohly na papíře požadovat, aby příjemce splňoval doložky o koncovém užití, neměly možnost podniknout praktické kroky vůči příjemci v jiném členském státě, který zboží znovu vyvezl v rozporu s tímto omezením.
<P>
Například, nevládní organizace Saferworld s politováním konstatovala, že Rumunsko nemá účinné sankce pro případ porušení vnitrostátního systému transferu zbraní. Touto směrnicí to chceme změnit. Touto směrnicí posilujeme povinnosti členských států. Nicméně musím připomenout, že směrnice je založena na právních předpisech vnitřního trhu, na článku 95 Smlouvy o ES - jinými slovy, na prvním pilíři smlouvy, což naneštěstí znemožňuje přímé zařazení dohod v oblasti zahraniční politiky, jako je např. Kodex chování EU pro vývoz zbraní, do druhého pilíře. I tak však máme jasně formulovaný bod odůvodnění, jenž jednoznačně uvádí, že je to členský stát, kdo v této oblasti nese odpovědnost.
<P>
Mým hlavním zájmem, coby zpravodajky Evropského parlamentu, bylo zvýšení transparentnosti a demokratických kontrol, abychom předcházeli porušování a abychom porušování v případě, že k němu dojde, trestali. Podmínky pro umožnění transferů zbraní jsou zvýšená odpovědnost všech stran a větší vzájemná důvěra.
<P>
Posilujeme zejména dva hlavní povolovací postupy - zaprvé souhrnné povolení a zadruhé všeobecné povolení - čímž jasně stanovujeme povinnosti podniků, které o všeobecné povolení usilují. V budoucnosti budou tyto podniky muset získat osvědčení, což bude jediný způsob, jak získat všeobecná povolení. Osvědčení bude vyžadovat naprostou odpovědnost od samotných podniků až po nejvyšší úrovně řízení s ohledem na soulad se zavedenými vývozními omezeními. Je třeba, aby členské státy podnikům, které tato omezení nesplňují, nejen odebraly osvědčení, ale aby je rovněž potrestaly. V budoucnu bude ve veřejně přístupných rejstřících zveřejněn seznam podniků se všeobecnými povoleními, který veřejnosti poskytne větší transparentnost a možnosti sledování. Všeobecná povolení budou také zveřejněna se všemi povinnostmi, které zahrnují.
<P>
Všechny členské státy musí používat stejná kritéria pro vydávání osvědčení podnikům: Toto je velmi důležitý bod. Směrnice bude tudíž zvyšovat tlak na členské státy, které dosud schvalovaly a řídily vývoz zbraní nepřehledně. To znamená, že oblast, která je podle organizace Transparency International obzvláště náchylná ke korupci, bude poprvé zcela transparentní.
<SPEAKER ID="178" NAME="Günter Verheugen" LANGUAGE="DE">
Pane předsedající, dámy a pánové, dnes činíme velký krok na cestě k vnitřnímu trhu produktů pro obranné účely. Přitom však zachováváme právo členských států na vlastní rozhodnutí ve věci vývozních politik v tomto citlivém odvětví. To je jediné možné řešení velice složité otázky a rád bych chtěl poděkovat především zpravodajce paní Rühleové za těžkou a přínosnou práci. Rovněž děkuji stínovým zpravodajům, kteří mají na dnešním úspěchu významný podíl.
<P>
Rád bych poděkoval také francouzskému a slovinskému předsednictví, která zajistila to, že jednání v Radě tak rychle pokročila: Je skutečně pozoruhodné, že jsme dokázali přijmout tak obtížný návrh za necelý rok - již dnes.
<P>
Kdo by před deseti lety, kdy Komise poprvé přišla s myšlenkou vnitřního trhu s produkty pro obranné účely, věřil, že tuto myšlenku opravdu uskuteční? Nemyslím si, že by tomu mnoho lidí věřilo, ale naše vytrvalost se vyplatila. Dosáhli jsme zlomového okamžiku: Členské státy již nebudou jiné členské státy za účelem vývozu zbraní považovat za třetí země, ale za partnery, což bude jasné a politicky významné prohlášení o evropské integraci.
<P>
Nelze rovněž podceňovat hospodářský význam této věci. Peníze daňových poplatníků budou v budoucnu využívány účinněji, protože stávající běžné zdvojení činnosti, které je nákladnější, nahradí specializace. Náš průmysl bude na mezinárodní úrovni konkurenceschopnější: To se týká zejména malých a středních podniků, které budou mít snazší přístup na tento trh díky jasnějším a předvídatelnějším pravidlům.
<P>
Konečně, ozbrojené síly členských států budou mít lépe zabezpečené dodávky a větší výběr, co se týče kvality výzbroje - dosti snadno, pokud budou nakupovat v rámci Evropské unie, což by mělo sloužit rovněž jako pobídka pro nákup výrobků z EU namísto výrobků z mimoevropských zemí.
<P>
Závěrem také přepokládám, že tato směrnice bude pro nás všechny přínosem v oblasti bezpečnosti. V oblasti interních kontrol Společenství dosahujeme skutečných úspor, jež členským státům poskytnou dodatečné zdroje pro zefektivnění kontrol vývozu do třetích zemí. Rád bych znovu zdůraznil, co právě uvedla paní Rühleová ohledně současné praxe, a souhlasím s ní, že je v tomto ohledu zapotřebí více kontrol. Mnoho lidí velmi tvrdě pracovalo na tom, abychom dosáhli tohoto výsledku, a dnes se nám to společně podařilo. Jsem vám všem za to velmi vděčný.
<SPEAKER ID="179" NAME="Hannes Swoboda" LANGUAGE="DE">
Pane předsedající, pane komisaři, paní Rühleová, dovolte mi srdečně paní Rühleové poděkovat. Stejně jako pan komisař se i já - jménem Výboru pro průmysl, výzkum a energetiku - domnívám, že musíme pro zbrojní průmysl zlepšit počáteční podmínky. Vzhledem k úrovni konkurence, zejména ze strany Spojených států amerických, potřebujeme rovné konkurenční podmínky stejné úrovně.
<P>
To neznamená - jak už bylo řečeno - že nepotřebujeme, aby různé členské státy měly vlastní pravidla týkající se vývozu zbraní, potřebujeme však zjednodušené postupy, pokud je to nutné a možné, v neposlední řadě v zájmu zmírnění byrokracie.
<P>
Je záhodno opětovně zdůraznit, že potřebujeme transparentnost. Zvýší se tak pocit bezpečnosti, zjednoduší postup a rovněž bude možné jednodušším způsobem odhalovat případná porušování předpisů, než je tomu za současných podmínek.
<P>
Je samozřejmě nezbytné provádět pravidelné kontroly, abychom zajistili, že jsou dodržovány dohodnuté principy a pravidla, což je přirozeně třeba zaznamenat v různých obchodních dokladech.
<P>
Na závěr bych jen rád zdůraznil, že se neobejdeme bez sankcí, nikoli proto, že chceme sankce nutně uvalovat, ale protože chceme dát jasně najevo, že pokud máme mít zjednodušená pravidla odpovídající danému odvětví, potřebujeme na druhou stranu i větší tlak, abychom zajistili dodržování těchto pravidel. Domnívám se, že v tomto smyslu je toto velmi kvalitní zpráva a že podnikáme významný krok na cestě k vnitřnímu trhu produktů pro obranné účely.
<SPEAKER ID="180" NAME="Jacques Toubon">
jménem skupiny PPE-DE. - (FR) Pane předsedající skutečně mě potěšilo přijetí tohoto návrhu směrnice, neboť právní akt Společenství poprvé zjednoduší transfery mezi členskými státy v nesmírně citlivé oblasti, jakou je oblast produktů pro obranné účely.
<P>
Jedná se o skutečný krok vpřed pro vnitřní trh s obranným materiálem. Vděčíme za to jak práci Parlamentu, zejména práci naší zpravodajky paní Rühleové, tak úsilí vynaloženému Radou a Komisí od našich jednání, která se konala před měsícem, kdy jsme hlasovali ve Výboru pro vnitřní trh a ochranu spotřebitelů.
<P>
Tento text má dvojí cíl: cíl v oblasti průmyslové politiky - což je výborné pro evropský zbrojařský průmysl - a cíl v oblasti vnitřního trhu, kterým bylo umožnit pohyb těchto produktů a přitom zohledňovat jejich specifika.
<P>
Opravdu jsme dosáhli rovnováhy, která nám umožňuje zajistit zachování bezpečnostních zájmů členských států, vzhledem k opakovaným odkazům na článek 30 a 296 Smlouvy, a toho, že členské státy budou moci rozvíjet probíhající typ mezivládní spolupráce, který je založen na prohlášení o úmyslu. Tento text značně přispěje ke zvýšení vzájemné důvěry mezi členskými státy, pokud se týká transferů, prostřednictvím certifikace a rozvoje souhrnných a všeobecných licencí. Vývoz do třetích zemí je z tohoto textu velmi jasně vyloučen a existuje zřetelný rozdíl mezi prvním pilířem, vztahujícím se k vnitřnímu trhu, a druhým pilířem.
<P>
V podstatě jsem přesvědčen, že by tuto směrnici měli všichni přivítat tím spíš, že Rada současně, tedy minulý týden, 8. prosince přijala společný postoj ke kodexu chování, čímž se tento kodex chování stal závazným poté, co byl tři roky na mrtvém bodě. Toto byl požadavek Parlamentu, který se dnes splnil.
<P>
Stejně tak je tento text součástí oživení evropské bezpečnostní a obranné politiky, o kterém Evropská rada rozhodla právě v pátek, a například uspějeme v dosažení známého cíle, nasazení 60 000 osob do 60 dnů. Je zřejmé, že tímto dosahujeme značných úspor i kvalitní vnější politiku.
<SPEAKER ID="182" NAME="Manuel Medina Ortega" LANGUAGE="ES">
Domnívám se, že paní zpravodajka a předchozí řečníci vyzvedli hlavní body tohoto návrhu směrnice Evropského parlamentu a Rady.
<P>
Návrh řeší uznání skutečnosti, že zbraně a munice rovněž spadají do oblasti vnitřního trhu, ačkoli pochopitelně podléhají řadě omezení. Nejedná se o běžné zboží - nejsou to cukrovinky nebo produkty pro volný čas - nýbrž předměty, které je nutno pečlivě kontrolovat.
<P>
Existují samozřejmě omezení v samotné Smlouvě v článcích 30 a 296, jež členským státům v této oblasti ukládají značné povinnosti. Skutečnost, že máme společný trh, neznamená, že členské státy nemají povinnost dodržovat bezpečnostní normy, a přicházejí o právo je prosazovat, je-li jejich bezpečnost ohrožena.
<P>
Práce, kterou odvedl Výbor pro právní záležitosti a výbory vydávající stanoviska, které s ním spolupracovaly, se souhlasem Rady a pod odborným vedením zpravodajky paní Rühleové, byla velmi přínosná.
<P>
Podle mého je text, který dnes předkládáme, vyvážený. V podstatě, ačkoli se na papíře objevuje velké množství pozměňovacích návrhů, se dnes zaměřujeme pouze na jeden - pozměňovací návrh 63, který shrnuje duch kompromisu. Obsah a formulace tohoto pozměňovacího návrhu jsou konzistentní a umožní účinné fungování celého tohoto trhu.
<P>
Pan Toubon poukázal v tomto ohledu na souvislost s dalšími mezinárodními texty. Ty zahrnují přijetí, či spíše podpis úmluvy z Osla o zákazu používání kazetové munice, k němuž došlo tento měsíc, stejně tak úmluvu o omezení použití protipěchotních min a celý soubor mezinárodních dohod a dokonce právní předpisy Evropské unie vypracované za účelem omezení používání zbraní. Jsem přesvědčen, že náš model nebude prosazovat volný pohyb zbraní v jakékoli době, ale regulovaný trh kontrolovaný členskými státy a od nynějška také samotnými orgány EU.
<SPEAKER ID="183" NAME="Leopold Józef Rutowicz">
jménem skupiny UEN. - (PL) Pane předsedající, stanovisko ke směrnici Evropského parlamentu a Rady o zjednodušení podmínek transferů produktů pro obranné účely uvnitř Společenství je nepochybně nutný dokument. Rád bych poděkoval paní Rühleové za její usilovnou práci při jeho vypracování.
<P>
Tato směrnice zjednodušuje činnost společného trhu. Rovněž posiluje jeho konkurenceschopnost, aniž by omezovala ustanovení odvozená od specifických podmínek určité země. Chrání mezinárodní závazky Evropské unie a jejích členských států v oblasti obchodu s produkty pro obranné účely. Přijatá ustanovení mohou brzdit činnost malých a středních podniků vzhledem k formálním požadavkům, které jsou s nimi spojeny. Měli bychom tuto otázku tudíž mít na zřeteli při hodnocení provádění směrnice. Vzhledem k významnému technickému pokroku a přijetí nových závazků, například v oblasti protipěchotních min a kazetové munice, je třeba neustále aktualizovat Společný vojenský seznam Evropské unie.
<P>
Předložené pozměňovací návrhy jsou opodstatněné. Měli bychom se vyhnout opakování.
<P>
Tuto směrnici podporujeme.
<SPEAKER ID="184" NAME="Tobias Pflüger">
jménem skupiny GUE/NGL. - (DE) Pane předsedající, hlavním cílem návrhu směrnice Komise je "hladké fungování vnitřního trhu”. Jeho záměrem je umožnit vývoz zbraní uvnitř EU, což má také samozřejmě vliv na vývoz zbraní mimo EU. To v podstatě znamená, že se zvýší vývoz zbraní a zpráva paní Rühleové nemění nic na základním směru, kterým se směrnice ubírá. Existují jisté pozitivní pozměňovací návrhy, které se týkají například vyloučení používání protipěchotních min a kazetové munice. V tomto případě jde - jak uvádí dokonce i tiskové prohlášení Evropského parlamentu - jednoznačně o posílení evropského zbrojního průmyslu proti vnější konkurenci. Vzhledem k tomu, že pouze šest států EU má velký vojensko-průmyslový komplex: Německo, Francie, Spojené království, Švédsko, Itálie a Španělsko, dochází k opětovnému posílení trendu oligopolizace zbrojního průmyslu EU. Jde především o to poskytnout těmto zemím podporu exportu. Vývoz zbraní uvnitř Společenství znamená rovněž vývoz zbraní do válčících zemí, jako v případě Spojeného království přítomného v Iráku a Německa v Afghánistánu.
<P>
Když se podíváme na body odůvodnění 24 směrnice, pak dokonce i kodex chování, který se nyní, a je to dobře, stal právně závazným, je ponechán na rozhodnutí členských států. Uvádí se v něm: "Rozhodnutí o povolení či zamítnutí vývozu je a mělo by zůstat v pravomoci každého členského státu, a proto by taková spolupráce měla vyplynout pouze z dobrovolné koordinace vývozních politik.” Nepotřebujeme pomoc v rámci trhu se zbraněmi a vojenským materiálem, potřebujeme směrnici o odzbrojování a konverzi zbraní.
<SPEAKER ID="185" NAME="Nils Lundgren" LANGUAGE="SV">
Pane předsedající, jsem velkým zastáncem myšlenky vnitřního trhu EU, avšak produkty pro obranné účely se od ostatního zboží a služeb liší. Pokud nějaká země vyváží produkty pro obranné účely, zaujímá tím určitý postoj k otázkám zahraniční a bezpečnostní politiky, a musí být schopna za to přijmout odpovědnost. Odůvodnění pro návrh Komise týkající se nového systému transferů produktů pro obranné účely jsou efektivita a bezpečnost dodávek a zpravodajka paní Rühleová v hlavních bodech Komisi podporuje. To je zcestný argument. Pokud bude Lisabonská smlouva prosazena evropskou vládnoucí elitou navzdory pravidlům demokracie, což se zdá pravděpodobné, tento návrh, který právě projednáváme, bude představovat významný krok na cestě k vojenské unii. Nedovolme, aby k tomu došlo. Cestu vpřed v této oblasti představují mezivládní řešení, která jsou slučitelná s nezávislou zahraniční a bezpečnostní politikou členských států. Takováto řešení fungují. Severské země se v současnosti nacházejí v procesu zahájení jednání o těchto otázkách. Děkuji vám za příležitost hovořit.
<SPEAKER ID="186" NAME="Malcolm Harbour" AFFILIATION="PPE-DE">
Pane předsedající, jako koordinátor Výboru pro vnitřní trh a ochranu spotřebitelů, s radostí vítám tento návrh a děkuji Jacquesu Toubonovi a Heide Rühleové. Tito dva lidé, zejména Heide Rühleová jako vedoucí, zastupovali nesmírně dobře zájmy naší skupiny.
<P>
Jak mnoho z vás ví, jsem vášnivým zastáncem vnitřního trhu. Jsem však rovněž vášnivým zastáncem skutečnosti, že členské státy musí mít plnou kontrolu v oblasti obrany a získávání obranného materiálu podle vlastních národních zájmů. Přínos tohoto návrhu tkví v tom, že tyto dvě věci obratně spojuje. Děkuji paní zpravodajce a Komisi jako takové za přijetí pozměňovacích návrhů, které posílily skutečnost, že členské státy budou nadále mít plnou kontrolu nad podmínkami udělování vývozních licencí, nad dotyčným produktem, nad tím, jak je produkt používán a kam směřuje.
<P>
Na druhou stranu, jako nadšenec pro vnitřní trh, a zejména osoba zastupující oblast s mnoha malými výrobními podniky, které jsou velmi aktivní v odvětví obrany - Británie má největší odvětví výroby produktů pro obranné účely v Evropské unii - musím říct, že tento návrh bude značným přínosem pro společnosti pracující na plnění velkých, komplexních zakázek v oblasti obrany. Nebude zapotřebí oné byrokracie, na kterou Komise zcela oprávněně poukázala. Podle jejích statistik, které jste už slyšeli, se v současnosti vydává ročně okolo 11 000 licencí a od roku 2003 nebyla žádná zamítnuta. Prakticky má to, co děláme, za cíl zjednodušit proces, abychom mohli skutečně řešit řádnou kontrolu namísto toho, abychom vydávali papíry, které pro dotyčné malé a střední podniky nepředstavují žádnou změnu. Takže v době, kdy jsme schválili také iniciativu na podporu malých a středních podniků "Small Business Act", se chystáme učinit pokrok v rámci jednotného trhu a zlepšit průmyslovou základnu.
<P>
Toto je velmi přínosný návrh a jsem si jist, že ho Parlament zítra podpoří.
<SPEAKER ID="187" NAME="Jan Cremers" AFFILIATION="PSE">
(NL) Pane předsedající, pane komisaři, dámy a pánové, také já bych rád poděkoval zpravodajce paní Rühleové. Pro Skupinu sociálních demokratů v Evropském parlamentu bylo při jednání prvořadé, aby směrnice nejen vytvořila rovnější podmínky v rámci průmyslu, ale také aby zajišťovala větší transparentnost, kontrolu a řádné dodržování.
<P>
A co víc, pro mou skupinu má klíčový význam to, že při zjednodušování podmínek pro transfery produktů pro obranné účely uvnitř Společenství by měly být řádně zváženy důsledky, které toto může mít pro třetí země, v tomto případě s ohledem na možnou přepravu zbraní do rozvojových zemí.
<P>
Z tohoto důvodu jsme během jednání o novém režimu udělování licencí na produkty pro obranné účely argumentovali ve prospěch zlepšení kontrol na vnějších hranicích EU a systému, který by v žádném případě nemohl stát v cestě spolupráce členských států v rámci kodexu chování o vývozu zbraní.
<P>
V průběhu jednání Rada sdílela přání Parlamentu, aby bylo jasnější, kdo kupuje a prodává produkty pro obranné účely a jaká pravidla a podmínky by produkty měly splňovat, a aby byly uplatňovány jednoznačné sankce, pokud společnosti nejsou schopny dodržovat dohody, včetně zákazu činnosti na trhu.
<P>
Během předchozí rozpravy na plenárním zasedání v Bruselu jsem prosazoval změnu dobrovolného kodexu chování na právně závazný dokument. Potěšilo mě, když jsem minulý týden zjistil, že Rada rozhodla ve prospěch této věci spolu s přísnějšími pravidly pro vývoz součástek zbraní. Při tomto tempu bude Evropa brzy moci jít příkladem, co se týče tranzitu produktů pro obranné účely, což je zoufale zapotřebí.
<SPEAKER ID="188" NAME="Charlotte Cederschiöld" AFFILIATION="PPE-DE">
(SV) Zlepšením trhu, k němuž tato směrnice povede, podporujeme možnosti zbrojního průmyslu na evropském trhu. Předchozí licenční režimy jsou, jak jsme slyšeli, složité a představují z administrativního hlediska zátěž a také ztěžují rozlišení mezi spolehlivými partnery pro spolupráci v našich sousedních zemích a novými aktéry z třetích zemí. To se nyní v důsledku odstraňování překážek transferů a harmonizace a zjednodušení pravidel mění, což samozřejmě přinese užitek zemím, které jsou na trhu tahouny.
<P>
Má země má vysoce konkurenceschopný obranný průmysl a v mezinárodním kontextu máme značnou důvěryhodnost s ohledem na mírové operace a snahy o podporu demokracie. Z tohoto důvodu je pro nás Švédy, pro mě i pro naši vládu, nesmírně důležité abychom si udrželi stoprocentní kontrolu nad švédským vývozem do třetích zemí. Za žádných okolností nemůžeme přijmout situaci, kdy země s tolerantnějším přístupem vůči nedemokratickým a agresivním zemím nakupují zbraně ze Švédska, aby je vyvážely dále, mimo kontrolu Švédska.
<P>
Chceme záruky, že se produkty pro obranné účely, které prodáváme, nedostanou do nesprávných rukou, což zajistí zavedení takzvaných osvědčení pro koncové uživatele. Z tohoto důvodu s velkou důvěrou podporuji kompromis předložený na plenárním zasedání a ráda bych poděkovala všem zúčastněným za vynikající práci.
<SPEAKER ID="189" NAME="Barbara Weiler" AFFILIATION="PSE">
(DE) Pane předsedající, dámy a pánové, velmi si cením úsilí paní Rühleové, stále však mám jisté obavy ohledně obsahové i procesní stránky věci.
<P>
Společný trh s produkty pro obranné účely a podpora konkurenceschopnosti nejsou cíli samy o sobě. My ve Skupině sociálních demokratů v Evropském parlamentu nechceme opětovnou militarizaci Evropské unie: Snažíme se prostřednictvím těchto právních předpisů dosáhnout něčeho jiného. Chceme větší transparentnost a té se nám také dostává. Chceme účinnější spolupráci mezi členskými státy, která povede rovněž ke snížení nákladů v rámci vnitrostátních rozpočtů na obranu. A neměli bychom podceňovat - obracím se zejména k jedné straně Parlamentu - to, že tato závazná pravidla především pomohou předcházet korupci. Všichni víme, jak je toto odvětví náchylné ke korupci.
<P>
Dalším pozitivním výsledkem jednání bylo to, že nejsou porušována přísná vývozní omezení některých zemí, jakými jsou Švédsko a Německo.
<P>
Stále tu však jsou dvě hořké pilulky: Můj návrh, že by demokratická kontrola měla být poprvé prováděna prostřednictvím monitorování parlamenty, byl bohužel zamítnut Výborem pro vnitřní trh a ochranu spotřebitelů; a druhým důvodem zklamání je to, že jsme nemohli tento návrh opětovně předložit, protože jsme neměli řádnou parlamentní rozpravu. Nejednáme o teniskách, ale o nebezpečném, rizikovém zboží, a já se tudíž domnívám, že neformální trialogy - jak jsou neškodně nazývány, ať už se vztahují k otázkám balíčku opatření proti změně klimatu, nebo k hračkám a jiným právním předpisům - na půdu moderního parlamentu nepatří.
<SPEAKER ID="190" NAME="Marian Zlotea" AFFILIATION="PPE-DE">
(RO) Nejprve bych rád poděkoval zpravodajce paní Rühleové a stínovému zpravodaji ze Skupiny Evropské lidové strany (Křesťanských demokratů) a Evropských demokratů panu Toubonovi za skvělou práci, kterou odvedli, s ohledem na technickou povahu této zprávy.
<P>
Pane předsedající, v současnosti máme 27 vnitrostátních trhů s obranným materiálem; jinými slovy, jsme konfrontováni s neefektivním užíváním zdrojů. Hlasování pro tento návrh směrnice může představovat významný krok pro členské státy, co se týče aspektů spojených s obranou. Vedlo by to k zavádění nového režimu standardizovaných licencí pro produkty pro obranné účely.
<P>
Členské státy se musí rozhodnout stanovit podmínky pro každý typ licence, včetně typů produktů, které mu podléhají, s ohledem na společnosti, které licence používají. Pokud si společnost přeje zakoupit produkt na základě licence vydané v jiném členském státě, je třeba, aby daný produkt získal licenci od členského státu dané společnosti. Vytváření různých typů licencí pro transfery produktů a služeb pro obranné účely uvnitř EU by zmenšilo překážky, které v současnosti brání volnému pohybu a výměně produktů pro obranné účely v rámci vnitřního trhu, a hospodářská soutěž by se stala transparentnější.
<P>
Provádění těchto opatření je pouze jedna část rozsáhlé iniciativy, která má za cíl zvýšit a zlepšit frekvenci, s níž budou prováděny projekty veřejných zakázek v oblasti bezpečnosti a obrany, pochopitelně v souladu s mezinárodními úmluvami.
<P>
Rád bych na závěr vyjádřil svou důvěru v to, že kompromisní pozměňovací návrhy, kterých bylo dosaženo v návaznosti na jednání, budou výborným prostředkem, který bude pro všechny užitečný. Děkuji vám.
<SPEAKER ID="191" NAME="Geoffrey Van Orden" AFFILIATION="PPE-DE">
Pane předsedající, zatímco můžeme vítat řadu prvků efektivního jednotného trhu, obrana a tedy i obranný průmysl jsou velmi zvláštní případ: Mají jedinečný národní strategický význam.
<P>
Jak už uvedli jiní, šest z 27 zemí EU vydá více než 80 % z celkových nákladů na obranu a 98 % nákladů na výzkum a vývoj. Těchto šest zemí už vypracovává společné licenční režimy na základě dobrovolného rámce. Musím se tudíž ptát, proč se Komise domnívá, že je důležité mít směrnici takovéto povahy.
<P>
Musím připustit, že se to zdá neškodné. Pokud vím, nevytváří se tak pravomoci Společenství v rámci trhu s obranným vybavením. Zájmovým skupinám z oblasti obranného průmyslu, které jsem konzultoval, to podle všeho nevadí, ale paní Rühleová si myslí, že jde jen o sankce a vývozní kontroly a komisař Verheugen tento postoj podpořil. Pan Toubon zdůrazňuje, že se na vývoz text nevztahuje.
<P>
Všiml jsem si, že Komise bude pověřena hodnocením provádění směrnice a bude posuzovat její vliv na rozvoj evropského trhu s obranným materiálem a evropskou obrannou technologickou a průmyslovou základnu. Bylo by mimořádné, pokud by Komise věnovala tolik času takovémuto projektu, kdyby měl za cíl pouhé zjednodušení pravidel a postupů.
<P>
Zdá se mi zvláštní, že zatímco Spojené království disponuje největším obranným průmyslem ze všech zemí EU, obsah této směrnice pro něj představuje jen nepatrný přínos. V podstatě povede k nárůstu byrokracie a bude třeba zavést nový koncept certifikovaných společností. Nejsem si jistý, zda to, že je určitá směrnice jen poměrně neškodná, je pro ni dostatečným odůvodněním.
<P>
Jistě je to krok na cestě k většímu podílu EU na obraně. Měli bychom mít záruku, že komerční a průmyslové zisky jsou natolik důležité, aby takovéto právní předpisy měly opodstatnění a aby neexistovaly žádné další skryté překážky pro obchod s obranným materiálem se zeměmi mimo EU, zatímco se ruší překážky obchodu uvnitř Společenství. Rád bych v tomto bodě získal záruky ze strany Rady a Komise.
<SPEAKER ID="192" NAME="Ioan Mircea Paşcu" AFFILIATION="PSE">
Pane předsedající, rád bych vyzvedl tuto směrnici jako významný krok ke zmírnění byrokracie vnitrostátních režimů upravujících transfery produktů pro obranné účely v rámci Společenství.
<P>
Oceňuji to, že směrnice dosáhne svého cíle, zmenšení nejasností týkajících se oběhu tohoto typu produktů v rámci Společenství, přičemž budou zachovány vnitrostátní rozhodovací pravomoci.
<P>
Směrnice rovněž pomůže dosáhnout, i když nepřímo, sjednocení a standardizace velmi rozmanitého trhu, čímž nakonec pomáhá integraci v oblasti obrany, bezpečnosti a zahraniční politiky v rámci Unie. Problémem bude její praktické uplatňování. To znamená, že nyní zavedené standardy by neměly být rušeny prostřednictvím výjimek, čemuž se naopak není možné zcela vyhnout vzhledem k citlivé povaze věci.
<P>
Závěrem uvádím, že daná směrnice, či spíše její budoucí zlepšení, bude rovněž užitečná pro určení mezí další integrace v oblasti obrany a bezpečnosti, která bude pro členské státy v daném časovém okamžiku přijatelná.
<SPEAKER ID="193" NAME="Bogusław Liberadzki" AFFILIATION="PSE">
- (PL) Pane předsedající, nesouhlasím s přístupem prezentovaným panem Van Ordenem a chtěl bych vysvětlit proč. Zvažujeme regulaci určitého hospodářského odvětví, harmonizaci, zjednodušení procesů, soudržná pravidla pro podniky a také pravidla postupu pro vnější trhy. Toto je tudíž důležitá oblast, i co se týče hospodářství jednotlivých členských států. Poskytnutí větší svobody dává zemím větší možnost zneužívat tyto potenciální možnosti. Navíc je všechno toto důležité také v souvislosti s naším postavením na mezinárodních trzích. Rád bych zdůraznil, že Evropský parlament, jehož členy jsme, ani samotná Evropská unie nejsou lhostejní vůči všeobecné situaci ve světě a jeho jednotlivých regionech. Neopomíjíme ani otázky míru a konfliktu.
<SPEAKER ID="194" NAME="Günter Verheugen">
místopředseda Komise. - (DE) Pane předsedající, dámy a pánové, chtěl bych učinit dvě krátké poznámky.
<P>
Otázky vyvstávající v souvislosti s kontrolou vývozu zbraní do zemí mimo Evropskou unii, odzbrojením a kontrolou zbrojení všeobecně nelze řešit směrnicí o vnitřním trhu. Bylo by možné je řešit pouze, pokud bychom v Evropské unii neměli jen společnou zahraniční a bezpečnostní politiku, ale kdyby tato oblast skutečně spadala do pravomocí Společenství - což nepatří. Z tohoto důvodu se musíme držet toho, co je proveditelné, k čemuž se vztahuje má druhá poznámka.
<P>
Dokud v členských státech Evropské unie považujeme ozbrojené síly za nezbytné a dokud věříme, že svou bezpečnost můžeme zajistit jen udržováním - nebo bychom měli říct spíše mimo jiné udržováním - ozbrojených sil, evropští daňoví poplatníci budou mít právo očekávat, že za své peníze budou dostávat co nejefektivnější služby. Evropský trh s produkty pro obranné účely je prostě neefektivní: vynakládá neuvěřitelné sumy peněz, které by bylo možné využít lépe, na nákup modernějších, zbraní vyšší úrovně, které by byly pro ozbrojené síly lepší, a které by se mohly lépe využít ke zlepšení evropské bezpečnosti. Pokud se zeptáte sami sebe, jak je možné, že výdaje na evropskou obranu se celkově rovnají téměř 40 % rozpočtu na obranu Spojených států, a přesto je efektivita a výkonnost evropských ozbrojených sil nižší než 10 %, pak vám bude jasné, v čem je problém. Problém je mimo jiné ve skutečnosti, že máme zbytečně komplexní a nákladný licenční systém v oblasti trhu se zbraněmi uvnitř Společenství.
<P>
Pokud jednoduše zrušíme licence, které v současnosti stále ještě máme, budeme schopni ušetřit 450 milionů eur za rok, jen díky tomuto jedinému kroku. Pro členský stát, o němž mluvil pan Van Orden a který by v budoucnu mohl utratit významnou část úspor na vlastní rozpočet na obranu, to byl každopádně dostatečný důvod, proč návrh Komise podporovat. Musíme poukázat na lepší výkon evropského trhu s produkty pro obranné účely, jinými slovy na větší účinnost naší obrany a bezpečnosti - protože právě o to ve skutečnosti jde - a na snížení naší závislosti na zbraních z mimoevropských zemí. K této směrnici existuje paralelní směrnice, jmenovitě směrnice o zadávání zakázek v oblasti obrany, která teprve bude projednávána v Parlamentu. Komise záměrně předložila tyto dvě směrnice jako balíček, protože tato dvě opatření budou plně účinná, jen pokud bude přijata druhá část. Rád bych vás tedy na závěr požádal o to, abyste přijali nejen tento návrh, ale také chystaný návrh o evropských veřejných zakázkách v oblasti obrany.
<SPEAKER ID="195" NAME="Heide Rühle">
zpravodajka. - (DE) Pane předsedající, i já bych ráda znovu zdůraznila, že je to směrnice o vnitřním trhu a nikoli směrnice o zahraniční politice: Domnívám se, že to je velmi důležitý bod. V oblasti zahraniční politiky bychom prostě neměli možnost směrnici přijmout: V takovýchto záležitostech je Parlament pouze konzultován a nemůže se podílet na spolurozhodování. Co se týče směrnice opírající se o vnitřní trh, máme plné spolurozhodovací pravomoci, a jsme tudíž schopni vnést transparentnost do odvětví, v němž bylo předtím až příliš mnoho nesrovnalostí.
<P>
Chtěla bych jen reagovat na slova pana Pflügera, který zmiňoval hrozbu oligopolizace: Jaká je situace v tuto chvíli? Máme Mezinárodní organizaci práce, v rámci níž už větší státy spolupracují a zjednodušily přepravu mezi svými územími. My nyní otevíráme celý vnitřní trh na základě transparentních pravidel, se závazky vůči členským státům a podnikům, čímž v podstatě bojujeme proti oligopolizaci. Váš argument tedy neobstojí.
<P>
Abych zodpověděla také druhou otázku, jmenovitě, co děláme pro zajištění toho, aby tato směrnice byla prováděna, jinými slovy prosazována, a co uděláme v otázce odchylek: S ohledem na provádění bude Komise podávat Parlamentu pravidelně zprávy, protože je nám všem jasné, že v tomto případě vstupujeme do neznámých vod a tento krok musí být rovněž podporován pravidelnými kontrolami a vytvářením důvěry mezi členskými státy.
<P>
To vše je ve směrnici stanoveno. Co se týče změn, trváme jako výbor - a já se domnívám, že to je velmi důležité - na tom, aby bylo možné zavést změny pouze se souhlasem Komise a Parlamentu, takže výjimky budou existovat, jen když je odsouhlasí Parlament. Tím získáme regulativní postup s kontrolami a já si myslím, že i toto je důležitý krok vpřed, protože přesně toto chceme dosáhnout: standardizace tohoto odvětví, jednoznačná, transparentní pravidla, srozumitelnost a lepší kontroly.
<P>
Podle mého toto všechno můžeme dosáhnout na základě vnitřního trhu a jiným způsobem jsme toho dosáhnout nemohli, což znamená, že vůbec nerozumím základní kritice pana Pflügera.
<SPEAKER ID="196" NAME="Předsedající">
- Rozprava je ukončena.
<P>
Hlasování se bude konat v úterý 16. prosince 2008.
<P>
Písemná prohlášení (Článek 142)
<SPEAKER ID="197" NAME="Bogdan Golik  " LANGUAGE="PL">
Chtěl bych vyjádřit podporu návrhu směrnice Evropského parlamentu a Rady o zjednodušení podmínek transferů produktů pro obranné účely uvnitř Společenství.
<P>
Je třeba připomenout, že členské státy EU důsledně vyloučily transfer produktů pro obranné účely z evropského integračního procesu na základě rozdílnosti vnitrostátních předpisů. Následně se trhy s obranným materiálem neotevřely, což mělo negativní dopad na všechny členské státy. Zintenzivnění procesu integrace a reformního procesu ve zbrojním odvětví ovšem také posiluje účinnost evropské bezpečnostní a obranné politiky.
<P>
Ustanovení směrnice o zjednodušení podmínek pro transfer produktů pro obranné účely budou mít pozitivní účinek, co se týče zvýšení transparentnosti postupů prostřednictvím zavedení jednotných a jednodušších zásad pro transfer produktů pro obranné účely v rámci Společenství. To bude znamenat větší bezpečnost a spolehlivost dodávek, vyšší konkurenceschopnost evropského obranného průmyslu a větší důvěru mezi členskými státy Evropské unie.
<P>
Přesvědčivá politika potřebuje náležité zdroje. Z finančního a operačního hlediska je žádoucí konsolidovat zásady transferu produktů pro obranné účely jako součást procesu zjednodušování podmínek a postupů pro udělování povolení. Podporuji návrh směrnice, která harmonizuje vnitrostátní ustanovení v této oblasti. Je to krok správným směrem. Tato směrnice pomůže otevřít trhy členských států, posílit obchodní vztahy mezi EU a třetími zeměmi a také umožní spolupráci malých a středních podniků v rámci vnitřního trhu Společenství.
<SPEAKER ID="198" NAME="Daniel Strož  " AFFILIATION="GUE/NGL">
písemně. - Jedním z principiálních důvodů, pro které se velké množství občanů Evropské unie staví proti tzv. Lisabonské smlouvě, je zakotvení a s tím spojené posilování militarizace EU namísto toho, aby byla Unie utvářena jako projekt ryze mírový. Proti militarizaci EU rozhodně vystupuje především evropská levice. Zpráva o návrhu směrnice Evropského parlamentu a Rady o zjednodušení podmínek transferu produktů pro obranné účely uvnitř Společenství je právě jedním z charakteristických příkladů militarizace EU. Pod zástěrkou uhlazených a zavádějících pojmů "obranné vybavení" či "evropský obranný průmysl" má dojít k radikálními zjednodušení a posílení obchodu se zbraněmi a zbrojní výroby v rámci Evropské unie, přičemž je tato skutečnost prezentována jako ekonomický prospěch pro malé a střední podniky. Taková argumentace je v tak závažné a citlivé problematice nepřijatelná. Militarizace EU včetně zbrojní výroby je cestou, jakou by se EU rozhodně ubírat neměla.
