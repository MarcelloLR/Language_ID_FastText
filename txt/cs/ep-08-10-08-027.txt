<CHAPTER ID="027">
Uplatňování právních předpisů v sociální oblasti vztahujících se na silniční dopravu (krátké přednesení) 
<SPEAKER ID="281" NAME="Předsedající">
Dalším bodem je zpráva, kterou vypracoval pan Alejandro Cercas jménem Výboru pro zaměstnanost a sociální věci o uplatňování sociálních ustanovení v oblasti silniční dopravy.
<SPEAKER ID="282" NAME="Alejandro Cercas" LANGUAGE="ES">
Pane předsedající, pane komisaři, děkuji vás za vaši přítomnost. Jak víte, v březnu roku 2002 došly Rada a Parlament dohodovacím postupem ke dohodě o směrnici 2002/15/ES, jež stanoví požadavky, které je třeba splnit ve věci pracovní doby osob vykonávajících mobilní činnosti v silniční dopravě, s cílem zlepšit jejich bezpečnost a zdraví, zajistit bezpečnost silničního provozu a harmonizovat podmínky hospodářské soutěže pro všechny podniky. Směrnice zahrnovala všechny druhy práce, nejen řízení, ale také fyzickou práci, kterou tito řidiči někdy vykonávají při nakládání a vykládání či úklidu vozidel.
<P>
Dohodovací postup vyřešil největší problém, kterým bylo to, zda by měly být zahrnuty osoby samostatně výdělečně činné, a strany se za podpory Komise shodly, že osoby samostatně výdělečně činné zahrnuty budou, aby byly jednou provždy ukončeny problémy dvojích právních předpisů, dvojích norem uplatňovaných na samostatně výdělečně činné řidiče a řidiče v postavení zaměstnanců.
<P>
Nedostatek společných předpisů vyvolával obrovské problémy: tito samostatně výdělečně činní řidiči pracovali mimořádně dlouho, což způsobovalo problémy v jejich osobním životě i v oblasti bezpečnosti silničního provozu, a také proto, že řidiči vystupovali jako samostatně výdělečně činní a narušovali pravidla spravedlivé hospodářské soutěže.
<P>
Proto bylo velkým úspěchem, že byla tato doba dvojích právních předpisů jednou provždy s přiměřeným přechodným obdobím ukončena, a v roce 2002 Komise, Rada a Parlament došly k závěru, že se jednalo o vysoce racionální a logický krok.
<P>
Tuto zprávu z vlastního podnětu jsme za podpory Výboru pro zaměstnanost a sociální věci a Výboru pro dopravu a cestovní ruch vypracovali proto, že se nyní, pane komisaři, zdá, že tento princip, tento závazek Komise, Rady a Parlamentu není tak pevný; zdá se, že existují určité nejednoznačné prvky; zdá se, že existují nejasnosti a vysvětlení, s nimiž nejsme spokojeni.
<P>
Komise měla vypracovat zprávu o právních předpisech nutných k zajištění toho, aby tito samostatně výdělečně činní řidiči byli skutečně do působnosti směrnice zahrnuti. Pravda je, že zpráva byla předložena loni, ale bylo v ní přímo uvedené, že je nedostačující, a zatím čekáme na zprávu závěrečnou, což znamená, že nyní, šest měsíců po skončení lhůty stanovené pro integraci, nemáme od Komise žádné zprávy ani iniciativy.
<P>
A proto, pane komisaři, s blížícím se datem zařazení samostatně výdělečně činných řidičů (a nejsme si jisti ani nejsme přesvědčeni, že stále existuje ta vůle, která existovala, mluví se o úvahách o přezkumu kritérií) vypracoval Parlament tuto zprávu se dvěma cíli: jako upomínku a jako požadavek.
<P>
Je to připomínka závazků, které Rada, Komise a Parlament přijaly vůči pracovníkům, podnikům a všem občanům ohledně ukončení této situace, která je velmi příznivá pro vznik žalob, a požadavek na dodržení slibů. Nenastaly žádné okolnosti, které by změnily příslušné důvody. Potřeba je stále stejná, proto bychom v zájmu zdraví pracovníků, bezpečnosti silničního provozu i dokonalé hospodářské soutěže měli samostatně výdělečně činné řidiče do oblasti působnosti směrnice zahrnout.
<P>
Poslední prosba, pane komisaři. Myslím, že je velmi důležité, abyste se na konci tohoto funkčního období nedopustili nedodržení svých závazků. Ekonomické požadavky či části daného odvětví usilující o nadměrné konkurenční výhody by nikdy neměly dostat přednost před potřebami veřejnosti, o kterých mluvím.
<P>
Z toho důvodu, a protože je to důležité, pane komisaři, vás chci jménem svých kolegů poslanců vyzvat, abyste nenarušovali rovnováhu a aby byly přislíbené právní předpisy brzy zavedeny.
<SPEAKER ID="283" NAME="Vladimír Špidla">
člen Komise. - (CS) Dámy a pánové, Evropský parlament dnes projednává provádění a možné způsoby dalšího rozpracovávání směrnice o pracovní době pro mobilní pracovníky v silniční dopravě. Je to zvláštní část právních předpisů, které upravují pracovní dobu pro pracovníky zaměstnané v silniční dopravě, jako jsou řidiči autobusů nebo nákladních vozidel. Směrnice se však nevztahuje na řidiče samostatně výdělečně činné.
<P>
Mnoho poslanců si vzpomene, že směrnice byla přijata v roce 2002 po náročném dohodovacím řízení, na jehož základě byla schválena složitá prověrková doložka. Tato doložka stanovuje, že se od 23. března 2009 působnost ustanovení směrnice rozšíří na všechny samostatně výdělečně činné řidiče, a to pokud Komise předloží zprávu týkající se dopadů současného nezařazení samostatně výdělečně činných řidičů a návrh právního předpisu Radě a Evropskému parlamentu týkajícího se samostatně výdělečně činných řidičů.
<P>
Zařazení či nezařazení samostatně výdělečně činných řidičů do působnosti směrnice je skutečné dilema, ale jestli dovolíte, také falešný problém. Hlavním cílem Komise při předkládání legislativního návrhu, jenž se zabývá pracovními podmínkami v silniční dopravě, je zajistit vysoký stupeň sociální ochrany, rovnocenné podmínky hospodářské soutěže a zároveň zlepšit bezpečnost na silnicích. Proto považovala Komise za nezbytné zavést zvláštní režim pro mobilní pracovníky v silniční dopravě prostřednictvím zvláštního zákona k obecné směrnici o pracovní době.
<P>
Od roku 2002 se však další ustanovení právních předpisů vztahujících se na řidiče velmi změnila, a to k lepšímu. S vaší podporou, a zejména s pomocí pana Markova, byl v roce 2005 přijat soubor nových opatření o dobách řízení, dobách odpočinku a kontrolách.
<P>
Zatímco směrnice o pracovní době přijatá v roce 2002 byla původně použitelná pouze na zaměstnané řidiče, pravidla přijatá v roce 2005 se vztahují na všechny řidiče, zaměstnané i samostatně výdělečně činné. Pravidla se týkají 80 % pracovní doby všech řidičů. Z tohoto důvodu byly oprávněné obavy Parlamentu v této souvislosti během dohodovacího řízení o směrnici o pracovní době z roku 2002 správně vyřešeny. Pokud jde o revizi směrnice o pracovní době z roku 2002, není tajemstvím, že postoje jednotlivých členských států jsou v této otázce velmi odlišné a že toto názorové rozdělení existuje i uvnitř členských států a v rámci odvětví.
<P>
Komise uveřejnila svou zprávu týkající se dopadů nezařazení samostatně výdělečně činných řidičů do působnosti směrnice v květnu 2007. Zpráva došla ke dvěma závěrům: zaprvé, že výhody a nevýhody obou možností jsou spíše smíšené, a zadruhé, že s prováděním směrnice nastaly problémy, protože členské státy měly obtíže s jejím prosazováním, a to zejména kvůli falešně samostatně výdělečně činným řidičům, jak jsou v tomto odvětví nazýváni ti řidiči, kteří jsou sice formálně samostatní, ale ve skutečnosti závislí na jedné společnosti a nemohou sami organizovat svou pracovní činnosti, jak by si přáli. Jsou sociálně zranitelní a jak jsem uvedl, směrnice se na ně vztahuje již nyní, ale musí se výrazně zlepšit její prosazování.
<P>
Komise velmi pečlivě sledovala provádění směrnice do vnitrostátního práva a bylo-li to nutné, zahájila řízení pro porušení povinnosti. Jakmile členské státy implementaci směrnice do vnitrostátního práva zakončily, vykonali jsme důkladnou kontrolu kvality tohoto provedení. To vedlo v mnoha případech k zahájení řízení pro porušení povinnosti.
<P>
Komise kromě toho v současnosti provádí posouzení dopadů s cílem vytvořit kompaktní základ pro legislativní návrh, na kterém bude ještě letos pracovat. Bylo by tedy předčasné, aby Komise již nyní zaujímala postoj k problematice samostatně výdělečně činných řidičů, pokud se otázka týká pouze jejich zařazení do oblasti působnosti směrnice o pracovní době nebo jejich vyloučení z ní.
<P>
Jsem potěšen zprávou pana Cercase, a zejména vývojem, ke kterému v otázce prosazování došlo. Ale jak jsem uvedl, Komise má za to, že řešení, které zpráva nabízí, se nezabývá problémem úplného a správného provedení směrnice ve vztahu ke všem pracovníkům, na které se její působnost již dnes vztahuje. A to je to, co doposud děláme a to, o co se budeme snažit v dalším pozměňovacím návrhu.
<SPEAKER ID="284" NAME="Předsedající">
Tím je rozprava uzavřena.
<P>
Hlasování se bude konat zítra.
<P>
Písemná prohlášení (článek 142)
<SPEAKER ID="285" NAME="Mary Lou McDonald  " AFFILIATION="GUE/NGL">
písemně. - Silniční doprava je v Evropské unii zásadní hospodářskou činností. Dodržování pravidel pro dobu řízení, pracovní dobu a dobu odpočinku jsou základní požadavky pro zajištění bezpečnosti silničního provozu a zdraví a bezpečnosti řidičů a cestujících.
<P>
Zvláště vítáme zařazení všech pracovníků v tomto odvětví, včetně řidičů samostatně výdělečně činných, do oblasti působnosti pravidel o pracovní době, jež zaručí rovnou hospodářskou soutěž v tomto odvětví.
<P>
Musí být také jasné, že směrnice stanoví minimální požadavky a nesmí za žádných okolností vést k zhoršení příznivějších podmínek, které již v některých členských státech existují.
