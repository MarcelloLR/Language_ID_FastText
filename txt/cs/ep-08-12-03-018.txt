<CHAPTER ID="018">
Jednominutové projevy k důležitým politickým otázkám
<SPEAKER ID="204" NAME="Předsedající">
Dalším bodem na programu jsou jednominutové projevy k důležitým politickým otázkám.
<P>
Budu velmi přísný a přesně po uplynutí jedné minuty vystupující přeruším. Na seznamu je uveden 31 poslanec, i když mnozí, nebo alespoň někteří z nich nejsou přítomni. Neuplatňuje se postup zvednuté ruky, ale máme seznam vystupujících, kteří se přihlásili, že vystoupí s jednominutovým projevem.
<SPEAKER ID="205" NAME="Dragoş Florin David" AFFILIATION="PPE-DE">
(RO) Evropská komise v listopadu předložila svou zprávu o Republice Makedonii za rok 2008. V této zprávě je zdůrazněn pokrok dosažený za poslední rok, ale neobsahuje konkrétní datum zahájení jednání o přistoupení.
<P>
Věřím, že pokrok, který byl dosažen v oblasti hospodářství, správní reformy a soudní reformy, jakož i současná situace na západním Balkáně opravňuje Republiku Makedonii k naději, že datum zahájení jednání o přistoupení bude stanoveno v roce 2009.. Podmínkou je, že parlament a vláda Republiky Makedonie budou i nadále důsledně a odpovědně usilovat o vytvoření ovzduší demokracie tak, aby byly zajištěny transparentní, demokratické podmínky pro místní a prezidentské volby, které se mají uskutečnit v březnu 2009.
<P>
Zároveň bych chtěl vyzval Evropskou komisi, aby zohlednila pokrok, kterého dosáhla Republika Makedonie za posledních několik let, a také závazky přijaté parlamentem a vládou Republiky Makedonie. Měla by také vypracovat akční plán pro zrušení vízové povinnosti pro občany Republiky Makedonie ...
<P>
(Předsedající řečníka přerušil)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Chtěla bych upozornit na uložení sankcí Bulharsku generálním ředitelstvím pro rozšíření v souvislosti se zrušením akreditace dvěma agenturám, jež měly právo čerpání zdrojů z předvstupních fondů EU. Úsilí vynakládané bulharskou vládou musí být posuzováno jako bezpodmínečné přijetí podmínek stanovených EU. Vysoká míra synchronizace právních předpisů, změny v zákoně o veřejných zakázkách, trestním zákoníku, nový zákon o střetu zájmů, personální změny a zapojení všech vnitrostátních zdrojů do zdokonalování systému řízení a monitorování fondů EU jsou zárukou skutečného odhodlání vlády. Zrušení akreditace lze sotva považovat za nejlepší opatření, jež kdy bylo uplatněno, zní dokonce jako varování před příštím rozšířením EU. Povinnost dodržovat kritéria EU musí být v souladu se zásadou rovného zacházení pro všechny země i se zásadou spolupráce při řešení problémů. Bulharská vláda provádí cílevědomou politiku v boji proti ...
<P>
(Předsedající řečníka přerušil)
<SPEAKER ID="207" NAME="Marco Cappato" AFFILIATION="ALDE">
- (IT) Pane předsedající, dámy a pánové, orgány tibetské vlády v exilu vydaly prohlášení, dokument a návrhy na poskytnutí skutečné autonomie Tibetu, jež předložily během jednání čínským orgánům. To je jasný důkaz toho, pokud by byl vůbec zapotřebí, že čínské orgány lhaly a i nadále lžou, když uvádějí, že skutečným cílem dalajlámy a tibetských orgánů je dosažení nezávislosti. Dalajláma bude zítra naším hostem a vystoupí v tomto parlamentu. Třicet pět kolegů zahájí od půlnoci, což je velmi brzy, 24hodinovou hladovku, půst na podporu dalajlámy. Jeho Svatost nás dnes informoval, že se tohoto půstu osobně zúčastní. V souvislosti s tím věřím, že je to nejlepší způsob, kterým předsednictví a parlament musí podpořit a provádět ...
<P>
(Předsedající řečníka přerušil)
<SPEAKER ID="208" NAME="Ewa Tomaszewska" AFFILIATION="UEN">
(PL) Pane předsedající, Evropský parlament se neřídí zásadou nediskriminace. Mnohojazyčnost této sněmovny není vůbec respektována. Na zasedáních parlamentních výborů a při jednáních delegací se vyskytly případy jazykové diskriminace. Zvlášť znepokojivý je předem neoznámený omezený přístup k tlumočení během slyšení nebo hlasování, když jednáme o formulačních změnách. Dokud jednací řád nezakáže zahájit zasedání, aniž by byly splněny všechny požadavky na tlumočení, budou se takové incidenty neustále opakovat.
<P>
Finanční služby navíc neposkytují informace v jazycích poslanců parlamentu, kterým jsou tyto informace určeny. Finanční důsledky z toho pramenících nedorozumění pak nese poslanec parlamentu. K svévolné jazykové diskriminaci dochází také v EuroNews. Chtěla bych proto navrhnout, aby EuroNews byly spolufinancovány pouze z příspěvků od států, v jejichž jazycích se vysílá ...
<P>
(Předsedající řečníka přerušil)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Pane předsedající, chtěl bych využít této příležitosti k výzvě k boji na ochranu výroby a zaměstnanosti s příslušnými právy v textilním a oděvním průmyslu.
<P>
Mé odsouzení se týká rostoucího počtu podniků, které zavírají nebo přemisťují své továrny, a rostoucí nezaměstnanosti a případů brutálně zintenzívněného vykořisťování pracovníků, jimiž se vyznačuje liberalizace tohoto důležitého odvětví.
<P>
Vyzývám Evropský parlament, aby zařadil na program naléhavou rozpravu o textilním a oděvním průmyslu v různých členských státech. Konkrétně musí zahrnovat ukončení platnosti společného monitorovacího systému mezi Evropskou unií a Čínou, který vyprší 31. prosince 2008, a zhodnocení, nakolik byla dodržována doporučení, která přibližně před rokem přijal EP.
<SPEAKER ID="210" NAME="Urszula Krupa" AFFILIATION="IND/DEM">
(PL) Pane předsedající, ráda bych využila platformy, kterou mi poskytuje Evropský parlament, a vyzvala k podpoře iniciativy polských vlasteneckých kruhů, jež požádaly, aby 25. květen, den, kdy byl zastřelen rotmistr Pilecki, byl nazván Evropským dnem hrdinů boje proti totalitě.
<P>
Britský historik prof. Michael Foot označil rotmistra Pileckého za jednoho ze šesti nejstatečnějších účastníků hnutí odporu za druhé světové války. Witold Pilecki, důstojník polské armády, který se zúčastnil zářijové kampaně během německé okupace Polska, organizoval hnutí odporu v Osvětimi, kde se nechal dobrovolně uvěznit.
<P>
Po útěku z tohoto nacistického tábora bojoval ve Varšavském povstání a v 2. polském sboru v Itálii a po návratu do komunistického Polska byl komunistickým Úřadem bezpečnosti zatčen a vsazen do vězení, kde byl mučen, odsouzen k trestu smrti a 25. května 1948 zastřelen.
<P>
Rotmistr Pilecki zasvětil svůj život boji proti zločinným diktaturám 20. století.
<SPEAKER ID="211" NAME="Jim Allister" AFFILIATION="NI">
Pane předsedající, předseda Pöttering během své návštěvy v Belfastu minulé pondělí nadšeně hovořil o podpoře EU pro to, co bylo eufemisticky označeno za "středisko pro přeměnu konfliktu" na místě bývalé věznice Maze, kde byli řádně vězněni nejhorší a nejzarputilejší teroristé. Bylo to také místo, kde deset usvědčených teroristů IRA během své hladovky spáchalo sebevraždu. Předseda si zřejmě neuvědomil, že kvůli této historii jsou irští republikáni - kteří si často libují v sebelítosti - odhodláni přeměnit každé takové středisko podle svého a učinit z něho chrám zasvěcený některým z nejhorších teroristů, jaké zná tato generace. Je vskutku bláznovstvím, když EU spadne do takové pasti a financuje takovouto obscénnost a předsedovu pošetilost ...
<P>
(Předsedající řečníka přerušil)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) V neděli 30. listopadu došlo v Rumunsku k historické události, neboť levice byla poražena ve všeobecných volbách, při kterých byl poprvé uplatněn systém jednomandátních volebních obvodů.
<P>
Liberálně demokratická strana získala největší počet křesel v parlamentu a mohla spolu s dalšími stranami pravého středu, národními liberály a stranou etnických Maďarů UMDR utvořit pohodlnou většinu pro podporu vlády vedené premiérem z Liberálně demokratické strany.
<P>
Bohužel rumunští socialisté předčasně oznámili, že ve volbách zvítězili oni. Někteří socialističtí představitelé v Evropském parlamentu a dokonce šéfové vlád se fakticky nechali touto informací zmást. S ohledem na skutečný výsledek voleb v Rumunsku je proto očividné, že se postoj těchto představitelů..
<SPEAKER ID="213" NAME="Neena Gill" AFFILIATION="PSE">
Pane předsedající, jménem Delegace pro vztahy s Indií bych chtěla především vyjádřit upřímnou soustrast rodinám a přátelům všech, kdo byli zabiti během hrozných teroristických ukrutností minulý týden v Bombaji, a všem zraněným přeji brzké uzdravení. Mé sympatie patří také kolegům a úředníkům Evropského parlamentu, kteří byli zastiženi těmito hroznými a nelidskými útoky. Napsala jsem indickému předsedovi vlády a hlavnímu ministrovi státu Maháráštra a vyjádřila jim naše sympatie.
<P>
Cílem koordinovaných útoků jako byly tyto je zasít strach a nedůvěru mezi občany a otestovat závazek demokracie vůči hluboce zakořeněným hodnotám. Takové útoky vyžadují ráznou odpověď všech, kdo si cení demokracie a mezinárodního práva. Proto vítám silná prohlášení předsedy Pötteringa na podporu Indie. Jako Parlament nyní musíme přejít od slov ke konkrétním činům, jež dokáží podpořit potřeby Indie.
<SPEAKER ID="214" NAME="Marco Pannella" AFFILIATION="ALDE">
- (IT) Pane předsedající, dámy a pánové, domnívám se, že v tuto chvíli bychom si měli lépe uvědomovat, že když hovoříme o Tibetu a o dalajlámovi, hovoříme vlastně hlavně sami o sobě. Před několika dny se objevila krátká zpráva, že prezident Sarkozy se statečně hodlá setkat v Polsku s.dalajlámou. S námi se však jednalo tak, že jsme nebyli vyslechnuti, byli jsme opominuti, nebyla nám nabídnuta možnost setkání. Širší evropské veřejnosti přitom je dovoleno vítat dalajlámu, hovořit s ním, přijímat ho a naslouchat mu. Proč je tomu tak, pane předsedající? Myslím si, že odpověď je zcela nasnadě. Víme, že 80 % Evropanů, kdyby byli osloveni jako jediný lid, by vyslovili dalajlámovi svou podporu ...
<P>
(Předsedající řečníka přerušil)
<SPEAKER ID="215" NAME="László Tőkés" AFFILIATION="Verts/ALE">
(HU) Pane předsedající, v roce 1009, před tisíci lety, maďarský král Sv. Štěpán založil v Transylvánii diecési Gyulafehérvár. Tyto významná událost v církevní historii je symbolická tím, že Maďarsko se po přijetí křesťanství stalo součástí tehdejší Evropy. V 16. a 17. století byl Gyulafehérvár sídelním městem nezávislého transylvánského knížectví a tento region se stal symbolem tolerance a náboženské svobody. V roce 1918, po anexi Transylvánie Rumunskem, rumunské Národní shromáždění na zasedání konaném v Gyulafehérváru vyhlásilo právo maďarské menšiny v Transylvánii na samosprávu. Kvůli tohoto rozhodnutí má Rumunsko vůči Evropě dosud nesplněný dluh. V duchu Gyulafehérváru doporučuji, aby tisícileté výročí arcidiecése ...
<P>
(Předsedající řečníka přerušil)
<SPEAKER ID="216" NAME="Marcin Libicki" AFFILIATION="UEN">
(PL) 27. prosince vzpomeneme 90. výročí Velkopolského povstání. Díky vítězství tohoto povstání se bývalá polská provincie Velkopolsko stala součástí nově vzniklého Polska. Tento úspěch byl draze zaplacen. Vyžádal si krev více než 2 000 mrtvých a 20 000 raněných. Čest jejich památce!
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Pod záminkou krize kapitalismu začíná docházet ke stále většímu počtu incidentů vydírání pracovníků, při kterých jsou jim vnucovány podmínky, jež vedou ke ztrátě práv, jež získali. Typickým příkladem jsou incidenty, které se týkají výrobního závodu Peugeot/Citroen v Mangualde a průmyslové jednotky Renault v Cacii, provincie Aveiro; obě jsou součástí portugalského automobilového průmyslu.
<P>
V obou případech vláda i EU poskytly významnou finanční pomoc zaměřenou na ochranu pracovních míst pod podmínkou, že budou vytvořena další místa. Vedení Peugeot/Citroen v Mangualde však v poslední době chce zlikvidovat práva, jež byla vybojována a zakotvena v pracovněprávních předpisech, tím, že vyvíjí na pracovníky nátlak, aby akceptovali škodlivé podmínky ohrožující jejich životy. V průmyslové jednotce Renault v Cacii se vedení rozhodlo snížit v tomto roce výrobu a připravit se na neobnovení pracovních smluv na dobu určitou, přestože se zavázali k rozšíření ...
<P>
(Předsedající řečníka přerušil)
<SPEAKER ID="218" NAME="Desislav Chukolov" AFFILIATION="NI">
(BG) Letošního 27. listopadu uplynulo 89 let ode dne, kdy bylo Bulharsko poníženo podepsáním Smlouvy z Neuilly, jež naší vlasti odňala území, která dosud obývá lid považující se za Bulhary. Tato území, jež leží na území dnešních zemí Srbska a Makedonie, by měla být navrácena pod správu Bulharska, protože tyto země nelze považovat za nástupnické země srbsko-chorvatsko-slovinského státu. Srbsko nebylo uznáno OSN a mezinárodním společenstvím za nástupnický stát Jugoslávie, a Bývalá jugoslávská republika Makedonie dokonce nebyla uznána pod svým ústavním názvem. My, vlastenci z Ataky, požadujeme, aby otázka navrácení západních území byla řešena před zahájením jednání o členství v EU se Srbskem, zatímco k přistoupení Makedonie k EU musí dojít až po vyřešení otázky navrácení regionu Strumica pod vládu bulharského státu.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Chtěla bych se vyjádřit k plánovaným opatřením Komise, o nichž jsem se dozvěděla z médií a na která mě upozornili také někteří moji voliči. Těmito opatřeními mají být údajně poskytnuty finanční prostředky občanům na nákup nových osobních automobilů. Taková opatření by ve skutečnosti podporovala konzumentství; poskytla by přímou podporu automobilovému průmyslu a odporovala by naším politikám na ochranu životního prostředí. Jsem také znepokojena tím, kdo bude zodpovědný za demontáž a recyklaci těchto automobilů.
<P>
Vyzývám proto Komisi, aby začala, stejně jako to činila dřív, z toho, že podpoří vývoj a výrobu čistých vozidel, přičemž výměny budou zaváděny postupně na základě environmentálních kritérií, a že zároveň poskytne občanům jasné informace o tom, nakolik plán na oživení hospodářství vyhovuje našim environmentálním a klimatickým politikám.
<SPEAKER ID="220" NAME="Proinsias De Rossa" AFFILIATION="PSE">
Pane předsedající, důvodem, proč jsem chtěl dnes večer vystoupit s jednominutovým vystoupením, je to, že jsem znepokojen tím, že se Ryanair hodlá přihlásit do veřejné soutěže v Irsku za účelem získání tamních aerolinií Aer Lingus. Tato nabídka, pokud by byla úspěšná, by vytvořila soukromý monopol leteckých společností na irském trhu.
<P>
Komise tento návrh již dříve zamítla, a chtěl bych požádat komisařku Kroesovou, aby tuto nabídku odmítla znovu. Podle mého názoru jde o kořistnickou nabídku a pro irské hospodářství by nebylo dobré, aby se tato letecká společnost dostala do rukou Ryanairu, který nechová naprosto žádnou loajalitu vůči irskému hospodářství.
<SPEAKER ID="221" NAME="Sylwester Chruszcz" AFFILIATION="NI">
(PL) Pane předsedající, rád bych upozornil Parlament na jednu mimořádnou událost, ke které došlo letos v červenci v ukrajinském městě Brody. Byl tam odhalen památník na počest vojáků vražedné haličské divize SS. Považuji za neuvěřitelně skandální, že v 21. století, v době usmiřování mezi národy, skupina lidí otevřeně sympatizující s nacionalismem a fašismem může glorifikovat jednotku vrahů, která je odpovědná za smrt milionů Evropanů včetně mých vlastních krajanů, kteří zahynuli v letech 1943-1945 v rámci plánované genocidy na západní Ukrajině.
<P>
Nepochybuji, že většina Ukrajinců sdílí mé znepokojení nad touto problematikou. Mám také pocit, že ukrajinské orgány nemohou k tomuto skandálnímu pokusu o přepsání dějin zůstat lhostejné. Vyzývám také Parlament a instituce EU ...
<P>
(Předsedající řečníka přerušil)
<SPEAKER ID="222" NAME="Anna Záborská" AFFILIATION="PPE-DE">
(SK) 10. prosince si celý svět připomene 60. výročí Všeobecné deklarace lidských práv. Zítra přivítáme v našem parlamentu Jeho Svatost dalajlámu. Čína je jednou ze zemí, jež deklaraci podepsaly, ale přesto lidská práva mužů, žen a dětí porušuje.
<P>
Jako předsedkyně Výboru pro práva žen a rovné příležitosti připomenu politiku jednoho dítěte, která je jasným důkazem totalitního, nedemokratického režimu v Číně. Tato politika evidentně porušuje více lidských práv. Uvedu jen některá: usmrcování děvčat, která jsou v rámci výběru podle pohlaví nežádoucí, obchod s lidmi a sexuální otroctví, kradení dětí, odpírání právní existence dětem z druhého a dalších těhotenství, opuštěné děti, násilí na těhotných ženách, nucené potraty, problémy po zákrocích a sebevraždy žen. Demokratický svět by měl jasně vyjádřit výhrady k Číně a sledovat ...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) V Rumunsku dosáhla volebního vítězství levice, protože v nedělních volbách obdržela největší počet hlasů a největší procentní zastoupení. To je skutečnost, kterou nelze ignorovat ani překrucovat.
<P>
3. prosinec je Mezinárodním dnem lidí s postižením. Osobu s postižením má mezi svými členy každá čtvrtá rodina. Na pozadí této hospodářské a finanční krize slyšíme téměř denně o tisících nadbytečných pracovníků v členských státech. V tomto obtížném prostředí se situace osob s postižením zhoršuje.
<P>
Jak mohou lidé se zdravotním postižením najít práci, která jim umožní vést slušný život z platu, když tisíce jiných lidí bez jakéhokoli postižení svá pracovní místa ztrácejí? Vyzývám Komisi, aby naléhavě přijala konkrétní opatření zaměřená na podporu lidí s postižením.
<P>
Zvláštní pozornost je nutné věnovat vzácným onemocněním, jež vedou k fyzické nebo mentální nezpůsobilosti. Doufám, že v roce 2009, roce inovací, budeme investovat více do výzkumu zaměřeného na zjištění ...
<P>
(Předsedající řečníka přerušil)
<SPEAKER ID="224" NAME="Colm Burke" AFFILIATION="PPE-DE">
Pane předsedající, všechny země EU musí mít právní předpisy, jež staví mimo zákon praktiky mrzačení ženských pohlavních orgánů. Je třeba také přijmout opatření, jež budou reagovat na potřeby žen a dívek z nových přistěhovaleckých komunit, jež jsou ohroženy ženskou obřízkou.
<P>
Vítám nedávný závazek Irska jako jednoho z 15 členských států EU, že hodlá zahájit realizaci celostátního akčního plánu boje proti ženské obřízce. Odhaduje se, že více než 2500 žen žijících v Irsku podstoupily ženskou obřízku v jiných zemích. Irský plán zdůrazňuje rizika, která ženská obřízka představuje pro ženy a dívky a stanoví politické cíle, jak čelit škodlivým důsledkům.
<P>
Z údajů je také patrné, že z 9624 žen žijících nyní v Irsku, jež původně přišly ze zemí, kde se ženská obřízka praktikuje, podstoupilo 26,9 % nějakou formu zmrzačení ženských pohlavních orgánů. Zavedení právního předpisu, který výslovně zakáže mrzačení ženských pohlavních orgánů, má rozhodující význam pro jeho odstranění.
<SPEAKER ID="225" NAME="Csaba Sógor" AFFILIATION="PPE-DE">
(HU) Skutečný dialog mezi kulturami a národy existuje tehdy, když mohou všichni používat svůj mateřský jazyk a naplňovat svá individuální nebo kolektivní práva. Dnes a zítra projevuje Evropský parlament solidaritu s tibetským lidem. Více než 500 osob se připojilo k tiché demonstraci za svobodu Tibeťanů používat svou mateřštinu, vyznávat své náboženství a těšit se plné autonomii.
<P>
V EU existují tradiční etnické menšiny, které nemohou studovat v rodném jazyce ani ho svobodně používat, a které nemají kulturní nebo územní autonomii. Existují dokonce i země, které znovu zavedly pojem kolektivní viny připomínající druhou světovou válku, nebo země, které, aby zaručily práva tradičních etnických menšin, chtějí stále ještě vycházet z komunistických zákonů 40. let dvacátého století.
<P>
Opatření EU ve prospěch menšin žijících na čínském území mohou být účinná, jestliže ...
<P>
(Předsedající řečníka přerušil)
<SPEAKER ID="226" NAME="Zita Pleštinská" AFFILIATION="PPE-DE">
(SK) Žijeme v době velkých příležitostí, ale zároveň i velkých hrozeb. Člověk dokáže mnohem rychleji zničit než vybudovat. Teroristické útoky v indické Bombaji, při kterých zahynuly dvě stovky nevinných civilistů, nás opět přesvědčily o tom, že lidská schopnost ničit nezná hranic. Terorismus je nová válka bez hranic a bez front, proto strach z jaderných a biologických zbraní není neopodstatněný.
<P>
Evropa je vzorem soužití lidí různých kultur a náboženství. Křesťanské dědictví dává Evropě zodpovědnost za světový mír a příležitost stát se pramenem naděje mírového soužití a vzájemného respektu. Proto Benediktova Evropa v krizi kultur je soubor doporučení, jež papež Benedikt XVI. ve své knize nabízí Evropě. Věřím, že Evropa nepohrdne a tato doporučení naplní.
<SPEAKER ID="227" NAME="Avril Doyle" AFFILIATION="PPE-DE">
Pane předsedající, recyklační odvětví v Evropské unii má obrat 24 miliard EUR a zaměstnává přibližně 500 000 osob. Tvoří ho na 60 000 podniků a EU se na světovém průmyslu zpracování odpadů a recyklace podílí zhruba 50 %.
<P>
Toto odvětví je však nyní v krizi v důsledku zhroucení ceny recyklovaných materiálů na světových trzích, a pro podniky zabývající se zpracováním odpadů se pokračování v činnosti stává ekonomicky neudržitelné.
<P>
Vzhledem k významu tohoto odvětví pro udržitelnou spotřebu a výrobu v EU bych chtěl požádat Komisi, aby neprodleně realizovala doporučení obsažená ve zprávě její vlastní pracovní skupiny pro recyklaci, jež byla vypracována během přípravy sdělení nazvaného Iniciativa rozhodujících trhů pro Evropu.
<SPEAKER ID="228" NAME="Předsedající">
Tímto končí doba vyhrazená pro tento bod programu.
