<CHAPTER ID="022">
Zdanění příjmů z úspor v podobě úrokových plateb - Společný systém DPH, pokud jde o daňové úniky spojené s dovozem a jinými přeshraničními plněními (rozprava) 
<SPEAKER ID="506" NAME="Předsedající">
Dalším bodem programu je společná rozprava o následujících zprávách:
<P>
, kterou předkládá pan Hamon jménem Hospodářského a měnového výboru o návrhu směrnice Rady, kterou se mění směrnice 2003/48/ES o zdanění příjmů z úspor v podobě úrokových plateb - C6-0464/2008 -, a
<P>
, kterou předkládá pan Visser jménem Hospodářského a měnového výboru o návrhu směrnice Rady, kterou se mění směrnice 2006/112/ES o společném systému daně z přidané hodnoty, pokud jde o daňové úniky spojené s dovozem a jinými přeshraničními plněními - C6-0139/2009 -.
<SPEAKER ID="507" NAME="Benoît Hamon">
zpravodaj. - (FR) Pane předsedající, rád bych začal poděkováním stínovým zpravodajům, kteří přispěli k přijetí této zprávy v Hospodářském a měnovém výboru, zejména paní Pietikäinenové a paní Raevaové, a poblahopřál koordinátorům ze skupiny Evropské lidové strany (Křesťanských demokratů) a Evropských demokratů a skupiny Aliance liberálů a demokratů pro Evropu panu Gauzèsovi a panu Klinzovi, kteří sehráli významnou úlohu v zajištění toho, aby byla tato zpráva, která bude zítra předložena k hlasování na našem plenárním zasedání, přijata v Hospodářském a měnovém výboru.
<P>
Víte, že v závěrech vrcholné schůzky G20 některé z hlav států - včetně těch nejvýznamnějších - v proudu sdělení vyhlásili, že doba bankovního tajemství skončila.
<P>
Stranou těchto hřmotných prohlášení nyní Evropský parlament - a já to vítám - stanovil, že bude vykonávat praktickou činnost, a zajímá se nikoli o sdělení, ale o konkrétní kroky, kterými by mohl účinně bojovat proti daňovým únikům, jejichž výše je odhadována na 200 miliard EUR ročně. Těchto 200 miliard EUR by mělo být porovnáno s částkami na plány hospodářské obnovy, které se snaží pomáhat zemím v Evropě v překonání krize; mělo by být porovnáno s rozpočtem Evropské unie a také s výší schodku v evropských zemích. Dnes je tedy plně odůvodněné, aby evropští daňoví poplatníci žádali po evropském bankovním sektoru, a tedy evropských bankách, aby vyvinuly nezbytné úsilí s cílem umožnit daňovým orgánům v členských státech získat zpět část daňových příjmů, o které přicházejí v důsledku daňových úniků.
<P>
Odvedli jsme konstruktivní práci, a myslím si, že se nám podařilo vyhnout jakémukoli pokusu o diktát či vzájemné obviňování. Dosáhli jsme pokroku na třech frontách a chci poděkovat za skvělý návrh Evropské komise a za práci, kterou odvedl komisař Kovács a jeho tým, neboť se bezesporu ubírá správným směrem. Přijali jsme za svá měřítka, která nám říkají daňoví poplatníci, a pokusili jsme se udělat maximum pro to, abychom zlepšili znění navržené Komisí ve třech ohledech.
<P>
Shledali jsme znění poněkud nesmělé, co se týče oblasti působnosti směrnice, a to z hlediska zapojení právních struktur a rovněž v definici spořicích produktů. Víme, že finanční inženýrství má značnou představivost, pokud jde o vymýšlení nových finančních produktů, aby bylo některým lidem umožněno vyhnutí se daním. To je důvod, proč Parlament a Komise navrhují zavést postup projednávání ve výborech, který přizpůsobí definici spořicích produktů stávajícím skutečnostem ve finančním inženýrství.
<P>
V této otázce je však řada produktů v současnosti vyňata z oblasti působnosti a náš názor je, že by měly být co nejdříve zahrnuty; týká se to například některých druhů systémů důchodového zabezpečení, které fungují na principu kapitalizace, a obecně si myslíme, že návrh, aby byly zahrnuty produkty, které garantují 95 % vkladů, nenabízí dostatečné záruky.
<P>
Proto si myslíme, že minimální limit 90 % je rozumnější. Pozměňovací návrhy za tím účelem budou předloženy zítra v plénu. Uvidíme, zda budou přijaty. S politováním konstatujeme, že jsme v tomto bodě nedosáhli ve výboru kompromisu, a doufám, že plénum vyšle zítra silný signál a bude definovat spořicí produkty jako produkty garantující 90 % kapitálu, a nikoli jako produkty s 95 %, jak navrhuje Komise.
<P>
Široké shody však bylo dosaženo v tom, jak by měla být rozšířena oblast působnosti směrnice, zejména ve znění příloh I a III. Příloha I je kromě toho výrazně posílena zprávou, neboť zpracováváme velmi obsáhlý seznam daňových rájů, který nešetří žádnou oblast jurisdikce a který na rozdíl od seznamu G20 zahrnuje i Delaware a Nevadu. Definovali jsme mnohem šířeji než Komise právní výstavbu, aby tyto oblasti jurisdikce musely dokazovat, že na jejich území daňové ráje buď neexistují, nebo jsou fiskálně transparentní, a myslím si, že tento obrat týkající se dokazovacího břemene je účinnějším způsobem, jak bojovat proti daňovým únikům.
<P>
Hlavní slabina tohoto textu - a tím skončím - však souvisí s přechodným obdobím poskytnutým třem členským státům: Belgii, Rakousku a Lucembursku. Přestože Belgie oznámila, že opouští systém zpětného zdanění, je v zájmu nás všech, aby se rozšířil systém pro automatickou výměnu informací, a za tím účelem bych byl rád, aby bylo stanoveno datum pro konec přechodného období. Proto i když jsme přijali zásadu, že bude v roce 2011, kdy bude směrnice přezkoumána, zpracována studie zabývající se příslušnými důvody systémů zpětného zdanění a výměny informací, chtěli bychom, aby byl stanoven rok 2014 jako konečné datum pro toto přechodné období. Rád bych řekl, že jsme se pokusili pracovat v duchu transparentnosti a směrem k větší transparentnosti v době, kdy se po evropských daňových poplatnících vyžaduje, aby přispěli, zejména s cílem pomoci evropskému bankovnímu sektoru.
<SPEAKER ID="508" NAME="Cornelis Visser">
zpravodaj. - (NL) Rád bych úvodem poděkoval stínovým zpravodajům za jejich skvělou spolupráci.
<P>
Dovolte mi uvést věci na pravou míru. Boj proti podvodům, třebaže je z velké části v pravomoci členských států, nemůže být vykonáván výhradně na vnitrostátní úrovni. Musí být prioritou pro Evropskou unii a my musíme zajistit, aby existovala úzká spolupráce mezi členskými státy a Evropskou komisí. Vzhledem k tomu, že reforma daně z přidané hodnoty byla pro tuto chvíli odsunuta do pozadí, Komise se soustředila na tzv. klasické opatření, což jsou řekněme změny v právních předpisech o dani z přidané hodnoty, které sice zavádějí technická zdokonalení, ale zásadně nemění existující systém.
<P>
Podporuji iniciativu, kterou předložil komisař Kovács, neboť je posunem správným směrem. Daňové podvody vedou především k porušování zásady spravedlivého a transparentního zdanění a mohou vést k narušení hospodářské soutěže, pokud společnost účtuje DPH, zatímco další ne, ale hlavně a především k deformaci peněžních toků připadajících státu. Má to vliv na fungování vnitřního trhu, neboť kvůli daňovým podvodům jsou znevýhodněni poctiví podnikatelé. Z celého srdce vítám, že se Komise snaží řešit svévolné zneužívání systému daně z přidané hodnoty zločineckými gangy usilujícími o to, aby získaly výhodu z nedostatků existujících v tomto systému.
<P>
Daň z přidané hodnoty není jen důležitým zdrojem příjmu pro členské státy, ale také pro EU. Evropská unie dostává přibližně 20 miliard EUR z příjmů z DPH. Odhaduje se, že podvody v oblasti DPH dosahují každoročně 100 miliard EUR. Souvisí to s obnosem, který není odevzdán dovozci na hranicích. Je to důvod, proč bychom měli udeřit na dovozce a vývozce, kteří se dopouštějí podvodu.
<P>
Evropská komise zavádí však hlavní změnu tím, že se snaží bránit dodavatele, kteří jednají v dobré víře jako společně odpovědní s dovozci, kteří se dopouštějí podvodu. Pokusil jsem se proto zlepšit právní ochranu dovozců jednajících v dobré víře. Jinými slovy by podniky neměly nést odpovědnost za nedostatky v administrativní spolupráci mezi členskými státy. Je-li členským státům jednoduše dána dodatečná pravomoc ke stíhání vývozců na přeshraničním základě, budou mít členské státy malou motivaci k tomu, aby dosahovaly zlepšení administrativní spolupráce.
<P>
Našimi pozměňovacími návrhy se pokoušíme zabránit tomu, aby byli zbytečně penalizováni poctiví vývozci. Proto musí poctivý vývozce obdržet upozornění dva měsíce před skutečnou sankcí, aby měl možnost dokázat, že jednal v dobré víře. Kontakt se musí v tomto případě uskutečnit prostřednictvím vlastního daňového úřadu vývozce, a nikoli úřadu dovážejícího členského státu.
<P>
Skupina socialistů v Evropském parlamentu se vyslovuje pro maximální dobu pro vymáhání v délce pěti let. S tím já nesouhlasím. Doba odpovědnosti v souvislosti s DPH nebyla na vnitrostátní úrovni harmonizována. V Belgii jsou to například tři roky, s výjimkou případů, kdy se jedná o evidentní podvod. Delší doba společné a nerozdílné odpovědnosti v souvislosti s DPH při přeshraničních plněních není žádoucí, protože podniky budou muset nést větší administrativní zátěž, což povede k vyšším nákladům na podnikání, které ovšem nejsou v současné krizi žádoucí.
<P>
Kromě toho budou muset společnosti od roku 2010 měsíčně předkládat souhrnná prohlášení týkající se přeshraničních plnění v rámci EU, v jejichž důsledku obdrží daňové orgány automaticky nezbytné informace k uplatnění křížové kontroly plnění uvnitř Společenství. Tyto informace musí být využity daňovými orgány přiměřeně a pouze k danému účelu.
<P>
Proč je jim třeba dávat dalších pět let, než budou provádět tyto křížové kontroly, jakmile již obdrží každý měsíc údaje? Obávám se, že důsledkem zdlouhavé doby pro podání stížnosti v délce pěti let bude to, že orgány budou jednat pozdě a podvodníci do té doby zmizí. Žádosti o vymáhání pak budou podávány vůči podnikům, které by mohly jednat v dobré víře.
<P>
Pane předsedající, tímto skončím. Dovozce, kteří se dopouštějí podvodu, je třeba řešit rychle. Poctivého vývozce musí řešit jeho vlastní správní orgán, a to na základě oznámení dva měsíce předem a nejvýše do dvou let, neboť tato lhůta omezuje v nejvyšší možné míře administrativní zátěž poctivých podnikatelů.
<SPEAKER ID="510" NAME="László Kovács">
člen Komise. - Paní předsedající, v globalizovaném světě, kde osoby dopouštějící se daňových úniků a podvodníci využívají omezené oblasti působnosti vnitrostátního orgánu pro správu daní, je k tomu, aby bylo možné bojovat proti podvodům a daňovým únikům, nutná účinná spolupráce a vzájemná pomoc daňových správců. Zásadní význam zde mají kvalitnější předpisy a větší transparentnost.
<P>
To bylo nedávno zdůrazněno při schůzce skupiny G20 v Londýně a nabývá to na ještě větším významu na vnitřním trhu a v době, kdy existuje finanční krize a kdy je nezbytné zpřísňování fiskálních politik v Evropské unii. Jsem v této souvislosti rád, že zde dnes s vámi diskutuji o dvou návrzích, které oba přispějí k cíli boje proti podvodům a daňovým únikům ve dvou odlišných daňových oblastech.
<P>
Navrhovaná směrnice o zdanění úspor má za cíl odstranit právní mezery a lépe bránit daňovým únikům. Já osobně velmi vítám konstruktivní a podpůrný přístup k tomuto návrhu, který se objevuje ve zprávě pana Hamona a je zřejmý ze stanoviska paní Siitonenové.
<P>
Jsem si vědom toho, že nejspornějším bodem diskusí ve výborech byl pozměňovací návrh 20, kterým se stanovuje konec přechodného období, během něhož tři členské státy mohou vybírat zpětnou daň namísto automatické výměny informací. Zaznamenal jsem také protichůdnou iniciativu paní Lullingové a pana Karase, která prostřednictvím pozměňovacího návrhu 28 podporuje stanovisko týkající se těchto tří členských států a možnost, aby pokračovaly ve vybírání zpětné daně a neuplatňovaly trvale systém automatické výměny informací.
<P>
Dovolte mi připomenout, že hlavním cílem směrnice o zdanění úspor je automatická výměna informací na co nejširší bázi, neboť je to jediný rozumný nástroj, jak umožnit zemi, v níž má poplatník bydliště, používat své vlastní daňové předpisy pro přeshraniční příjmy z úspor. To plně odpovídá poslednímu vývoji na mezinárodní úrovni - například závěrům ze schůzky skupiny G20 - kde je podporována transparentnost a posílení spolupráce správců daně založené na výměně informací. Mohu vás proto ujistit, že zatímco Komise zamítá pozměňovací návrh 28 jako návrh, který je v rozporu s cílem této směrnice, nemá žádné námitky proti pozměňovacímu návrhu 20.
<P>
Domníváme se nicméně, že je toto pevné datum pro konec přechodného období v této fázi předčasné a mohlo by být na překážku nezbytnému rychlému přijetí tohoto pozměňovacího návrhu v Radě. Je opravdu nutné hodnotit, kdy a jak mohou být politické závazky posílené spolupráce, které byly přijaty řadou oblastí jurisdikce, skutečně naplněny. Komise nicméně nebude proti jakémukoli posílení odpovídajících ustanovení směrnice, která by mohla být jednomyslně schválena Radou.
<P>
V pozměňovacím návrhu 22 se Komisi ukládá, aby provedla do konce roku 2010 srovnávací studii posuzující výhody a slabiny obou systémů výměny informací a zpětné daně. Cílové datum pro provedení této studie se však nejeví jako reálné: všechny členské státy by také počínaje tímto rokem musely zpřístupnit Komisi statistické prvky, jejichž předávání je stanoveno pro tyto státy jako dobrovolné v souladu se závěry zasedání Rady v květnu 2008 a přílohou V pozměňovacího návrhu.
<P>
Pokud jde o další pozměňovací návrhy odbornější povahy, jejichž cílem je buď rozšíření oblasti působnosti konkrétního ustanovení - například pozměňovací návrh 17 týkající se pojištění - nebo snížení administrativní zátěže pro hospodářské subjekty, Komise se domnívá, že její návrh již zohledňuje křehkou rovnováhu mezi zlepšením účinnosti směrnice a minimální dodatečnou zátěží.
<P>
Předložené pozměňovací návrhy by však mohly tuto křehkou rovnováhu negativně ovlivnit. Mohly by buď nepřiměřeně zvýšit administrativní zátěž - to se týká zejména návrhů, jejichž předmětem je rozšíření oblasti působnosti - nebo mít nepříznivý dopad na účinnost ustanovení.
<P>
I když vítáme konstruktivní postoj Parlamentu, Komise nemůže jen proto akceptovat některé pozměňovací návrhy v jejich současné podobě. Komise nicméně bude hájit myšlenku řady těchto pozměňovacích návrhů v diskusích v Radě, aniž by formálně měnila svůj návrh.
<P>
Nyní k citlivému tématu podvodů v oblasti DPH. Rád bych znovu připomenul, že na zasedání Rady ve složení pro hospodářské a finanční věci dne 4. prosince 2007 Rada Komisi vyzvala, aby urychlila svou práci na běžných opatřeních pro boj proti podvodům v oblasti DPH. Rada ve složení pro hospodářské a finanční věci Komisi také vyzvala, aby předložila legislativní návrhy s cílem odstranit zjištěné nedostatky ve stávajících právních předpisech.
<P>
V reakci na žádost Rady Komise předložila v prosinci 2008 sdělení o koordinované strategii ke zlepšení boje proti podvodům v oblasti DPH v Evropské unii. Ve sdělení se stanoví řada opatření, s ohledem na něž Komise hodlá předložit v krátkodobém horizontu legislativní návrhy. Tento návrh je součástí prvního souboru návrhů oznámených v tomto sdělení.
<P>
Tento návrh umožní členským státům, aby zlepšily boj proti podvodům v oblasti DPH ve dvou směrech. Zaprvé tím, že poskytne další objasnění týkající se podmínek pro poskytování výjimek pro dovoz některých druhů zboží, a zadruhé vytvořením právního základu pro umožnění přeshraniční společné a nedílné odpovědnosti u obchodníků, kteří neplní svou ohlašovací povinnost.
<P>
Chtěl bych poděkovat Parlamentu, a zejména zpravodaji panu Visserovi, že se vypořádal s tímto návrhem v tak krátké době, a za konstruktivní zprávu. Dovolte mi však několik poznámek.
<P>
Pozměňovací návrhy 2 a 4 ke zprávě by ukládaly Komisi, aby prováděla hodnocení fungování nového ustanovení o přeshraniční společné a nedílné odpovědnosti. Komise bohužel tyto informace nemá, neboť oceňování daní i jejich vymáhání je zcela v pravomoci členských států. Navíc pokud Komise obdrží stížnosti hospodářských subjektů, že toto ustanovení je zneužíváno správci daně v členských státech nebo vede k nezaručeným výsledkům, ujme se své odpovědnosti jako strážce právních předpisů Společenství a přijme příslušná opatření. Patří sem zejména předložení návrhu na změnu tohoto ustanovení, bude-li to třeba.
<P>
Pozměňovací návrhy 3 a 5 se staví proti dělení pravomocí mezi členské státy v rámci celkového fungování systému DPH ve Společenství. Tento systém je založen na uskutečnění zdanitelného plnění v konkrétním členském státě, což vede k dluhu na DPH a k DPH, které je subjekt povinen odvést, v tomto státě. Rozhodnutí o příslušném postupu vybírání DPH, včetně DPH od obchodníků se sídlem jinde, je na členském státě, kde je tato DPH splatná.
<P>
Proto obchodník, který nesplnil svou ohlašovací povinnost v členském státě odeslání, bude muset zdůvodnit nedostatky, kterých se dopustil, správci daně v členském státě, kde je DPH splatná, a nikoli správci daně svého vlastního členského státu. Správce daně jeho vlastního členského státu zasáhne pouze na žádost prvního členského státu za účelem získání dodatečných informací nebo v rámci postupu vymáhání daně.
<SPEAKER ID="511" NAME="Eva-Riitta Siitonen">
navrhovatelka stanoviska Výboru pro právní záležitosti. - (FI) Paní předsedající, dámy a pánové, podporuji dosažený kompromis v Hospodářském a měnovém výboru. Zpráva pana Hamona o směrnici o zdanění příjmů z úspor je skvělá a vyvážená. Zabývá se předcházením daňovým únikům a zvýšením transparentnosti.
<P>
Parlament musí být v této oblasti přísný. Měli bychom například harmonizovat systémy zdanění příjmů z úspor v podobě úrokových plateb. Je třeba, abychom zahrnuli zbývající členské státy do systému výměny informací. Bankovní tajemství, které je příliš strnulé, musí být přístupné novým postupům, abychom mohli bojovat proti daňovým rájům. Konference G20 rovněž vyhlásila odstranění daňových rájů za jeden z klíčových cílů.
<P>
Parlament musí být příkladem, jak vybřednout z finanční krize a znovu získat důvěru veřejnosti. Musí být zajištěna transparentnost bankovního sektoru, a to bude možné jen se systémem výměny informací.
<SPEAKER ID="512" NAME="Astrid Lulling" LANGUAGE="FR">
Paní předsedající, debaty a diskuse o fiskálním systému příjmů z úspor vzaly tak prudký obrat, že je to až zneklidňující. Nebráním se hájit to, co se zde jeví jako menšinový postoj, uvidíme však, co se stane zítra, třebaže náš zpravodaj a pan komisař do sebe stále míchají jablka a hrušky.
<P>
Vraťme se k příčinám problému. Směrnice o zdanění příjmů z úspor vstoupila v platnost v roce 2005 s cílem zdaňovat kapitálové příjmy osob s bydlištěm jinde. Patří sem dva systémy: výměna informací mezi daňovými orgány a zpětná daň.
<P>
K čemu jsme dospěli po několika letech provozování obou systémů? Oficiální a neoficiální studie ukazují, že výměna informací má vážné problémy, neboť je složitá, administrativně náročná a drahá. Zpětná daň na druhé straně vykazuje řadu předností.
<P>
Co si myslíte, že z toho plyne - či co z toho vyplývá především pro našeho zpravodaje a pana komisaře? No že se systém, který nefunguje a nezaručuje placení splatné daně, stane povinným. Chápete to?
<P>
A to není všechno, neboť bude také konstatováno, že systém zpětné daně si postupně získává pevné místo v různých členských státech - 19 z celkového počtu 27 ho používá ke své plné spokojenosti. Co je však dost dobré doma, stává se nepřijatelným, jakmile překročíte hranice.
<P>
Tato logika povede jen k roztříštění toho, co jsme zde budovali několik desítek let, jinými slovy jednotného trhu finančních služeb. Acquis Společenství volného pohybu kapitálu je rovněž zpochybněno, neboť tzv. významné země se zasazují o to, aby byl posílán zpět kapitál osob, které mají v dané zemi trvalé bydliště.
<P>
Cokoli však uděláme, může mít v současnosti v boji proti této nové sani, kterou je bankovní tajemství, opačný dopad. Vzkazuji mým kolegům poslancům, kteří bojují proti této nestvůře, jež nese vinu za všechny hříchy: zvolili jste špatný cíl tím, že zaměňujete témata v rámci této směrnice, a navíc sami sebe klamete.
<P>
Závěrem, paní předsedající, doufám, že moji kolegové poslanci vyslyší hlas rozumu a budou hlasovat pro pozměňovací návrh 28, který předložila má skupina a jenž povede k tomu, že budou mít členské státy možnost si samy zvolit, zda použijí zpětnou daň nebo výměnu informací.
<SPEAKER ID="513" NAME="Kristian Vigenin" LANGUAGE="BG">
Paní předsedající, pane komisaři, je mi líto, že tu pan Visser nezůstal, aby slyšel konec rozpravy na toto téma, musím však na úvod konstatovat, že podporujeme návrhy Komise v tomto směru. Úplná reforma DPH by samozřejmě byla mnohem lepším řešením, ale vzhledem k tomu, že není v současnosti možná, měl by váš návrh řešit některé problémy, jimž čelí členské státy ve své snaze potlačit podvody v oblasti DPH.
<P>
Především v souvislosti s krizí se domníváme, že je mimořádně důležité, aby byly příjmy z DPH zaručeny, neboť teď se členské státy pokoušejí investovat miliardy do podpory hospodářství. V tomto ohledu by vše, co by mohlo napomoci snižovat příležitosti k podvodu, mělo být podporováno Parlamentem.
<P>
Rád bych řekl, že podporujeme celý soubor návrhů, které předložil pan Visser v Hospodářském a měnovém výboru. Vnesou snad poněkud větší důvěru do podnikatelského sektoru, než jak by tomu bylo v případě původních návrhů Komise. Myslíme si však také, že návrh učiněný v čl. 1 písm. c), totiž že by doba mezi dodáním zboží a přijetím oznámení uvedeného ve druhém odstavci měla být dva roky, je dosti málo, a podle našeho názoru to vytváří další příležitosti k omezování oblasti působnosti návrhu Evropské komise a výsledků tohoto návrhu.
<P>
To je důvod, proč skupina PSE navrhuje, že by měla být tato doba pět let, což je podle našeho názoru dostatečně krátce pro podnikatelský sektor, ale také dostatečně dlouho pro správu daně, která musí dokončit svůj úkol. Navíc není zavedení tohoto písmene c) propojené s návrhy, kdy a jak vstoupí směrnice v platnost, což podle našeho názoru přinese členským státům další problémy.
<P>
Doufáme, že návrh bude podpořen a přinese očekávané výsledky.
<SPEAKER ID="514" NAME="Bilyana Ilieva Raevа" LANGUAGE="BG">
Pane komisaři, paní předsedající, dámy a pánové, v souvislosti s hospodářskou a finanční krizí musíme podporovat Evropskou unii v jejím úsilí o dosažení účinněji fungujícího a efektivnějšího daňového systému.
<P>
Návrh Komise pozměnit směrnici o zdanění příjmů z úspor v jiných členských státech je příležitostí k tomu, aby se zlepšil současný systém. Ti z nás, kdo jsou členy Hospodářského a měnového výboru Evropského parlamentu, podporují rozšíření jeho používání na nové finanční nástroje a zeměpisné oblasti. Evropští liberální demokraté navrhli začlenění území s mimořádně mírně regulovanými systémy daní, jako jsou státy Delaware a Nevada ve Spojených státech, a dále zajištění rovného zacházení mezi členskými státy a snížení administrativní zátěže spojené s prováděním směrnice.
<P>
Zůstává však základní otázka, pane komisaři, zda opustit systém výpočtu daně u zdroje a zavést automatickou výměnu informací. Z pohledu liberálů se tu jedná o to, jak se nám podaří dosáhnout zvýšení příjmů z výběru daní a jak zajistit, že posílení pouze výměny informací nepovede při předcházení daňovým únikům nebo při zvýšení příjmů z výběru daní - skutečnost, kterou potvrzuje dříve provedený výzkum - jen k tomu, že budou některé členské státy zbaveny konkurenční výhody. Zdanění u zdroje příjmu je nejen účinnější, ale nabízí také větší transparentnost při výběru.
<P>
Rozhodně se domnívám, že si členské státy musí zachovat svou autonomii, pokud jde o volbu systému zdanění. Skupina ALDE učinila návrh na srovnávací analýzu, jejímž cílem je porovnat oba systémy. Doufáme, že budeme mít tyto výsledky od Komise nejpozději v prosinci 2010. Dále doufáme, že tyto výsledky poskytnou základ pro budoucí návrhy Komise na změnu systému zdanění příjmů z úspor v rámci Evropské unie.
<P>
Zítra budeme hlasovat o dalším významném textu, který se týká daňových úniků spojených s dovozem. Cílem této směrnice je zajistit rychlou výměnu vhodných a kvalitních informací. V tomto případě je pět let poměrně dlouhá doba pro podnikatelský sektor. Cílem je také zavést mechanismus sdílené odpovědnosti. Při ochraně příjmů z daní v každém z členských států je však třeba, abychom zajistili, že společná odpovědnost bude uplatněna, jen pokud poskytnuté informace obsahují závažné nesrovnalosti nebo existuje-li neodůvodněné prodlení v jejich poskytnutí. Jinak hrozí, že bude podnik vystaven další rušivé zátěži.
<P>
Doufám, že budeme zítra hlasovat pro tyto zprávy.
<SPEAKER ID="515" NAME="Nils Lundgren">
jménem skupiny IND/DEM. - (SV) Paní předsedající, daňové úniky nejsou naším hlavním problémem, když se světová ekonomika otřásá v základech. Pravdou je, že se setkáváme s daňovými podvody v celé Evropě, ve Spojených státech a po celém světě. Pravdou je také to, že máme všude na světě daňové ráje, kde bohatí lidé a společnosti mohou ukládat své peníze. Není to však dnes ten hlavní problém. Zaměření se na tento problém je únikem před naší odpovědností.
<P>
Chceme-li si vytvořit nějaké daňové základy do budoucna, musíme pevně ovládnout finanční krizi. Proč jsme se vůbec v situaci, v jaké jsme dnes, ocitli? Je to především proto, že v současnosti máme kapitalismus bez vlastníků. Prakticky všechny finanční společnosti, velké banky a většina velkých společností jsou řízeny úředníky, přičemž tito úředníci mohou zavádět bonusy, výplaty odstupného a důchody, které jsou všechny závislé na zisku společnosti, kterou tito lidé řídí. Na světě není nic jednoduššího než zvýšit v krátkodobém horizontu ziskovost, a tím zisk, který tyto společnosti vydělávají. Je to jen otázka zvýšení rizika. Existuje řada studií těchto "rozdělování podle Taleba", jak jim často říkáme, kdy pokud zvýšíte výrazně riziko, můžete počítat s výrazným zvýšením zisku, a každý pak může dostat tyto bonusy a další výhody, jinak řečeno tyto "požitky". Poté se ovšem rizika stanou skutečností, ale to už vedení společnost dávno opustilo, nebo ji muselo opustit. A koupili si zámek ve Francii nebo golfové hřiště ve Španělsku. Neměli bychom jich želet, ale systém je prostě neudržitelný.
<P>
Kromě toho žádný z aktérů nemá žádnou motivaci k tomu, aby tomuto vývoji zabránil. Ratingové agentury jsou závislé na tom, zda budou mít zákazníky, ale nebudou žádné mít, budou-li říkat, že jejich zákazníci nejsou úvěruschopní. Vkladatelé vědí, že existují záruky vkladů, a tak se nepotřebují starat o to, jaké bance svěří své peníze. Jiní aktéři vědí, že mohou dosáhnout dohody s další stranou a spoléhat se na to, že jsou dost velcí na to, aby zkrachovali, ... a daňoví poplatníci to všechno platí. Znamená to, že státy musí říkat hned od počátku, že nepřevezmou všechna rizika. Je nesmírně obtížné to udělat, ale musí to tak být. Bohužel si nemyslím, že se na tom bude Evropský parlament podílet, doporučil bych však přesto každému poslanci zde, aby tak učinil.
<SPEAKER ID="516" NAME="Ieke van den Burg" AFFILIATION="PSE">
(NL) Začnu jinak než obvykle, politickým prohlášením. A to proto, že považuji daňové úniky a vyhýbání se daním v těchto časech rostoucí nezaměstnanosti a zvyšujících se rozdílů v platech za skutečný skandál. Ve volbách se jasně ukáže, které strany mají skutečně vůli s tím něco dělat.
<P>
Zpráva pana Hamona o zdanění příjmů z úspor je příkladem otázky, o které hovořím. Uznávám, že je pro komisaře skutečně obtížné, aby dosáhl opravdové shody v této věci, při uplatnění pravidla jednomyslnosti. Skupina socialistů v Evropském parlamentu má více ambicí, než lze nalézt v návrhu Komise, a ty byly zpracovány do řady pozměňovacích návrhů, které jsme předložili.
<P>
Závěrem poznámku k paní Lullingové, která porovnává dva systémy - výměny informací a zdanění u zdroje. Myslím si o tom, že to není jádro věci. Hovoříme o právních mezerách, které jsou v právních předpisech v obou systémech, a to jsou témata, na která bychom se měli zaměřit. Byly sice přijaty jisté kroky, je však potřeba udělat ještě mnohem víc, než se navrhuje v této zprávě.
<SPEAKER ID="517" NAME="László Kovács">
člen Komise. - Paní předsedající, rád bych vám poděkoval za vaše příspěvky k této rozpravě a za názory, které jste vyjádřila. Těší mne, že mají Evropský parlament a Komise stejný názor na to, jaké kroky by měly být přijaty s cílem bojovat proti daňovým podvodům a daňovým únikům v Evropské unii, a těší mne obecná podpora těmto dvěma návrhům.
<P>
Rád bych vám znovu poděkoval za to, že jste upřednostnili téma zdanění úspor, a za vaši podporu úsilí Komise, které má za cíl podpořit řádnou správu věcí veřejných v oblasti daní. Rychlé dosažení pokroku v jednáních o pozměňujícím návrhu je také jednou z priorit českého předsednictví. Vzhledem k vývoji ve světě - finanční a hospodářské krizi - je to také prioritou pro většinu členských států.
<P>
Jsem přesvědčen, že jakmile se členské státy dohodnou na tom, jak odstranit existující právní mezery ve směrnici o zdanění příjmů z úspor, je pravděpodobné, že Rada požádá Komisi, aby aktualizovala obdobným způsobem dohody s pěti zeměmi mimo EU a deseti dalšími jurisdikcemi, které se účastní mechanismu zdanění příjmů z úspor. Je předčasné dnes spekulovat o tom, jak budou na náš postup reagovat. EU nejprve potřebuje dosáhnout jednomyslné vnitřní dohody. Vzhledem k dosaženému pokroku v rozhovorech ve skupině G20 o standardech výměny informací splňujících požadavky OECD jsem však optimistický i v této oblasti.
<P>
Pokud jde o zprávu pana Vissera, uvedl jsem před chvílí, že Komise nemůže akceptovat pozměňovací návrhy Parlamentu, ale vzali jsme na vědomí doporučení obsažená v této zprávě. Především potřeba lepší koordinace jednotlivých členských států, nezbytné zvýšení kvality vyměňovaných informací, potřeba umožnit jiným členským státům automatizovaný přístup k některým údajům obsaženým v databázích členských států a požadavek harmonizovat postupy registrace a deregistrace, to jsou body, které Komise rozhodně podporuje. Je to také důvod, proč Komise do konce května předloží samostatný návrh na přepracování nařízení o administrativní spolupráci, kde tyto návrhy budou začleněny.
<P>
Závěrem bych chtěl říci, co už jsem zmínil při jiných příležitostech, a to že je jasné, že neexistuje žádné jednoduché a globální řešení, jak odstranit daňové podvody a daňové úniky. Návrhy, které jsme dnes projednávali, jsou dvěma významnými kroky na úrovni EU v rámci globální strategie pro boj proti daňovým podvodům.
<SPEAKER ID="518" NAME="Benoît Hamon">
zpravodaj. - (FR) Paní předsedající, budu opravdu stručný, neboť jsem již dlouze hovořil před okamžikem.
<P>
Nejprve bych rád poděkoval paní Raevaové a paní Siitonenové a také dalším poslancům za jejich vystoupení a za příspěvky k tomuto textu a panu Kovácsovi řekl, že si myslím, že velmi dobře chápu to, co řekl.
<P>
Myslím si však, že silné zítřejší poselství Evropského parlamentu k otázce oblasti působnosti, k otázce bankovního tajemství a k otázce seznamu daňových rájů by významně pomohlo Radě, zejména pokud v budoucnosti potřebujeme vyjednat nové dohody se třetími zeměmi.
<P>
V tuto chvíli bych rád skončil s kritikou - laskavou kritikou, mohu-li dodat - kterou na mou adresu a adresu pana Kovácse vznesla paní Lullingová. Kritizovala nás za to, že mícháme do sebe jablka s hruškami, i když to řekla velmi jemně. Rád bych jí řekl, že si myslím, že zítra tento Parlament, který občas míchá do sebe jablka s hruškami, bude schopen odlišit veřejný a soukromý zájem a doufám, že tak přispějeme k urychlení boje proti daňovým únikům.
<SPEAKER ID="519" NAME="Astrid Lulling" AFFILIATION="PPE-DE">
(FR) Paní předsedající, požádala jsem o slovo, abych mohla učinit osobní prohlášení. Pan Hamon mne právě za něco kritizoval, já mu však musím říci, že si opravdu myslím, že on a pan komisař bohužel ještě stále míchají do sebe jablka s hruškami. Musím mu také říci, že jediný systém, který zaručí, aby každý daňový poplatník platil své daně - a to si všichni přejeme - že nejlepší systém je vybírání zpětné daně, neboť systém výměny informací je omyl. Nefunguje, a my nevíme, kdo co zaplatil, neboť orgány nevědí, jak systém spravovat.
<P>
Chtěla jsem jen učinit toto prohlášení.
<SPEAKER ID="520" NAME="Předsedající">
Rozprava je ukončena.
<P>
Hlasování se bude konat zítra, v pátek 24. dubna 2009, ve 12:00.
<P>
Písemná prohlášení (článek 142)
<SPEAKER ID="521" NAME="Zbigniew Krzysztof Kuźmiuk  " LANGUAGE="PL">
V rozpravě o daňových únicích v oblasti zdanění příjmů z úspor a DPH bych rád upozornil na tyto skutečnosti.
<P>
1. Celkové daňové úniky ve všech jurisdikcích v oblasti daně v Evropské unii dosahují každoročně výše 200 miliard EUR. To je více než 2 % HDP v členských státech a znamená to, že veřejné výdaje v členských státech jsou kráceny o obrovské částky.
<P>
2. Je proto správné, že nová směrnice odstraňuje právní mezery, které byly v daňových právních předpisech zjištěny, a také se, vzhledem k vynalézavosti lidí, kteří se chtějí vyhnout daním, pokouší zabránit rozvoji nových strategií obcházení daňových právních předpisů.
<P>
3. Byla tu vznesena otázka daňových rájů na území Evropské unie a rovněž těchto rájů v závislých územích členských států EU. Současná finanční krize ukázala, že tolerování nejednoznačných daňových právních předpisů, anonymní transakce a nedostatečná spolupráce v oblasti zdanění může krátkodobě zajistit zvýšený příjem konkrétním zemím a závislým územím, z dlouhodobého hlediska to však destabilizuje finanční systém a může to způsobit závažné finanční krize.
<SPEAKER ID="522" NAME="Siiri Oviir  " AFFILIATION="ALDE">
písemně. - (ET) Ztráta příjmů v důsledku podvodů v oblasti daní ve všech kategoriích zdanění dosahuje v EU každoročně více než 200 miliard EUR, což se rovná přibližně 2 % HDP.
<P>
Miliardy eur ztrát, ke kterým každoročně dochází v příjmech kvůli daňovým podvodům, vedou ke snižování dodatečných investic v členských státech EU a částek veřejných výdajů obecného zájmu, což v souvislosti se současnou finanční krizí výrazně omezuje schopnost členských států řešit problémy, které se objevují v oblastech sociálních věcí, zdravotní péče a vzdělávání.
<P>
Pro EU je boj proti podvodům v oblasti daní mimořádně důležitým tématem a my si musíme udržet naši vedoucí úlohu v této oblasti. Jedině tak bude možné dosáhnout stavu, kdy významná finanční střediska mimo Evropskou unii zavedou obdobná opatření, jako jsou opatření zaváděná v členských státech.
<P>
Podporuji názor Evropské komise, že s řádným přihlédnutím k zásadě volného pohybu kapitálu uvedené ve Smlouvě o vytvoření Evropského společenství bychom měli zvážit doplňující doložku s cílem bojovat proti pokusům fyzických osob z řad občanů EU vyhnout se provedení směrnice o zdanění úspor z příjmů směrováním úroku vydělaného v EU prostřednictvím krycích podniků osvobozených od daní nebo subjektů, které se nacházejí mimo území EU nebo mimo území, kde jsou uplatňována obdobná nebo stejná opatření, jako jsou opatření dohodnutá na úrovni EU.
<P>
Musí být uplatňována politika nulové tolerance vůči daňovým rájům. Jakékoli prodlení v nalezení řešení, které zajistí spravedlivější a soudržnější používání opatření v této oblasti, je v současné hospodářské situaci neospravedlnitelné.
<SPEAKER ID="523" NAME="Sirpa Pietikäinen  " AFFILIATION="PPE-DE">
písemně. - (FI) Přezkum směrnice o zdanění příjmů z úspor je důležitou součástí přepracování struktury financí a také předpisů týkajících se finančních trhů. Současná směrnice je zoufale zastaralá. Je poměrně snadné obejít ji, například pomocí zprostředkujících investičních společností, jež směrnice nedefinuje jako subjekty vykonávající hospodářskou činnost, a které tedy nepodléhají povinnosti účastnit se v systému výměny informací. Obdobně bylo možné uspořádat investiční portfolia tak, aby příjem, který se rovná příjmu z úroků, zůstával mimo definici, v důsledku tzv. "přebalení".
<P>
Reforma se pokouší tyto problémy řešit. K řešení problému zprostředkujících subjektů Komise rozšířila definici subjektu vykonávajícího hospodářskou činnost tak, aby zahrnovala nadace a fondy. Plánuje se také zahrnout do směrnice nové, inovované produkty a například i některé druhy politik životního pojištění.
<P>
Výrazně obtížnější je zahrnout jiné nové produkty. Je bohužel mimořádně trapné stanovit definice, které budou umožňovat zahrnutí veškerých příjmů, jež by mohly být porovnány s příjmy z úroků jako platba úroků, zejména když je relativně snadné vytvořit nové produkty. S ohledem na to bychom měli důkladně posoudit, jak mohou být tyto produkty nejlépe upraveny, dříve než budou zahrnuty do směrnice. Komise má také v úmyslu předložit návrh na změnu směrnice o vzájemné pomoci, která bude rovněž zahrnovat reformy spojené s automatickou výměnou informací.
<P>
Aby nedocházelo k vyhýbání se daním, je také mimořádně důležité, aby tři země, které jsou vyňaty z obvyklého systému výměny informací - Belgie, Lucembursko a Rakousko - byly zahrnuty do systému, který používají ostatní země. Zpravodajem navržená lhůta k této změně je stanovena na rok 2014 a bude mít naši plnou podporu.
