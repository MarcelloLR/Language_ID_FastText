<CHAPTER ID="005">
SWIFT (rozprava) 
<SPEAKER ID="089" NAME="Předsedající">
Dalším bodem jsou prohlášení Rady a Komise týkající se dohody SWIFT.
<SPEAKER ID="090" NAME="Diego López Garrido" LANGUAGE="ES">
Pane předsedající, paní Malmströmová, dámy a pánové, minulý měsíc, dne 24. března, přijala Komise doporučení Radě týkající se zmocnění k zahájení jednání mezi Evropskou unií a Spojeným státy o dohodě, kterou se mají ministerstvu financí USA zpřístupnit údaje o finančních transakcích za účelem boje proti terorismu a jeho financovaní a předcházení těmto jevům.
<P>
Toto doporučení ihned dostali k dispozici zpravodaj a někteří poslanci Evropského parlamentu a bylo předáno Radě EU.
<P>
Rada EU je nadále přesvědčena, že takováto dohoda je potřebná, a proto plně podporuje doporučení Komise ve věci jednání o dohodě týkající se Programu pro sledování financování terorismu. Návrh mandátu předložený paní komisařkou prošel v rámci výboru COREPER důkladným rozborem. Na příštím zasedání Rady se o tomto doporučení Komise bude v zásadě hlasovat a my budeme hlasovat pro něj, samozřejmě se zřetelem k postoji Parlamentu a ke stanoviskům, která k této věci budou zde ve sněmovně dnes vyjádřena.
<P>
Rada souhlasí s Parlamentem, že je nutné, aby budoucí dohoda, známá jako dohoda SWIFT, obsahovala dostatečné záruky a ochranná opatření. Souhlasí proto s požadavkem vzneseným Parlamentem, že všechny její body musí být v souladu s Listinou základních práv Evropské unie, zejména s článkem 8 této listiny, s Lisabonskou smlouvou a s Evropskou úmluvou o lidských právech. Mimo to se při předávání osobních údajů musí dodržovat určité základní zásady, například to, že osoba, jejíž údaje se zpracovávají, má právo být o této skutečnosti informována nebo má právo na opravu či výmaz nesprávných údajů.
<P>
Všechna práva týkající se ochrany údajů musí být zajištěna bez jakýchkoliv rozdílů, tj. s občany Evropské unie se musí zacházet stejně jako s občany Spojených států.
<P>
Jsme přesvědčeni, že na době trvání dohody, která bude se Spojenými státy uzavřena, se lze dohodnout. Doufám, že to bude zhruba pět let.
<P>
Pokud jde o výměnu údajů se třetími zeměmi, chápeme to tak, že budou-li mít orgány USA důvody si myslet, že určité údaje mohou pomoci orgánům třetích zemí stíhat teroristické trestné činy, je na místě tyto údaje použít. Navíc evropská legislativa právě toto povoluje. Podle evropských právních předpisů může členský stát za podobných okolností předat třetím zemím za účelem boje proti terorismu informace, které mu poskytly jiné členské státy.
<P>
Dále je zde otázka hromadných přenosů údajů nemajících přímou vazbu na konkrétní podezření, jež se musí provádět z technických důvodů a také kvůli účinnosti. Aby totiž mohly být při stíhání teroristických činů vyvozeny určité závěry, je často důležité vycházet z jistého většího množství údajů. Tyto přenosy údajů samozřejmě musí být co nejpřesněji specifikované a co nejvíce omezené a musí mít vždy naprosto jasný účel: stíhání konkrétních teroristických trestných činů, neboť právě takový účel je důvodem existence dohody tohoto druhu.
<P>
Proto Komise připravila podrobný návrh mandátu. Jsem přesvědčen, že se jedná o dobrý návrh, o návrh, který chrání základní lidská práva, má na zřeteli účinnost těchto dohod, je založen na zásadě reciprocity a na zásadě proporcionality při shromažďování údajů. Pochopitelně počítá s tím, že nad výsledky účinnosti těchto dohod bude dohlížet rovněž Parlament - doporučení Komise se o tom také zmiňuje -, což tvoří pevnou součást veškerých jednání.
<P>
Parlament oprávněně předpokládá, že se musí také podílet na vzniku této dohody, a proto souhlasíme, že by měl být náležitě informován a že Komise jakožto vyjednavač této dohody by mu měla v každé fázi jednání poskytnout příslušné informace.
<P>
Rada rovněž uznává, že Parlament by měl mít snazší přístup k tajným částem mezinárodních dohod, aby je v případech, ve kterých má právo na jejich schvalování, mohl posoudit. Mimoto musím připomenout, že Rada ve svém prohlášení ze dne 9. února 2010 slíbila, že s Parlamentem bude v této věci jednat o interinstitucionální dohodě. Jménem Rady dnes tento slib s potěšením potvrzuji.
<SPEAKER ID="091" NAME="Cecilia Malmström">
členka Komise. - Pane předsedající, údaje shromážděné pro účely programu TFTP jsou v boji proti terorismu důležité. Víme, že údaje získané pro účely programu TFTP pomohly zabránit teroristickým útokům v Evropě, například útoku kapalnými výbušninami na letišti Heathrow v roce 2006. Program TFTP je tudíž důležitý nejen pro USA, ale také pro Evropu.
<P>
Na nedávné schůzce s paní Napolitanovou, ministryní pro vnitřní bezpečnost USA, jsme se této otázce věnovaly. Spojené státy si plně uvědomují, že stávající přechodnou dohodu je třeba zlepšit, ale také jsou znepokojeny tím, k jakému množství informací o známých teroristech již nemají přístup. Tuto bezpečnostní slabinu tedy musíme vyřešit, ale způsobem, jenž zajistí plné dodržování základních lidských práv a dostatečný stupeň ochrany údajů.
<P>
Proto ihned po naší poslední diskusi o tomto tématu začala Komise připravovat nový mandát pro novou dohodu mezi EU a USA o programu TFTP. Myslím, že tento mandát je ambiciózní, ale realistický. Vyváženě hájí naši společnou bezpečnost a současně se zřetelem k usnesením Parlamentu z loňského září a letošního února zohledňuje základní práva a ochranu údajů.
<P>
Chtěla bych poděkovat zpravodajce, paní poslankyni Hennis-Plasschaertové, za velmi konstruktivní průběh naší spolupráce. Komise se snažila být s ní i se spoluzpravodaji a stínovými zpravodaji v této věci v úzkém styku. Také předsednictví jsem velmi vděčná za práci, jež odvedlo ve snaze o schválení tohoto mandátu Radou.
<P>
Připomínkám vyjádřeným v usneseních Evropského parlamentu jsme se snažili vyjít vstříc. Údaje se budou zpracovávat jen za účelem boje proti terorismu. Žádosti musí podléhat soudnímu schválení. Třetím stranám nebudou poskytnuty hromadné údaje. Bude zachována reciprocita. Předávání bude probíhat na základě systému "push", údaje SEPA se předávat nebudou. Zaměříme se také na to, aby problematika soudní nápravy byla řešena nediskriminačním způsobem. Postarám se, aby Komise Parlamentu v průběhu jednání stále poskytovala čerstvé a úplné informace. Naším cílem je podepsat tuto dohodu do konce června, aby o ní Parlament mohl v červenci hlasovat.
<P>
Co se týče otázky přenosu "hromadných" údajů, vím, že Parlament je touto záležitostí velmi znepokojen, ale také vím, že chápete, že program TFTP se bez hromadných přenosů neobejde. Právně závazné záruky zajistí, že přenosy údajů budou anonymní a že, nebude-li existovat objektivně podložený důvod předpokládat, že konkrétní identifikovaná osoba je teroristou, je podezřelá z terorismu nebo financuje terorismus, nebudou žádné údaje zpřístupněny. Přenosy hromadných údajů jsou samozřejmě citlivou otázkou a během jednání budeme usilovat o další snížení objemu údajů. V tomto ohledu však musíme být také realističtí. Je nepravděpodobné, že v oblasti žádostí, které jsou již cílené, lze ještě dosáhnout významného poklesu.
<P>
Součástí mandátu je reciprocita. Připravovaná dohoda by ministerstvo financí USA právně zavazovala, aby se svými protějšky v EU sdílelo relevantní údaje a orgánům EU umožnilo provádět v rámci programu TFTP vyhledávání zaměřená na známé osoby, jež jsou v EU podezřelé z terorismu. Vyvine-li EU podobný program - program TFTP Evropské unie -, Američané by nám v tomto měli také poskytovat pomoc. Komise si přeje o těchto věcech vést diskusi s členskými státy.
<P>
Mandát vyžaduje, aby údaje, které nebyly extrahovány, byly uchovávány po dobu pěti let. Domnívám se, že to má své dobré důvody, uvážíme-li, že pět let je rovněž lhůtou platnou pro údaje o finančních transakcích, která se na banky vztahuje podle právních předpisů EU proti praní špinavých peněz. Jsem však připravena vyslechnout, jaké názory na to má Parlament, a předložit tuto věc koncem týdne na zasedání Rady.
<P>
Závěrem chci říci, že se domnívám, že návrh mandátu přináší skutečně zásadní zlepšení. Zohledňuje připomínky Parlamentu, které jste vyjádřili ve svých usneseních. Zohledňuje zpravodajkou požadovaný přístup dvojí metody, jenž by případně mohl vést k vytvoření evropského programu TFTP, i když zde se pochopitelně jedná o záležitost, o které musíme rokovat interně v rámci EU. O tom s USA nejednáme. Zohledňuje, že vztah EU a USA v této oblasti má být vztahem rovnoprávných partnerů, což je v tomto směru dlouhodobým cílem.
<SPEAKER ID="092" NAME="Simon Busuttil">
jménem skupiny PPE. - Pane předsedající, první věcí, kterou je třeba říci, je, že Parlament si tuto dohodu přeje. Nechce ji ovšem za každou cenu a čertovo kopýtko je právě v detailech. Těch se bude týkat dnešní rozprava v této sněmovně.
<P>
Z únorového hlasování vyplynula dvě jasná ponaučení. Zaprvé, že Evropský parlament má nové pravomoci, hmatatelné pravomoci; má právo rozhodovat a chce své pravomoci používat. Bude přitom postupovat konstruktivně a zodpovědně, ale své pravomoci bude uplatňovat. Zadruhé bylo pochopeno, že první dohoda nebyla dostatečně dobrá a je třeba ji lepšit.
<P>
Velmi vítám pohotovost, s níž Komise v co nejkratším termínu po únorovém hlasování předkládá mandát, a velmi si přeji, aby tento mandát Rada ministrů co nejdříve schválila. Jak jsem řekl, Evropský parlament si dohodu přeje a podrobnosti o tom, jak bychom si ji představovali, jsme vyjádřili v usnesení, které v této sněmovně nalezlo širokou podporu a rozhodně jej podporují hlavní parlamentní skupiny.
<P>
Paní komisařko, hromadné údaje jsou pro nás problematickou záležitostí. Sama dobře víte, že vzhledem k našim požadavkům týkajícím se hromadných údajů bude nutné, aby tuto otázku znovu promyslely jak naše protějšky v USA, tak i my sami. Čeho vlastně chceme v Evropě dosáhnout? Chceme vytvořit svůj vlastní evropský program TFTP? Jakým způsobem ho budeme realizovat? Hromadné údaje jsou nepochybně problematickou záležitostí, a to záležitostí, kterou nelze ignorovat. Je potřeba se s ní vypořádat.
<P>
Těmito podrobnostmi se budeme zabývat příští týden, kdy mise tohoto parlamentem navštíví USA a bude o nich diskutovat s našimi protějšky v americkém Kongresu.
<P>
Příští týden pocestuje do Spojených států mise Evropského parlamentu a budeme o tom jednat s našimi protějšky v Kongresu, ale také s orgány USA. Jsme pevně odhodláni postupovat konstruktivně. Naší návštěvou chceme dát orgánům USA najevo, že to myslíme vážně. Přejeme si dohodu, ale jsou tu jisté pochybnosti, kterými se chceme zabývat.
<SPEAKER ID="093" NAME="Birgit Sippel" LANGUAGE="DE">
Pane předsedající, chtěla bych řečníkům, kteří dosud hovořili, v jedné věci odporovat: Nestojím o to, aby se dospělo k dohodě co nejdříve, nýbrž o to, aby se jednalo o co nejlepší dohodu. Kvalita musí mít přednost před časovým hlediskem. Na úvod bych chtěla říci ještě jednu poznámku. Evropský parlament dohodu již jednou zamítl a kromě mnoha výhrad vůči obsahu k tomu byl veden tím, že nebyl do vzniku dohody dostatečně zapojen.
<P>
Vzhledem k aktuálnímu dění tohoto týdne jsme se rozhodli, že zde v Parlamentu nebudeme přijímat žádná rozhodnutí. Navíc platí rozhodnutí, že požádáme Radu, aby svá rozhodnutí také odložila, dokud nebudeme moci přijmout rozhodnutí. Poněkud mne tedy překvapuje, že se v této sněmovně najdou poslanci, kteří očividně neberou vážně vlastní rozhodnutí, nýbrž si říkají: No tak co, Rada přece i přesto jednoduše může rozhodnout. Mám za to, že takto se svými rozhodnutími nemůžeme nakládat. Stále trvám na tom, že Rada by měla rovněž své rozhodnutí pozdržet až do 6. května, kdy rozhodneme. Jsem si jista, že tím nedojde k žádné újmě a že Spojené státy by pro to měly pochopení.
<P>
Pokud jde o samotný návrh mandátu, pozitivně přijímám skutečnost, že Komise usiluje o splnění našich požadavků. Přesto bych chtěla jasně říci, že tento mandát pro jednání ještě vyžaduje důležité změny. Má-li novou dohodu Evropský parlament schválit většinou hlasů, jsou tyto změny nezbytné. Podle mého názoru není současný mandát dostatečně ambiciózní, aby ji mohl získat. Problém hromadných přenosů údajů nadále zůstává nevyřešen. Tvrdí-li nám orgány USA, že se jedná o konkrétní údaje o pěti až deseti lidech měsíčně, pak je vzhledem k tomuto účelu přenos milionů údajů o evropských občanech nepochybně nepřiměřený.
<P>
Komisi a Radě bych ostatně chtěla znovu připomenout, že ačkoliv se nám stále tvrdí, že tato dohoda bude velmi důležitým dodatečným prostředkem k boji proti terorismu, není tato skutečnost prokázána tak jednoznačně, jak se nám stále opakuje. Dlouhá doba uchovávání údajů ve Spojených státech nepřestala být problémem. Ani zde mandát nepřináší řešení. V Evropě musíme mít soudní orgán, jenž nebude prověřovat jen zákonnost žádostí ze strany USA, ale také zákonnost získávání údajů bez ohledu na to, kde se provádí. Předávání údajů třetím zemím se musí řídit jasnými pokyny. Potřebujeme ambiciózní mandát vyjadřující naše požadavky. Pouze tak můžeme dosáhnout opravdu dobrého výsledku, jenž bude splňovat naše požadavky, jak co se týče ochrany údajů, tak i co se týče boje proti terorismu.
<P>
Na závěr chci Radě a Komisi položit ještě jednu konkrétní otázku. Jakým způsobem máte v úmyslu zajistit, že budou získány a dále předány pouze ty údaje, které byly konkrétně požadovány? Jak to lze provádět? Bude se to dít ve Spojených státech? Nebo existují jiné návrhy?
<SPEAKER ID="094" NAME="Jeanine Hennis-Plasschaert">
jménem skupiny ALDE. - Pane předsedající, rovněž velmi vítám dnešní rozpravu, v níž Parlament vysvětlí svá očekávání týkající se pokynů pro jednání. Skutečnost, že Parlament nebude tento týden hlasovat o svém usnesení, je velmi nešťastná, ale neměla by, opakuji, neměla by Radě bránit v tom, aby přijetí pokračovalo podle harmonogramu. Stanoviska Parlamentu formulujeme v našich vystoupeních a není žádným tajemstvím, že Rada a Komise jsou s obsahem usnesení již plně obeznámeny. V tomto ohledu mohu pouze poznamenat, že velmi oceňuji nový přístup Rady a Komise vyznačující se snahou o spolupráci, jejímž důkazem je zapojení Parlamentu.
<P>
Podle pokynů pro jednání má tedy připravovaná dohoda mezi EU a USA zajistit, že všechny osoby, jejichž údaje se budou podle dohody zpracovávat, budou mít bez ohledu na svoji státní příslušnost rovná práva. Ptám se tedy, co to znamená? Jaká konkrétní práva to budou, například co se týče přístupu k údajům, jejich opravy, odstranění a opravných opatření? Objasněte mi to prosím. Dále bych chtěla zdůraznit, jako to udělali kolegové, že zásady proporcionality a nezbytnosti jsou klíčovými prvky připravované dohody. Skutečnost, opakuji ještě jednou, skutečnost, že poskytovatelé údajů o finančních transakcích nemají, ať již z jakéhokoliv důvodu, možnost vyhledávat obsah zpráv, což vede k hromadnému přenosu údajů, nelze později dát do pořádku pomocí systémů dohledu a kontroly, protože základní zásady práva v oblasti ochrany údajů již byly porušeny.
<P>
Upřímně řečeno mám jisté pochybnosti, zda se tento problém vyřeší na základě současných pokynů pro jednání. Dále je důležité vědět, že dohoda o vzájemné právní pomoci není vhodným základem pro žádosti o poskytnutí údajů pro účely programu TFTP. Dohoda o vzájemné právní pomoci se totiž nevztahuje na bankovní převody mezi třetími zeměmi a bylo by nutné žádat o předchozí identifikaci konkrétní banky, kdežto program TFTP je založen na vyhledávání finančních převodů. Je proto zásadní, a to bych chtěla zdůraznit, je proto zásadní, aby jednání usilovala o nalezení řešení, které zajistí slučitelnost jednoho sytému s druhým. Můžeme sice trvat na tom, aby byl program TFTP přepracován, ale to nakonec popravdě řečeno není úplně v naší kompetenci, a proto pouze mohu žádat Radu a Komisi, jako to udělal pan poslanec Busuttil, aby se neprodleně zabývaly klíčovými politickými rozhodnutími.
<P>
Ze strany Rady i Komise očekávám jasný a závazný slib, že pro zavedení trvalého a právně platného evropského řešení pro získávání údajů na evropském území udělají vše, co je nezbytné. Dovolte mi ještě jednou zdůraznit, že hromadný přenos údajů cizí mocnosti a jejich ukládání je a vždy zůstane nepřiměřený, a to i kdyby se jednalo o naše nejlepší přátele. Představuje značný odklon od právních předpisů a postupů EU. Právní stát má zásadní význam a Parlament v tomto ohledu musí připravované dohody toho druhu, o kterých se dnes bavíme, posuzovat velmi pozorně.
<P>
Tak jako ostatní podporuji silnou EU, jež není uzavřena do sebe a je schopna podnikat společné kroky s USA jako jejich rovný partner. V tomto rámci mohu pouze znovu zdůraznit, že je to právě EU, kdo musí formulovat zásady spolupráce Evropy s USA za účelem boje proti terorismu, včetně zásad pro vymáhání práva a využívání údajů shromažďovaných ke komerčním účelům. Cílem musí být náprava současného stavu a evropské právní požadavky na spravedlivé, přiměřené a zákonné zpracování osobních údajů mají rozhodující význam a musí být vždy zachovány. Nyní je již úkolem Rady a Komise, aby v této věci co nejdříve podnikly konkrétní kroky a jednaly o uzavření dohody, která splní všechna očekávání EU i USA.
<SPEAKER ID="095" NAME="Jan Philipp Albrecht" LANGUAGE="DE">
Pane předsedající, chtěl bych poděkovat předsednictví i vám, paní komisařko Malmströmová, za vaše prohlášení. Předsednictví správně konstatovalo, že v dohodě TFTP týkající se výměny bankovních údajů SWIFT jde o zásady. Jde o základní ústavní zásady, jde o ochranu soukromí - článek 8 Listiny základních práv a článek 8 Evropské úmluvy o lidských právech. Jde však také o účinnou právní ochranu a spravedlivé postupy - články 6 a 13 Evropské úmluvy o lidských právech. Jde o skutečnou proporcionalitu ve smyslu ústavního práva, zdůrazňuji, ve smyslu ústavního práva, protože nejde o to dospět k pouhému přesvědčení, že to či ono je přiměřené; je nutné fakticky dokázat, že určité opatření je nezbytné a vhodné a konečně, že je také přiměřené.
<P>
Zde musím opět objasnit to, co opakovaně uváděli jiní odborníci a dokonce i vyšetřovací orgány. Podle mého názoru nelze prokázat, že bez konkrétního výchozího podezření je hromadný přenos osobních údajů zcela vhodný a že k zásahům nemůžeme využít podstatně méně intenzivní prostředky, které by byly pro sledování těchto cílů dostačující. Bez předchozího rozhodnutí na základě existujících podezření týkajících se konkrétního případu je přístup k bankovním údajům evropských občanů nepřiměřený. Musí být proto zajištěno, že k hromadným přenosům údajů nebude docházet.
<P>
Jinak by tato dohoda představovala porušení platných evropských a mezinárodních smluv. Právě na tuto skutečnost, pokud jde o uchovávání údajů, velmi jasně poukázala většina evropských nejvyšších soudů ve svých nálezech k této věci - zejména německý Spolkový ústavní soud v březnu. Parlament proto nemůže a nesmí ze svých dosavadních stanovisek nijak slevit, nýbrž musí během jednání i po jejich uzavření zajistit slučitelnost dohody s právními předpisy EU, a bude-li to nutné, tak všemi prostředky, tedy předložením mandátu a výsledků jednání Evropskému soudnímu dvoru.
<P>
Proto žádám Komisi a Radu, aby Spojené státy jasně seznámily s podmínkami Parlamentu a aby předložily nezbytné jednoznačné důkazy o proporcionalitě. Jinak Parlament nebude moci vyslovit souhlas s dohodou o programu TFTP.
<SPEAKER ID="096" NAME="Charles Tannock">
jménem skupiny ECR. - Pane předsedající, skupina ECR podporovala původní dohodu Rady se Spojenými státy týkající se údajů SWIFT a přenosu údajů o finančních transakcích v rámci jejich programu pro sledování financování terorismu, samozřejmě podmíněnou určitými zárukami. Distancovali jsme se tenkrát od antiamerikanismu, skrytého i otevřeného, který je typický pro některé členy této sněmovny.
<P>
Amerika na svých bedrech nese neúměrně těžké břemeno, aby zajistila svobodu nás všech. Chceme, aby EU podporovala principiální vůdcovství USA v boji proti terorismu ve větší, a nikoliv menší míře. Dohodu SWIFT jsme tudíž považovali za nepostradatelný nástroj, jenž pomůže odstranit zhoubné financování terorismu a ochrání občany na obou stranách Atlantiku. Ačkoliv mne zamítnutí dohody zarmoutilo, nebyl jsem tímto výsledkem úplně překvapen.
<P>
Parlament nepochybně ukazoval svaly a dychtivě si přál předvést své nové pravomoci plynoucí z Lisabonské smlouvy. Dočasný zánik dohody SWIFT do doby, než Komise předložila současný lepší návrh, by však snad nakonec mohl být k dobru věci a vyburcovat administrativu prezidenta Obamy, protože ta má, jak se zdá, podobně jako její předchůdkyně, o EU a jejích orgánech, zejména Parlamentu, jen velmi mlhavé ponětí.
<P>
Američtí diplomaté si patrně neuvědomují, že poslanci Evropského parlamentu mají větší pravomoci a vliv. Dopis adresovaný ministryní zahraničních věcí Clintonovou předsedovi Buzkovi, jenž vyjadřoval znepokojení ve věci SWIFT, přišel až pět minut po dvanácté. Navíc jej mnozí členové této sněmovny považovali v nejlepším případě za naivní, v nejhorším za nestoudný, protože nebral v úvahu skutečnost, že náš Parlament funguje prostřednictvím politických skupin.
<P>
Lobbování Spojených států v tomto Parlamentu je takřka zanedbatelné. Porovnejte jej s působením malých zemí, například Izraele, Tchaj-wanu a Kolumbie, nemluvě o obrech, jako jsou Indie a Čína, kteří do budování vztahů s touto sněmovnou investují značné diplomatické prostředky. V důsledku toho na úrovni EU zvyšují svoji diplomatickou váhu, zatímco Amerika výrazně zaostává za svými možnostmi. Je zvláštní, že bilaterální velvyslanectví USA v Belgii dosud velikostí dvojnásobně převyšuje jejich misi v Evropské unii.
<P>
Povzbudilo mne však, že nový americký velvyslanec při EU, William Kennard, si podle všeho uvědomuje důležitost poslanců Evropského parlamentu, a tato skutečnost je již tlumočena i Washingtonu. Doufám, že jeho působení v Bruselu přinese podstatnou změnu v rámci vztahu USA k nám, poslancům Evropského parlamentu, a že ohlášená návštěva viceprezidenta Bidena znamená její skvělý začátek, protože nikdo jiný si tolik jako já nepřeje, aby se posílilo transatlantické partnerství.
<P>
Další obtíž ovšem bude představovat schválení nové dohody o údajích SWIFT touto sněmovnou a také schválení dohody o jmenné evidenci cestujících (PNR), která podle mého názoru vyvolá nemenší rozepři.
<SPEAKER ID="097" NAME="Marie-Christine Vergiat" LANGUAGE="FR">
Pane předsedající, dámy a pánové, znovu probíráme mandát Komise a Rady ve vztahu k projektu SWIFT. Návrh mandátu, který je nám dnes předkládán, nepochybně řeší některé požadavky Evropského parlamentu vyjádřené v jeho usnesení ze září 2009, ale mnohé věci nejsou dotaženy do konce.
<P>
Tak tomu je, pokud jde o to, jak dlouhou dobu budou údaje uchovávány, a pokud jde o možnosti našich spoluobčanů z EU podat odvolání. Americký zákon na ochranu soukromí stále diskriminuje osoby, které nejsou občany USA: to dokonce připouštějí i úředníci Komise. Dále se nám opakovaně tvrdí, že společnost SWIFT nemůže provádět zpracování údajů jednotlivých osob, protože není na tento úkol vybavena, zejména technicky.
<P>
Proto proporcionalita prováděných přenosů nadále zůstává velkým problémem. Jak jste nám před chvílí sama řekla, paní komisařko, pokud jde o hromadné přenosy údajů, stále máme určité důvody ke znepokojení. Omlouvám se, ale co se mne týče, postupům orgánů USA v této oblasti nedůvěřuji. Důvodné podezření není dostačující. Dobře víme, jaké škody v boji proti terorismu Spojené státy napáchaly.
<P>
Jak zmínila paní poslankyně Sippelová, kvalita musí mít přednost před kvantitou. Ano, evropský orgán by měl mít možnost skutečně kontrolovat, jaké údaje se budou předávat. V této oblasti stále čekáme na záruky, kterými budou zajištěna práva našich spoluobčanů a všech osob pobývajících v Evropě.
<P>
Vítáme pokrok, kterého již bylo dosaženo, ale tento výsledek stále ještě není dostatečný. Ano, naši spoluobčané mají právo na bezpečnost, ale mají na ni právo ve všech oblastech. V době, v níž se zvyšuje povědomí mnohých spoluobčanů o ochraně soukromí a osobních údajů - tato skutečnost zřetelně vyplývá z mnoha projevů zaznívajících v této sněmovně -, je naší povinností vás nadále upozorňovat a říkat vám, že zásadám nezbytnosti a proporcionality dosud není vyhověno.
<SPEAKER ID="098" NAME="Mario Borghezio" LANGUAGE="IT">
Pane předsedající, dámy a pánové, dovolte mi, abych při této příležitosti vyzdvihnul oprávněnost vašeho závěru, že Evropský parlament nesmí zapomínat ani na roli a důležitý význam italštiny, používání italského jazyka, jenž toho evropské kultuře tolik přinesl.
<P>
Pokud jde o projednávané téma, je po odkladu, o který Evropský parlament tolik usiloval, koneckonců nezbytné říci, že se při této příležitosti zdálo, že asi plně nedocenil naléhavost a dramatičnost požadavku, aby žádným způsobem a ze žádného důvodu nebyla podkopána základní potřeba Západu a Evropy, totiž chránit se před terorismem.
<P>
Je samozřejmě naprostou pravdou, že musí existovat určitá rovnováha, proporcionalita, že práva občanů a práva na ochranu soukromí nesmí být obětována nadměrně a že občanům musí být zajištěna možnost podat ve správním nebo soudním řízení odvolání proti veškerým rozhodnutím učiněným na základě systému SWIFT - tak, jak ji zajišťuje nový návrh Komise, do nějž byly zapracovány mnohé z nejdůležitějších připomínek vznesených Evropským parlamentem.
<P>
Proto by podle mého názoru měly být pokyny obsažené v mandátu pro jednání o SWIFT, který přijala Komise, považovány za v zásadě správné z hlediska zajištění, jak jsem řekl, účinné a nezbytné spolupráce s orgány USA v rámci sledování finančních transakcí za účelem boje proti hrozbě terorismu a jejímu předcházení - což je pochopitelně v oboustranném zájmu, protože Evropa rovněž musí pamatovat na to, že se musí bránit vůči terorismu; byli jsme svědky až příliš zřejmých a také velmi závažných teroristických činů - a za v zásadě správné z hlediska zajištění demokratické kontroly nad předáváním údajů, jíž je pověřen Evropský parlament, což je vůbec nejspolehlivější dostupná forma ochrany osobních údajů evropských občanů a ochrany jejich práva hájit se před všemi k tomu příslušnými orgány. Mandát také přijímá mnohé návrhy nás, poslanců Evropského parlamentu, což výmluvně svědčí o důležitosti Evropského parlamentu a o jeho nové roli, kterou mu uděluje Smlouva.
<P>
Dále musíme mít na paměti, že pro případ, že by Evropská unie úspěšně zavedla evropský program pro sledování financování terorismu, dohoda zajišťuje reciprocitu ze strany Spojených států.
<P>
Evropa musí přejít k činům - v žádném případě nesmí stále pokulhávat -, musí přejít k činům a musí si sama zajistit důležité vstupní údaje a informace. Pokud jde o systém PNR, o kterém budeme hovořit později, platí zde stejná úvaha: opatření pro zjištění totožnosti cestujících je opět naprosto zásadní pro boj proti terorismu.
<SPEAKER ID="099" NAME="Ernst Strasser" AFFILIATION="PPE">
(DE) Pane předsedající, paní komisařko, dámy a pánové, my, poslanci Skupiny Evropské lidové strany (Křesťanských demokratů), si dohodu přejeme. Stojíme o dobrou spolupráci s našimi americkými přáteli, zejména v oblasti bezpečnosti. Přejeme si dobrou dohodu a chceme, aby byla uzavřena velmi rychle. Slušelo by se podotknout, že současná doba zrcadlí ducha Lisabonu v míře, která dosud byla jen vzácná. Parlament schválil v polovině září své usnesení, Rada koncem listopadu učinila rozhodnutí, v lednu a únoru jsme vedli rozpravy, Parlament v únoru zaujal jasné stanovisko a nyní se nacházíme v situaci, která je dobrým příkladem spolupráce mezi Komisí, Radou a Parlamentem. Chtěl bych vám, paní komisařko, a také Radě poděkovat za tento nový začátek, jejž jste iniciovala především vy a paní komisařka Redingová. Jedná se o příklad způsobilosti k jednání, kterou evropští občané vyžadují, o příklad společné snahy o řešení, již od nás evropští občané očekávají - a nejen evropští občané, ale zejména ti, kdo nás dnes v této sněmovně sledují a poslouchají. V této chvíli bych chtěl zvláště přivítat naše přátele od Rýna a z Hunsrücku a naše přátele z Rakouska, kteří zde dnes jsou.
<P>
Naše skupina nevyhledává problémy, nýbrž usiluje o řešení. Zde by se slušelo podotknout, že jsme objevili celou řadu vynikajících řešení, jež jsme předložili v usnesení ze září, ať již se týkala otázky hromadných údajů, třetích zemí, trvaní, vypověditelnosti nebo dalších věcí. O těchto záležitostech je nyní třeba jednat.
<P>
Poněkud mě překvapili naši kolegové ze Skupiny Zelených / Evropské svobodné aliance a ze Skupiny konfederace Evropské sjednocené levice a Severské zelené levice, kteří se tehdy zdrželi hlasování o usnesení a odmítli se na něm podílet, ale nyní se tohoto usnesení dovolávají. Proto vás zvu, abyste se také zapojili. Pomozte nám vyjednávat a společně dosáhneme dobrého výsledku. Jak se zde již zvažovalo, v budoucnosti bychom také měli usilovat o uspíšení dalšího vývoje programu TFTP, což jste rovněž zmínili ve svých prohlášeních. Ano, tyto nástroje budeme potřebovat a vámi naplánovaný harmonogram bychom měli dodržet, abychom mohli zde v Parlamentu ještě do konce léta prodiskutovat výsledky vašich jednání, a doufejme, že také dospějeme k rozhodnutí.
<P>
Domnívám se, že tím způsobem, kterým jste vedli diskuse, včetně té o akčním plánu, jejž bych rád plně podpořil, můžete také pokračovat u otázek týkajících se dohody o údajích, jmenné evidence cestujících (PNR), Schengenského informačního systému (SIS) a dalších záležitostí.
<SPEAKER ID="100" NAME="Kinga Göncz" AFFILIATION="S&amp;D">
(HU) Chtěla bych připomenout, že navzdory počátečním negativním očekáváním, která předcházela zamítavému hlasování Parlamentu, byl další vývoj v několika ohledech vlastně pozitivní a dohoda mezi Evropskou unií a Spojenými státy patrně bude lepší, než se očekávalo. Půjde-li vše hladce, bude uzavřena do léta. Od té doby máme především jasno v tom, že USA evropským výhradám naslouchají daleko otevřeněji a jsou ochotnější hledat jejich konstruktivní řešení, než jsme dosud předpokládali.
<P>
Myslím, že nikomu z nás neušlo, že se spolupráce zlepšila a že mezi Radou a Parlamentem probíhá těsnější dialog. Myslím, že je rovněž důležité, že komisařka Cecilia Malmströmová pravidelně informuje o aktuálním vývoji Výbor pro občanské svobody, spravedlnost a vnitřní věci, zpravodaje a stínové zpravodaje. Domnívám se, že právě toto je rozhodující, mají-li se v budoucnosti nadále uzavírat dobré dohody. Myslím, že je důležité, abychom si to uvědomili, než budeme pokračovat.
<P>
Chtěla bych rovněž říci to, co tu už zdůraznilo několik řečníků, totiž že Parlament a také Skupina progresivní aliance socialistů a demokratů jsou pevně rozhodnuti dosáhnout dohody co nejdříve a zajistit, aby tato dohoda byla dobrá, totiž, aby zohledňovala zájmy evropských občanů, včetně zájmů týkajících se ochrany jejich údajů. Víme o své odpovědnosti a přijímáme ji, protože tato dohoda je velmi důležitým prvkem boje proti terorismu, byť ne jediným a ani nejdůležitějším, nicméně tato konkrétní výměna údajů je velmi důležitá. Domníváme se, že tento mandát v současné podobě mnohé problémy řeší, ale mnoho jiných nechává bez odpovědi. Dosud však nejsou vyřešeny problémy, které například již zmiňovali kolegové a o kterých se dnes bude dále diskutovat. Myslím, že tyto dva týdny, jež máme k dispozici díky odložení hlasování následkem problémů v letecké dopravě, jsou pro nás příležitostí; příležitostí najít řešení dosud nevyřešených problémů a najít odpovědi na ty otázky a výhrady vznesené Parlamentem, na něž jsme dosud nenalezli uspokojivé odpovědi. Bylo by dobré, kdyby Rada neučinila rozhodnutí dříve, než bude mít Parlament možnost hlasovat, protože to by mohlo v blízké budoucnosti přinést další potíže.
<SPEAKER ID="101" NAME="Sarah Ludford" AFFILIATION="ALDE">
Pane předsedající, je zřejmé, že Komise nám naslouchala. Ve srovnání s předchozími dohodami představuje tento návrh mandátu jasné zlepšení, i když kolegové poukázali na jeho aspekty, kde naše výhrady trvají. Místo toho, abych tyto výhrady opakovala, poděkuji své kolegyni, paní poslankyni Hennis-Plasschaertové, za veškerou její usilovnou práci pro Parlament.
<P>
Chci se trochu vyjádřit k průběhu a ke kontextu. Současný pokrok je, domnívám se, poklonou tomu, čeho lze dosáhnout, když se partneři vzájemně respektují, naslouchají si, berou vážně námitky a usilovně se snaží nalézt společné stanovisko. Jsem pevně přesvědčena, že tak jako Komise tak také orgány USA se snažily vstřícně a aktivně zapojit. V tomto ohledu bych chtěla poděkovat panu velvyslanci Billovi Kennardovi. Opravdu velmi dobře pochopil, jak funguje Evropský parlament, možná dokonce lépe, než některé členské státy.
<P>
Nyní je třeba, aby Rada vyvinula stejné úsilí a přijala pokrokový mandát. Posledně to bylo právě selhání Rady, jež za námi nedokázala přijít s opravdovou nabídkou zlepšení, které by rozptýlilo obavy poslanců, co nás donutilo zamítnout prozatímní dohodu.
<P>
Poslední desetiletí - a to je ona poznámka o kontextu - orgány v USA a v EU rozvíjely ke skutečným nebo domnělým bezpečnostním hrozbám reaktivní, ba až impulzivní přístup. Vlády se občas dokonce uchýlily k určitým gestům nebo k podprahově zaměřené politice, jejichž cílem bylo přitáhnout zájem médií nebo nepozorovaně protivníky obvinit ze spojení se zločinem nebo terorismem. V tomto nemůžeme dále pokračovat. Těším se na to, že začneme znovu a svá rozhodnutí, zejména o ukládání údajů a jejich předávání, opřeme o naše naprosto základní zásady proporcionality, nezbytnosti a postupu v souladu s právem. Je třeba provést audit všech systémů a projektů, které se nepředvídatelně nahromadily. Jsem povzbuzena tím, že - jak jsem to pochopila - paní komisařka Malmströmová plánuje tento audit provést, abychom získali jasný přehled o mezerách, zdvojování a příliš rušivých opatřeních a dospěli k rozumnému a účinnému bezpečnostnímu rámci, jenž neodsune naše občanské svobody na vedlejší kolej.
<SPEAKER ID="102" NAME="Judith Sargentini" AFFILIATION="Verts/ALE">
(NL) Pane předsedající, usnesení neusnesení, jsem přesvědčena, že nás Rada posledně jasně a hlasitě slyšela a že sama ví velmi dobře, co musí udělat. Parlament má starost o základní práva, o ochranu soukromí občanů a také o ochranu údajů. To jsou základní práva a tam, kde se o ně jedná, není vhodné uplatnit jednoduchou analýzu nákladů a výnosů. Argumenty, jimiž se zdůvodňuje požadavek na hromadné přenosy údajů - že není technicky možné postupovat s větší adresností - se mi jeví jako podivné. Ani za mák nevěřím tomu, že to není technicky možné; podle mne je to více otázkou peněz a nákladů. Jak jsem řekla, tam kde se jedná o základní práva, nezáleží pouze na tom, kolik co stojí.
<P>
Kromě toho je důležité, že Evropa se nyní ve vyjednávání projevuje jako rovný partner, a ne jako někdo, kdo se pouze vtírá do přízně nebo čeká na to, až Spojené státy určí pravidla. Parlament dal Radě a Komisi plnou moc a dostatečný prostor, aby se od nynějška mohly této role vážně chopit, a proto bych chtěla Komisi a Radu požádat, aby zohlednily Evropskou úmluvu o ochraně lidských práv a základních svobod, která již vstoupila v platnost. Ta bude rovněž muset být zahrnuta do vašeho mandátu a do výsledků jednání. Doufám, že se vrátíte s patřičnými výsledky. Doufám, že využijete plnou moc a vliv, které jsme vám posledně dali, a čekám, s čím se budete moci ukázat po svém návratu.
<SPEAKER ID="103" NAME="Marek Henryk Migalski" AFFILIATION="ECR">
(PL) Pane předsedající, Spojené státy jsou v současnosti jedinou světovou velmocí. Jsou naprostou velmocí, a to z mnoha hledisek - kulturně, vojensky a hospodářsky. Máme štěstí, že tato supervelmoc je nám přátelsky nakloněna a opírá se o stejné hodnoty a je postavena na stejných základech jako Evropská unie.
<P>
Měli bychom si toho proto vážit a podporovat Spojené státy ve šlechetné záležitosti boje proti terorismu, protože zvláště západní Evropu Spojené státy po mnohá desetiletí chránily před komunismem. Jen zásluhou USA se svobodná Evropa čtyřicet let těšila svobodě. V současnosti poskytují Spojené státy celému svobodnému světu velmi vydatnou podporu, aby zůstal nedotčen terorismem. Srovnáme-li jaké úsilí, finanční výdaje a technologie věnují boji proti terorismu Spojené státy a jaké Evropská unie, evropské státy a Evropská unie z toho vycházejí se zahanbením.
<P>
Proto tedy, můžeme-li něčím Spojeným státům v boji proti terorismu pomoci - a takto se dívám na zmíněnou dohodu -, nesmíme s tím otálet. Musíme se samozřejmě držet těch zásad, o kterých jsme hovořili, ale to je otázkou spolupráce mezi Radou, Komisí a Parlamentem. Dnes se od nás očekává, že projevíme politickou vůli k uzavření takové dohody. Domnívám se, že taková politická vůle by zde měla existovat. Spojené státy by měly s Evropskou unií uzavřít smlouvu ve formě dohody, která bude přátelská a bude založena na partnerství.
<SPEAKER ID="104" NAME="Eva-Britt Svensson" AFFILIATION="GUE/NGL">
(SV) Pane předsedající, chtěla bych Komisi a Radě poděkovat za pokrok, jehož se přece jen dosáhlo od února, kdy Parlament udělal to, co bylo jedině správné - totiž zamítnul dohodu SWIFT. Parlament má nyní větší možnost vznášet požadavky co se týče obsahu této dohody. Soudná Komise a soudná Rada by jednaly rozumně a věnovaly by pozornost požadavkům a námitkám, které Parlament vznesl v únoru. Týkají se našich svobod a občanských práv, vždyť právě ty jsou základem právního státu.
<P>
Proto nemůžeme dovolit, aby se údaje předávaly hromadně bez jakýchkoliv omezení. Tato dohoda nečiní rozdíl mezi nevinnými občany a těmi, kteří se možná provinili. Přenos údajů lze povolit jen v těch případech, kdy existuje dostatečně opodstatněné podezření, že určitá osoba je zapletena do trestné činnosti. Tvrdí se, že takové řešení je spojeno s technickými problémy. Je-li to pravda, pak si musíme položit otázku, zda mají naše právní předpisy být určovány technologiemi, nebo základními svobodami a občanskými právy. Pro mě je odpověď jasná:základem naší legislativy musí být naše práva.
<SPEAKER ID="105" NAME="Jaroslav Paška" AFFILIATION="EFD">
(SK) V únoru jsme odmítli ratifikovat dohodu o zpracování a předávání údajů obsažených ve zprávách o finančních transakcích pro účely programu ministerstva financí USA na sledování terorismu. Důvody tohoto odmítnutí byly jasně řečeny a patří mezi ně zvláště:
<P>
porušování základních zásad zákona o ochraně údajů u velkého množství občanů a subjektů z Evropské unie (až 90 milionů údajů měsíčně);
<P>
chybějící zajištění ochrany občanů EU před tím, aby jejich údaje poskytnuté podle této dohody nebyly ve Spojených státech a třetích zemích zneužity;
<P>
neexistence skutečné reciprocity, protože druhá smluvní strana se nezavázala k tomu, že EU poskytne informace v podobné kvalitě a rozsahu.
<P>
Mnohé z těchto nedostatků lze v nové dohodě odstranit, nicméně sám tento princip komplexního přenosu všech dat z EU do USA umožňující, aby pod záminkou hledání vazeb na terorismus USA zpracovávaly, vyhodnocovaly a archivovaly bez jakýchkoliv omezení veškeré záznamy o finančních transakcích v EU, je neudržitelný.
<P>
Tuto zásadu je třeba změnit. Zpracování finančních transakcí evropských bank může probíhat jen podle evropských pravidel a na evropské půdě. Přátelům ze Spojených států předáme pouze ty údaje, které skutečně mají vztah k terorismu.
<SPEAKER ID="106" NAME="Carlos Coelho" AFFILIATION="PPE">
(PT) Pane předsedající, pane Lópezi Garrido, paní komisařko, dámy a pánové, podpořil jsem zde ve sněmovně dohodu, kterou uzavřely Evropská unie a Spojené státy o vzájemné právní pomoci. Učinil jsem tak proto, poněvadž obecně považuji transatlantickou spolupráci za velmi důležitou, a to zvláště v oblasti svobody, bezpečnosti a práva.
<P>
Na plenárním zasedání dne 11. února jsem hlasoval proti prozatímní dohodě o přenosu údajů o finančních transakcích mezi Evropskou unií a Spojenými státy. Učinil jsem tak v zájmu pravomocí Parlamentu, ale také kvůli tomu, že dohoda byla nepřijatelná. V rozpravě jsem žádal o to, aby byly respektovány zásady nezbytnosti a proporcionality a také nedotknutelnost a bezpečnost evropských údajů o finančních transakcích.
<P>
Jsem potěšen tím, že v této kritické situaci u Komise a Rady zaznamenáváme nový postoj ke spolupráci s Parlamentem. Věřím, že společně úspěšně určíme základní zásady, kterými by se měla řídit a usnadnit budoucí spolupráce Evropské unie a Spojených států v boji proti terorismu. Doufám, že výhrady, které Parlament vyjádřil ve svém usnesení ze září 2009, budou v této nové dohodě náležitě zohledněny.
<P>
Znovu opakuji, že zásady nezbytnosti, proporcionality a reciprocity je třeba bezvýhradně respektovat. Zdůrazňuji, že musí existovat základní záruky, které zajistí, že údaje budou uchovávány jen po nezbytně dlouhou dobu, po jejímž uplynutí musí být odstraněny.
<P>
Znovu opakuji požadavek, že musí existovat možnost právního odvolání a že co se týče přenosů jednotlivých osobních údajů do třetích zemí, musí být stanoveny odpovídající záruky. Především však musí být dokázáno, že tyto údaje jsou zapotřebí pro zabránění teroristickým činům nebo usvědčení teroristů.
<P>
Mimo tento rámec nebude možné od nás získat souhlas. Evropský parlament se bude důsledně držet stanovisek, která vždy zastával.
<SPEAKER ID="107" NAME="Emine Bozkurt" AFFILIATION="S&amp;D">
(NL) Pane předsedající, paní komisařko, pane Lópezi Garrido, návrh mandátu, jenž překládá Evropská komise, znamená krok správným směrem. Boj proti terorismu je naší prioritou. Je proto důležité co nejdříve uzavřít novou dohodu se Spojenými státy o výměně údajů o finančních transakcích, ale ne za každou cenu. V únoru velká většina z nás řekla "ne" špatné prozatímní dohodě se Spojenými státy, "ne" vylučování Evropského parlamentu, orgánu, jenž zastupuje 500 milionů evropských občanů. Občané si nepřejí, aby jejich bankovní údaje byly jednoduše předávány Spojeným státům bez zajištění náležitých záruk jejich práv. Chceme dohodu, jež bude obsahovat přiměřené záruky ochrany práv našich evropských občanů. Nebude-li je poskytovat nynější mandát pro vyjednávání, nebude se situace od února příliš lišit. Máme-li tentokrát říci "ano", musíme k tomu mít pádné důvody. Rada a Komise musí Evropský parlament ihned a podrobně informovat. Je třeba uvítat, že byly vzaty v potaz námitky Parlamentu týkající se záruk základních práv a svobod ve vztahu k ochraně osobních údajů. Ty spolu s nezbytnou podmínkou, že údaje mají vztah k boji proti terorismu, musí být určujícím kritériem pro to, zda údaje budou či nebudou předány.
<P>
Jsou to krásné sliby, ale jsem zvědavá, jak Rada a Komise tyto záruky prakticky zajistí. Zásady proporcionality a účinnosti jsou prvořadé. A kromě toho: udělají pro nás Spojené státy skutečně totéž?
<P>
Uvítala bych úplný a podrobný výčet práv, kterých se dostane našim občanům v rámci připravované dohody. Rada a Komise navrhují pověřit určitý evropský orgán přezkoumáváním žádostí ze strany Spojených států. Rado a Komise, jakou formu by podle vás měl tento druh veřejného orgánu EU mít? Bude se jednat o soudní orgán a budou pro občany dostupná soudní řízení, která mají v Evropě zaručena? Ráda bych znala vaše odpovědi.
<SPEAKER ID="108" NAME="Alexander Alvaro" AFFILIATION="ALDE">
(DE) Pane předsedající, děkuji vám, paní komisařko Malmströmová. Mandát pro vyjednávání, kterým se zabýváme, především svědčí o tom, že Komise a Parlament opět jdou společnou cestou a že spolupráce se přinejmenším začala ubírat dobrým směrem. Skutečnost, že Parlament v únoru dohodu zamítnul - zde se obracím na všechny, kdo to považují za naparování -, nemá nic společného s naparováním, nýbrž s přijetím odpovědnosti. S přijetím odpovědnosti za práva těch, které zastupujeme, totiž evropských občanů. Probíhající vyjednávání o nové dohodě o přenosu bankovních údajů především poskytnou odpověď na klíčovou otázku, jak na tom Parlament a Evropská unie vlastně jsou, pokud jde o respekt. O respekt mezi partnery, o respekt k občanům a o respekt k evropským právním předpisům.
<P>
Do tohoto mandátu pro vyjednávání jsme dokázali prosadit mnohé z toho, co považujeme za důležité. Usnesení, které přijmeme v květnu, se do značné míry vyjadřuje k věcem, které mají vztah zvláště k ochraně našich občanů, ať již jde o jejich údaje, ale také o opravné prostředky, včetně exteritoriální ochrany zvláště v případech, kdy by jejich práva mohla být porušena exteritoriálně.
<P>
Hodně jsme hovořili o přenosu úhrnných údajů, o tzv. hromadných přenosech údajů. Věcí, kterou je nutné ještě ujasnit, je, že ve výsledném mandátu musí být stanoveno, jakým způsobem a kdy se tento problém vyřeší. Jinak bude z hlediska toho, co jsme dosud formulovali, velmi obtížné za celou záležitostí stát. Usnesení Evropského parlamentu na to upozorňuje dvěma body, mandát pro vyjednávání jedním. Jsem si jistý, že Komise to rozumně vyřeší.
<SPEAKER ID="109" NAME="Ryszard Czarnecki" AFFILIATION="ECR">
(PL) Naše rozprava se koná přesně dva dny před schůzkou ministrů 27 členských států Evropské unie věnovanou stejnému tématu. Náš postoj je tedy, nic si nezastírejme, potenciálně formou politického nátlaku. Diskutujeme o tomto problému v době, v níž se rozhoduje o osudu mandátu pro vyjednávání v rámci rozhovorů s USA. Na zahájení vyjednávání s Washingtonem nám již zůstávají sotva dva měsíce a týden. Evropská komise v této oblasti není příliš pružná. Nenavrhla - při vší úctě k paní Malmströmové - žádnou podobnou alternativu. Hra ve stylu "všechno, nebo nic" je však nejen nenáležitá a v rozporu s duchem Evropské unie, ale ani nikam nevede, je slepou uličkou. Jsem pro úzkou spolupráci s USA a výměnu údajů, ale čertovo kopýtko se skrývá v detailu. Ačkoliv nejsem velkým příznivcem Listiny základních práv, přesto bych se chtěl zeptat, zda je pravda, že tento mandát nerespektuje ustanovení listiny. Co uděláme, budou-li údaje cestujících, které předáme do USA, s čímž souhlasím, použity k nedovoleným účelům?
<SPEAKER ID="110" NAME="John Bufton" AFFILIATION="EFD">
Pane předsedající, považuji za skandální, že Komise dosud trvá na předávání citlivých finančních informací o milionech neprovinivších se evropských občanů, včetně občanů Spojeného království, i přesto, že Parlament a Výbor pro občanské svobody zamítly tyto návrhy. Nejde tu o to, jak záležitost se SWIFT lépe vyřešit - žádná dohoda SWIFT by vůbec neměla existovat.
<P>
Takovémuto porušování práv ze strany mé vlády bych se nekompromisně postavil a jsem rozhodně proti tomu, aby EU předávala osobní údaje voličů do Ameriky. Předávání takových informací by bylo zásadní chybou, která nás přivede do hrozivé náruče evropského Velkého bratra. Podle platných předpisů mohou USA uchovávat údaje devadesát let, tedy po dobu přesahující průměrnou délku života. Přestože orgány USA tvrdí, že nevyužité údaje jsou po pěti letech smazány, vláda Spojených států již byla obviněna z toho, že údaje poskytuje velkým americkým firmám, a to nikoliv za účelem potírání terorismu, nýbrž spíše za účelem podpory ekonomických zájmů.
<P>
Evropský parlament tyto nehorázné návrhy zamítl, ale Komise se jen nerada vzdává, takže loni, den před tím, než by v rámci postupu spolurozhodování tento krok Lisabonská smlouva zakazovala, Evropská rada podepsala bez souhlasu Parlamentu prozatímní dohodu.
<P>
Evropský parlament prozatímní dohodu znovu zamítl dne 11. února, když s ní týden před tím vyjádřil nesouhlas parlamentní Výbor pro občanské svobody. Vaše tvrdošíjná snaha o prosazení této dohody pouze svědčí o vašem pohrdání demokracií a svobodami občanů včetně těch pocházejících z mé vlasti Walesu a ze zbytku Spojeného království.
<SPEAKER ID="111" NAME="Monika Hohlmeier" AFFILIATION="PPE">
(DE) Pane předsedající, dámy a pánové, na rozdíl od předešlého řečníka bych chtěla paní komisařce Malmströmové i paní komisařce Redingové výslovně poděkovat za jejich usilovnou snahu vypořádat se se spornými body, na něž poukázal Parlament, a také s problémy, které jsme shledali a shledáváme v oblasti bezpečnosti údajů a důvěrnosti, aby se mohlo se Spojenými státy vyjednávat.
<P>
Jsem také vděčna, že v mandátu byly rozebrány nebo zohledněny klíčové sporné body - zmínili je zde kolegové z Parlamentu - a zvláště, že mezi ně patří rovněž výhrady týkající se oblasti dozoru a oblasti reciprocity. Pokud jde o otázku smazání údajů, považuji také za velmi důležité znovu vyjednat lhůtu pěti let, protože opravdu není přijatelné, aby byla data uchovávána tak dlouho.
<P>
Považuji dále za důležité prodiskutovat nakonec otázku pokutování případů, v nichž jsou za citlivých okolností záměrně získávány údaje k nenáležitým účelům, protože tím předejdeme tomu, aby byly získávány některé informace, jejichž získávání nechceme umožnit. Zaměření má být výhradně na terorismus.
<P>
Témata, která jsou pro mě ještě důležitá, je záměr pustit se do realizace našeho vlastního programu TFTP, a výhled, že nemůžeme do Spojených států dlouhodobě předávat hromadné údaje, tj. velké množství dat. To nemá nic společného s nedůvěrou, nýbrž se skutečností, že chceme z dlouhodobého hlediska jako rovnocenní partneři přijmout svou vlastní odpovědnost v rámci Evropy a pak uskutečňovat výměnu specifických získaných údajů výhradně za účelem boje proti terorismu a posléze dosáhnout skutečné reciprocity.
<P>
V této souvislosti bych chtěla opět Komisi požádat, aby nám sdělila, jaké názory na problematiku našeho vlastního TFTP jsou zastávány v rámci Komise a ve společné diskusi s Radou.
<SPEAKER ID="112" NAME="Tanja Fajon" AFFILIATION="S&amp;D">
(SL) Terorismus zůstává v Evropské unii jednou z hlavních bezpečnostních hrozeb a vyjednávání s USA o přenosech bankovních údajů musíme zahájit co nejdříve, ale ne za každou cenu. Nová dohoda musí zajišťovat větší ochranu osobních údajů evropských občanů. Potřebujeme lepší dohodu, takovou, která zohledňuje lidská práva a řeší problém dávkového přenosu údajů o milionech evropských občanů. Budoucí dohoda rovněž musí být reciproční, což znamená, že zavede-li v budoucnu Evropská unie svůj program pro sledování finančních transakcí, orgány USA nám musí poskytovat stejné údaje o finančních transakcích. Jsem potěšena, že s tím Komise souhlasí.
<P>
Nová dohoda musí také zavést přísnější záruky u předávání údajů do třetích zemí. Dovolíme Spojeným státům předávat informace kterékoliv zemi, nebo pro to stanovíme určitá jasná kritéria? Je naprosto nutné, abychom měli co nejpřiměřenější záruky. Bylo by rovněž vhodné, aby země, která poskytuje údaje, s jejich předáním do třetích zemí vyslovila souhlas. Mohli bychom tak zavést systém, jenž by vyžadoval souhlas ze strany zemí, jež poskytují údaje. Proto by mne zajímalo, zda můžeme zavést určité nástroje, které by nám rovněž umožnily zamítnout předání informací do třetích zemí, pokud by nedokázaly dostatečně jasně zdůvodnit, proč dané údaje potřebují.
<P>
Protože Evropská unie nemá vlastní systém sledování finančních transakcí, je naše bezpečnost závislá na USA. Co však můžeme žádat na oplátku? Musíme rovněž trvat na tom, aby budoucí dohoda s USA mohla být okamžitě vypovězena, nebude-li dodržen některý ze závazků. Musíme přesvědčit naše občany o tom, že předávání bankovních údajů je rozumným počinem, protože se stále více zabýváme tím, do jaké míry v rámci boje proti terorismu povolíme zasahování do našeho soukromí.
<SPEAKER ID="113" NAME="Cecilia Wikström" AFFILIATION="ALDE">
(SV) Pane předsedající, od konce druhé světové války jsme my, liberálové, vždy považovali za důležité vyzdvihovat transatlantické vazby mezi USA a Evropou a klást v různých oblastech důraz na spolupráci. Ve všech partnerských vztazích však mohou nastat potíže a problémy a my je musíme překonat. Jeden z těch náročnějších problémů se týkal legitimního práva občanů na zachování vlastního soukromí.
<P>
Jsem přesvědčena, že postupem času bude zcela jasné, že odmítnutí prozatímní dohody SWIFT ze strany Parlamentu bylo správným krokem. EU se musí vyznačovat demokracií a transparentností; my, zvolení zástupci v této sněmovně, jsme jejich důležitým prvkem. Postupy doprovázející dohodu SWIFT v tomto ohledu značně pokulhávaly. Parlament řekl zcela jasně, jaké si klademe podmínky, máme-li novou trvalou dohodu schválit. Jsou vyjmenovány v usnesení, kterým se dnes v rozpravě zabýváme. Jakmile budou tyto požadavky splněny, těším se na nové hlasování.
<P>
Mezi bezpečností na jedné straně a právem na soukromí na druhé straně přetrvává určitý střet zájmů. Nechme již minulost minulostí a s odvahou usilujme o dosažení našeho hlavního cíle, jehož je nová trvalá dohoda SWIFT důležitou součástí: totiž o zajištění bezpečnosti, ochrany a soukromí evropských občanů.
<SPEAKER ID="114" NAME="Sylvie Guillaume" AFFILIATION="S&amp;D">
(FR) Shodneme se na tom - v této věci nemůže být žádného sporu - že boj proti terorismu je společným bojem, v němž se musí Evropská unie angažovat s plným nasazením.
<P>
Pro nás, poslance, je však rozhodující zajistit, že budou dodržována práva evropských občanů, zvláště pak právo na ochranu osobních údajů. Tento bod považuji za nezbytné zdůraznit a s tímto sdělením se neobracím jen na zástupce Rady a Komise přítomné v této sněmovně, ale také na orgány USA, se kterými se musí nová dohoda dojednat.
<P>
Blíže bych chtěla poukázat na jeden bod, jenž náleží mezi základní požadavky Evropského parlamentu, totiž na otázku uchovávání údajů orgány USA. Současné řešení je podle mého názoru nepřiměřené. Proto musím položit několik otázek. Proč by se měly údaje, které se podle zúčastněných stran nevyužívají, uchovávat tak dlouho - pět let? Není možné zkrátit lhůtu pro jejich uchovávání na přijatelnější mez? Pokud jde o údaje, které se využijí, lhůta pro jejich uchovávání tentokrát není v mandátu zmíněna. Předchozí dohoda stanovovala maximální délku této lhůty na devadesát let. Nebylo by dobré dohodnout se na přiměřené lhůtě pro uchovávání, která by byla úměrná využití těchto údajů, například by byla v určitém poměru k trvání konkrétního vyšetřování nebo soudního procesu? Plánuje se i jiné využití těchto údajů než jen v boji proti terorismu, a jaké? Poslední otázka: Nepřicházelo by v úvahu, že se tyto údaje budou uchovávat v Evropě a nikoliv ve Spojených státech?
<P>
Byla bych ráda, aby Rada a Komise na tyto otázky odpověděly. Tento bod je totiž rozhodující a Evropský parlament v této otázce nebude chodit okolo horké kaše. Proto je zásadně důležité, aby Rada tuto věc vzala v potaz, až bude přijímat mandát pro vyjednávání předložený Komisí.
<SPEAKER ID="115" NAME="Nathalie Griesbeck" AFFILIATION="ALDE">
(FR) Pane předsedající, paní komisařko, dámy a pánové, Evropský parlament učinil před dvěma měsíci velmi důležitý krok, když zamítnul tuto prozatímní dohodu.
<P>
Protože jsem již dvacátým sedmým řečníkem, nebudu se k této záležitosti vracet a chtěla bych pouze upozornit na to, že někteří lidé s poetickou nadsázkou tuto etapu evropské demokracie charakterizovali jako první den, který Evropský parlament prožil v podmínkách Lisabonské smlouvy. Ano, nejednalo se o historické vítězství jen, pokud jde o úctu k soukromí a svobodám občanů v Evropě i mimo ni, ale také o zásadní obrat, pokud jde o výkon pravomocí Evropského parlamentu. Současně to byl velký okamžik, v němž prokázala svoji statečnost a odvahu naše zpravodajka, paní poslankyně Hennis-Plasschaertová, které bych chtěla vzdát hold zvláště za její odhodlání, jež nepolevilo ani několik týdnů před oním pro ni významným datem.
<P>
Není nutné připomínat základní prvky, které nás činí vzájemně závislými, pokud jde o boj proti terorismu, o bezpečnost a o rovnováhu, jíž má být dosaženo v oblasti svobod jednotlivců. Proto v rámci tohoto nového mandátu bude nutné usilovat o dosažení spravedlivé a vyvážené dohody, jež respektuje práva a je doprovázena zárukami, dohody, jež bude jasně dokládat to, co v mých očích a očích mnoha našich spoluobčanů koneckonců představuje podstatu a silnou stránku Evropské unie, totiž ochranu evropských občanů. Poněvadž naše politická vůle se musí řídit právem a být výrazem právního stavu, nebudu se již vracet k aspektům reciprocity a proporcionality. Doufám však, že kromě řešení otázek týkajících se ukládání, práva na opravu, změnu a vymazání údajů a práva na soudní odvolání, bude velmi obezřetně a nekompromisně vyjednán přísnější právní režim pro hromadné přenosy údajů. Naším společným úkolem je spolupracovat na dosažení rovnováhy mezi bezpečnostními požadavky a svobodami.
<SPEAKER ID="116" NAME="Ioan Enciu" AFFILIATION="S&amp;D">
(RO) Evropská unie uznává, že globální výměna informací v rámci boje proti terorismu je zvláště důležitá. Poslanci ve Skupině progresivní aliance socialistů a demokratů v Evropském parlamentu podporují veškeré kroky, které mohou napomoci předejít teroristickým činům nebo jim zcela zamezit. Poslanci byli demokraticky zvoleni, aby zastupovali zájmy evropských občanů, a nemohou žádnými ústupky obejít svoji povinnost chránit jejich práva obsažená ve smlouvách a úmluvách. Existují jisté otázky, které nemůžeme přejít mlčením, například ochrana osobních údajů, právní ochrana, objem přenášených údajů, proporcionalita, reciprocita nebo stálé zapojení Evropského parlamentu do procesu sledování.
<P>
Jsem přesvědčen, že ustanovení evropského orgánu pověřeného zpracováním, povolováním přenosů a předáváním údajů SWIFT by bylo řešením, které by Evropské unii zaručilo, že údaje budou použity výhradně za účelem boje proti terorismu a že se budou týkat pouze těch podezřelých, kteří již byli identifikování. Bude nutné, aby se evropští občané také měli kam obrátit se stížnostmi v případě zneužití. Žádáme Komisi, aby alespoň jednou ročně předkládala zprávu o plnění předmětné dohody. Jsem přesvědčen, že tak bude zajištěno, že se postupuje v souladu se schválenou dohodou a že budeme moci dostatečně brzy odstranit jakékoliv nedostatky.
<P>
Abychom si vzájemně lépe rozuměli v bodech, v nichž se naše názory rozcházejí, navrhuji, aby se neprodleně domluvily informativní schůzky politických skupin Evropského parlamentu nebo i delegací členských států s pověřenými zástupci USA pro Evropskou unii nebo členské státy.
<SPEAKER ID="117" NAME="Charles Goerens" AFFILIATION="ALDE">
(FR) Pane předsedající, měření sil, do něhož se Parlament pustil s Radou a Komisí ve věci návrhu dohody SWIFT, může být dobré za předpokladu, že shromažďování a přenosu údajů o bankovních transakcích bude využito výlučně pro účely boje proti terorismu. Tuto samozřejmou skutečnost tu již připomenul snad každý, ale ze zkušenosti je známo, že pokud jde o využití osobních údajů, není nic nejistějšího. Osoba podezřelá z terorismu, jež je známa výzvědným službám Spojených států, nemusí být nutně známa jejich evropským protějškům, jak dokládá odpověď Komise na jednu z mých otázek.
<P>
Mé stanovisko k jakékoliv nové dohodě v této oblasti bude záviset na míře nezbytnosti shromažďování osobních údajů, na jejich dostupnosti orgánům provádějícím bezpečnostní dohled a na dodržení zásady reciprocity ve vztahu k informacím, jež mají jednotlivé orgány k dispozici. Domnívám se proto, že je rozumné zvážit, jakým způsobem bude možné nejlépe dbát na dodržování těchto podmínek. Je na Parlamentu, aby z toho učinil jednu ze svých pravomocí.
<SPEAKER ID="118" NAME="Proinsias De Rossa" AFFILIATION="S&amp;D">
Pane předsedající, vítám, že se tato rozprava koná dříve, než Rada oficiálně posoudí návrh mandátu předložený Komisí. Vítám rovněž, že Komise přijala mnohé z výhrad, které Parlament vyjádřil, když zamítnul prozatímní dohodu jakožto nevyhovující.
<P>
Bohužel kvůli okolnostem, které zde dnes neovlivníme, nemůžeme přijmout stanovisko Parlamentu k návrhu mandátu. Budeme o něm hlasovat dne 6. května a naléhavě žádám Radu, aby dohodu před tímto datem neschválila. Souhlas Parlamentu je podmínka, kterou stanovuje Smlouva, stejně jako je podmínkou, aby veškeré dohody, které Rada schválí, byly v souladu s Listinou základních práv. Je velmi důležité mít na paměti, že krátké zpoždění vztahy mezi EU a USA poškodí mnohem méně, než druhé zamítnutí návrhu dohody.
<P>
Spolu s mnohými kolegy se dívám s přetrvávající nedůvěrou na hromadné přenosy údajů a vlastně i na možnost uskutečňovat dohled nad údaji, které již nebudeme mít pod kontrolou. Nejsem dosud přesvědčen, že to, co se navrhuje, skutečně řeší naše výhrady. Přeji si těsnější spolupráci mezi Evropskou unií a Spojenými státy americkými, ale tato spolupráce musí být založena na vzájemném respektu k právům občanů.
<SPEAKER ID="119" NAME="Cristian Dan Preda" AFFILIATION="PPE">
(RO) Jak dobře víte a jak tu bylo dnes řečeno, boj proti terorismu je pro Evropu společnou záležitostí. Antiamerikanismus není Evropou společně sdílen. Proto nejsem přesvědčen, na rozdíl od toho, co tvrdil jeden z kolegů přede mnou, že výrok, z něhož nepokrytě čišel antiamerikanismus, by mohl být považován za inspirační zdroj pro postoj našeho Parlamentu. A to pro to, že si myslím, že negativní postoje vůči Spojeným státům obecně nesmí zablokovat dohodu týkající se boje proti terorismu.
<P>
Vlastně bych chtěl hovořit o důvěře ve vztahu se Spojenými státy. Evropská unie a Spojené státy mají společné nepřátele, kteří nebudou váhat využít jakoukoliv trhlinu a jakýkoliv důkaz o existenci nedůvěry v tomto vztahu. Údaje poskytnuté společností SWIFT není možné využívat k jiným účelům než k boji proti terorismu. Výjimkou je samozřejmě situace, v níž se k terorismu pojí jiné velmi závažné aktivity, například obchod s drogami a špionáž. Důvěřujme našim americkým partnerům.
<SPEAKER ID="120" NAME="Richard Seeber" AFFILIATION="PPE">
(DE) Pane předsedající, dámy a pánové, jsem přesvědčen, že existuje několik věcí, o kterých není žádného sporu: například transatlantické partnerství - protože to je skutečně základem naší zahraniční politiky -, společný boj proti terorismu a spolupráce institucí EU. Skutečností ovšem také je, že s Lisabonskou smlouvou jsme získali nové základy a jakožto Evropský parlament máme nová práva a tato práva musíme především užívat k ochraně občanů. Jedním právem je ochrana základních práv našich občanů a také ochrana života a ochrana soukromí. Proto jsme pro přenos konkrétních údajů. Hromadný přenos údajů nepochybně překračuje přijatelné meze. Nová dohoda by měla zajistit rovnováhu mezi těmito základními právy, ale také reciprocitu, proporcionalitu a alespoň minimální míru bezpečnosti údajů.
<P>
Chtěl bych se také zeptat zástupců Rady, předsednictví, kde byli dnes ráno, když se konala rozprava o udělení rozpočtového absolutoria za rok 2008 - což je jedna z nejdůležitějších kapitol. Bohužel neúčast předsednictví Rady byla nepřehlédnutelná.
<SPEAKER ID="121" NAME="Andrew Henry William Brons" AFFILIATION="NI">
Pane předsedající jednou ze zásadně důležitých otázek je otázka, zda se mají předávat hromadné údaje - to jest data všech - nebo zda se má předávání omezit na údaje konkrétních jednotlivců.
<P>
Existuje samozřejmě i střední cesta. Lze si cíleně vybrat ty skupiny obyvatelstva, které jsou v určitém období spjaty s terorismem. Pokud by se například zčistajasna zradikalizovali orknejští rybáři a začali by kromě ryb usmrcovat také lidi, pak by měli být v hledáčku. Pokud by stárnoucí, obtloustlí univerzitní učitelé odepsaní pro své šediny měli udělat špinavou práci a dopustit se vůči svým studentům teroristického násilí místo toho, aby je jen k smrti nudili svými monotónními přednáškami, pak by - nebo bych měl raději říci bychom - měli být také v hledáčku.
<P>
Cílený výběr se považuje za nevhodný a je odsuzován jako diskriminace. Já bych jej nazval projevem zdravého rozumu. Údaje, které patří nevinným příslušníkům těchto cíleně vybraných skupin, musí nicméně být brzy odstraněny.
<SPEAKER ID="122" NAME="Zuzana Roithová" AFFILIATION="PPE">
(CS) Pane předsedo, jedním z velice efektivních nástrojů boje s teroristy je odhalování finančních toků teroristických sítí. Levice v únoru odmítla prozatímní dohodu, aniž by navrhla jiný vhodný rámec pro bezpečnostní složky, a zkomplikovala tím práci policie a soudnictví. Nyní musíme spojit síly, abychom přijali novou, definitivní smlouvu. Oceňuji, že Rada a Komise dnes komunikují otevřeně, a proto se ptám paní komisařky, zda je nutné převádět 90 milionů dat měsíčně, protože o tom mám pochybnosti, a také se ptám, jak se budou naši občané odvolávat u amerických úřadů při podezření na zneužití dat a kdo bude kontrolovat předávané údaje americké vládě. Myslím, že by to měl být spíše nezávislý soudní orgán na základě mezinárodních smluv o vzájemné právní pomoci, a nikoli Europol, jehož rozhodnutí nelze přezkoumat a nemá ani vhodné pravomoci nebo bychom museli jeho statut upravit. Prioritou je boj proti terorismu, ale také není možné obcházet Listinu základních práv, která má zaručovat ochranu osobních údajů. Věřím, že bezpečnou zárukou bude otevření cesty k soudnímu přezkumu ve sporných případech.
<SPEAKER ID="123" NAME="Angelika Werthmann" AFFILIATION="NI">
(DE) Pane předsedající, dámy a pánové, dnešní rozprava ukazuje, že dosažení souladu mezi lidskými právy a bojem proti terorismu není vždy snadným úkolem. Na dohodě SWIFT, o níž dnes znovu diskutujeme, je velmi zřetelné, jakým problémem je chránit občanská práva a současně investovat do bezpečnosti světového společenství.
<P>
Návrh mandátu předložený Komisí i nadále umožňuje předávat mezi USA a EU rozsáhlé soubory údajů. Lhůta pro uchovávání údajů je stále příliš dlouhá. Na závěr mám dvě neméně důležité otázky: Je tato bilaterální dohoda časově omezená? Pokud ano, jaký je její časový rámec a po jak dlouhé době budou údaje nakonec smazány?
<SPEAKER ID="124" NAME="Anneli Jäätteenmäki" AFFILIATION="ALDE">
(FI) Pane předsedající, boj proti terorismu je důležitý a EU v něm musí být aktivní. Ne ovšem tím, že pošlapeme lidská práva. Úcta k lidským právům je jednou z nejdůležitějších evropských hodnot a také v transatlantické spolupráci by měla být sjednocujícím momentem.
<P>
Je důležité, aby transatlantická spolupráce dobře fungovala, ale musí fungovat na základě obojstranné vstřícnosti a vzájemné úcty. Změny údajů musí být prováděny jednotlivě a chci znovu zdůraznit, že ve jménu boje proti terorismu nelze pošlapat lidská práva. Dojde-li k tomu, pak tím pomůžeme teroristům.
<SPEAKER ID="125" NAME="Mariya Nedelcheva" AFFILIATION="PPE">
(FR) Pane předsedající, pane Lópezi Garrido, paní Malmströmová, chtěla bych blahopřát autorům návrhu usnesení o sjednání dohody mezi Spojenými státy a Evropskou unií o přenosu údajů o finančních transakcích za účelem boje proti terorismu. Toto usnesení vyváženým způsobem opakuje nejen požadavky týkající se bezpečnosti, ale také požadavky týkající se záruk, jež zajistí ochranu údajů evropských občanů a dodržování jejich základních práv.
<P>
Domnívám se, že právě ustanovení evropského veřejného soudního orgánu pověřeného přijímáním žádostí od ministerstva financí Spojených států je klíčem k vyváženému přístupu, o nějž usilujeme. Tento krok pomůže vyřešit mnoho problémů týkajících se zásad nezbytnosti a proporcionality, které se objevily zvláště v případě hromadných přenosů údajů.
<P>
Otevřela by se tím také cesta pro zavedení skutečné reciprocity, bylo by totiž možné, aby evropské orgány a příslušné orgány členských států obdržely údaje o finančních transakcích uložené na území USA. Zde je v sázce naše důvěryhodnost. Dohoda SWIFT je svého druhu zkouškou z demokracie, kterou musíme všichni povinně složit pro dobro našich spoluobčanů.
<SPEAKER ID="126" NAME="Diego López Garrido" LANGUAGE="ES">
Pane předsedající, úvodem bych chtěl říci panu Seeberovi, že jsem se dnes ráno ve skutečnosti zúčastnil rozpravy, o níž se zmiňoval. Ačkoliv jsem nebyl oficiálně pozván, požádali jste mne, dámy a pánové, abych přišel, a já jsem přišel. Byl jsem na této rozpravě přítomen a hovořil jsem během ní. Možná to byl pan tazatel, kdo tehdy nebyl přítomen, a ani nyní není zde na tomto zasedání a odešel ze sněmovny.
<P>
Chtěl jsem však říci, že rozpravu, která právě proběhla, považuji za velmi konstruktivní. Jsem přesvědčen, že to svědčí o existenci skutečné snahy o spolupráci na obou stranách, u všech zainteresovaných: Parlamentu, Komise a Rady. Zpravodajka, paní poslankyně Hennis-Plasschaertová, ocenila, že se u Rady - za což jí jsem velmi vděčný - i u Komise setkala se snahou o spolupráci. Jsem jí vděčný, že to řekla takto veřejně.
<P>
Samozřejmě není pochyb, že jak mandát, který předložila Komise prostřednictvím paní Malmströmové, tak mandát, který schválí Rada, vezme v potaz výhrady a stanoviska, které jste vyjádřili ve svých projevech a v návrhu usnesení předloženém zpravodajkou, a přijme z nich podněty.
<P>
Všiml jsem si, že existuje řada problémů, které vás zvláště znepokojují, a chtěl bych vás ujistit, že tyto problémy a výhrady, o kterých jste se zmínili, budou součástí směrnic pro vyjednávání, které se Rada chystá schválit. Vyjednávání bude vést Komise, výsledek, který z nich vzejde, budou muset ještě podepsat Rada a Parlament. Prvním bodem, kterého se budou týkat tyto směrnice, bude problém, na který zde dnes odpoledne bylo opakovaně upozorňováno: hromadný přenos údajů.
<P>
Na tuto záležitost poukázali pan poslanec Albrecht, pan poslanec Busuttil, paní poslankyně Sippelová, paní poslankyně Sargentiniová, paní poslankyně Svenssonová, pan poslanec Paška, pan poslanec Rossa a někteří další poslanci. Chtěl bych poznamenat, že samozřejmě nemůžeme přijmout paušální hromadný přenos požadovaný za jakýmkoliv účelem. O takovou možnost nejde. Jedná se o údaje, které jsou požadovány výhradně za účelem vyšetřování a stíhání teroristických činů a financování terorismu nebo za účelem jejich předcházení, navíc s jednotlivě stanovenými cíly týkajícími se konkrétních osob, u kterých existuje důvodné podezření, že mají určitou spojitost nebo vztahy s terorismem či jeho financováním. Z toho důvodu nemáme co do činění s masovými přenosy údajů; cíl a důvod tomuto přenosu údajů kladou velmi jasné meze.
<P>
Kromě toho bude ustanoven evropský orgán, který bude přijímat žádosti o tyto údaje, a potom bude také existovat kontrola, v zásadě ji bude provádět Komise, jež se bude zabývat využitím dotyčných údajů a prováděním dohody, která bude uzavřena. Z toho důvodu jsem přesvědčen, že je k dispozici mechanismus, který může dokonale rozptýlit obavy, které jste v této záležitosti vyjádřili.
<P>
Dotkli jste se rovněž lhůty pro uchovávání údajů. Lhůta pro uchovávání údajů je stanovena přibližně na pět let, protože je zcela pochopitelně nezbytné z důvodů účinnosti uchovávat údaje po určitou minimální dobu. Je však nutné si ujasnit, že tato lhůta musí být co nejkratší a nesmí přesahovat dobu nezbytnou pro dosažení daného cíle. Tento cíl - vyžadující uchovávání údajů - musí být vždy naprosto jasně definován; jinak by to nemělo smysl. Údaje se musí vždy uchovávat kvůli určitému cíli a musí mít vztah ke konkrétní osobě.
<P>
Vyjádřili jste také starost o právo občanů na přístup k vlastním údajům, na informovanost a na opravu údajů. Pan poslanec Coelho například, jenž tu právě není, ji formuloval trochu podrobněji. Mohu vám říci, že směrnice pro vyjednávání se shodují s návrhem mandátu pro vyjednávání, který předložila paní Malmströmová, v tom, že tato práva budou zajištěna. Práva na informovanost, přístup a opravu budou a musí být v dohodě, která se uzavře, zajištěna.
<P>
Zásady nezbytnosti a proporcionality budou součástí směrnic pro vyjednávání a budou zahrnuty i v dohodě, která bude nakonec uzavřena. Možnost odvolání - správního odvolání i soudního odvolání - bude zaručena bez diskriminace na základě státní příslušnosti nebo jakéhokoliv jiného důvodu. Co se tedy týče výhrad, které poslanci vyjádřili, včetně paní poslankyně Bozkurtové a paní poslankyně Vergiatové, vše bude zařízeno. Kromě toho bude zajištěna naprostá reciprocita. To bylo jedním z témat, na které byl v předešlé rozpravě kladen největší důraz, jak si všichni pamatujeme. Se Spojenými státy bude vyjednána úplná reciprocita. To je další z charakteristických bodů obsažených ve směrnicích pro vyjednávání, které Rada schválí a které jsou v souladu s tím, co jste zde řekli, a s návrhem usnesení předloženým paní poslankyní Hennis-Plasschaertovou.
<P>
Chtěl bych zde poznamenat, že Rada je pevně odhodlána schválit takový mandát, jenž ochrání základní práva evropských občanů a jenž bude naprosto věrně uplatňovat Listinu základních práv Evropské unie, která je součástí Lisabonské smlouvy, a Evropskou úmluvu o lidských právech, již se EU chystá podepsat v příštích měsících jakožto jeden z cílů vyznačujících začátek nového politického stadia existence Unie, a je s nimi zcela v souladu.
<SPEAKER ID="128" NAME="Cecilia Malmström">
členka Komise. - Paní předsedající, myslím, že tato rozprava byla opravdu velmi konstruktivní. Poslouchali jsme pozorně a věnujeme náležitou pozornost všemu, co bylo řečeno. Rada odpověděla na poměrně hodně otázek, jež tu zazněly, a já pouze dodám jen několik věcí, protože je důležité si je co nejvíce vyjasnit.
<P>
Bude existovat kontrolní skupina EU. Ta bude mít právo přezkoumat náhodné vzorky, abychom měli jistotu, že s údaji se nakládá způsobem, jenž je v souladu s dohodou. Musí existovat důvodný předpoklad, že cíl vyhledávání je teroristou nebo osobou financující terorismus. Nesmíme také zapomínat na to, že před předáním dat přezkoumá úplně každé vyhledávání údajů pro účely programu TFTP kontrolor společnosti SWIFT a nezávislý soudní orgán. Kontrolní skupina EU bude mít k těmto informacím také přístup.
<P>
Dohoda zajistí, že občanům EU budou poskytnuta nediskriminační správní a soudní práva. Jak přesně budou stanovena, to je samozřejmě věc k jednáním, proto v této věci nemohu hovořit konkrétněji. Jedná se však - jak uvedla rovněž Rada - o velmi důležitou součást vyjednávání. Budeme v této věci muset najít řešení, což platí i pro otázky opravy údajů a přístupu k nim.
<P>
Údaje nebudou předávány třetím zemím - jen analýza relevantních informací, ale nikoliv hromadné údaje, a to pouze pro účely postupu proti terorismu. Celé ujednání se vztahuje výhradně na tyto účely. Dohoda rovněž zajistí, že státní příslušníci členských států EU budou mít právo být prostřednictvím svých orgánů pro ochranu údajů informováni, zda práva osoby, jíž se týkají dané údaje, byla náležitě dodržena. V případě hromadných údajů jsou žádosti na využití údajů již cílené. Vyhledávání údajů je možné provést jen tehdy, jedná-li se o konkrétního podezřelého teroristu. Předán tedy bude jen zlomek údajů SWIFT a jen velmi malá část z něj bude zpřístupněna. Zbývající údaje zůstanou anonymní.
<P>
Budeme usilovat o snížení tohoto množství a budeme se snažit prozkoumat možnost omezení a zpřesnění definice, aby objemy údajů byly ještě menší, ale již existují právně závazné předpisy, jež brání k přístupu k údajům, pokud neexistuje důvodné podezření. Kontrolní skupina EU, jak jsem řekla, prověří reprezentativní vzorek, a pokud zjistí, že dohoda jakkoliv nebyla dodržena, Evropská unie od ní může okamžitě odstoupit.
<P>
Domnívám se tedy, že můžeme postupovat rychle a že lze dosáhnout dobré dohody. Je tu ještě problém bezpečnostní slabiny, jejž musíme zohlednit, existuje však samozřejmě také mnoho otázek, na které je třeba odpovědět, jež se týkají ochrany údajů a dalších problémů, na které jste upozornili. Američané se doposud vyznačovali velmi otevřeným postojem. Jsou připraveni s námi v rámci možností spolupracovat velmi rychle, ale také být kreativní a hledat odpovědi na naše otázky. Vím, že příští týden do USA odcestuje skupina z Evropského parlamentu a že budete moci klást otázky a že tedy nasbíráte, doufejme, více odpovědí.
<P>
Druhou, paralelní linii představuje otázka, zda bychom měli mít ještě další řešení na evropské úrovni, zda bychom měli mít evropský program TFTP nebo vytvořit určitý nový orgán. To je velmi důležitá problematika. Je nutné ji podrobně posoudit v rámci EU. Tato otázka samozřejmě nebude součástí vyjednávání. Musíme se ujistit, že pokud k tomu dojde, Američané nám pomohou a bude zajištěna reciprocita, ale to si musíme vyřešit sami. Komise je ochotna se na tom podílet, být inovativní a předložit návrhy, ale rozhodnout o tom musí členské státy. Vím, že Evropský parlament je velmi aktivní a těším se, až budeme o těchto věcech diskutovat. Toto je tedy paralelní diskuse.
<P>
Paralelně probíhá rovněž práce mé kolegyně, místopředsedkyně Viviane Redingové, která již začíná připravovat mandát pro dlouhodobou dohodu o ochraně údajů vztahující se na všechny dohody, které máme se Spojenými státy. Tuto věc je také nutné zařadit do celkového obrázku.
<P>
Poslední věc: Sopka na Islandu způsobila cestovní problémy mnoha lidem na celém světě a znemožňuje vám uskutečnit hlasování. Je mi to velmi líto, ale můžete si být jisti - předsednictví je zde, já jsem zde, naše služby jsou přítomny -, že jsme vaši rozpravu náležitě vzali v potaz. Seznámili jsme se s návrhem usnesení a víme, že ho podepsali čtyři politické skupiny. Budeme o tom informovat ministry.
<P>
Odložíme-li hlasování v Radě, ztratíme dva důležité týdny vyjednávání. Řekla jsem již dříve, že Američané mají dobrou vůli. Jsou konstruktivní a chtějí se pustit do vyjednávání, ale nebude to snadné. Budou to složitá jednání a potřebujeme na ně čas. Chceme to vyřešit co nejrychleji, ale také co nejlépe. Pokud chceme, aby Evropský parlament mohl o dohodě hlasovat ještě před letní přestávkou, musíme učinit rozhodnutí, abychom mohli vyjednávání zahájit co nejdříve. Pochopte to prosím. Chci vás znovu ujistit, že předsednictví i Komise velmi pozorně naslouchaly vašim názorům a, jak řeklo předsednictví, vezmeme rozpravu, která zde proběhla, v potaz a budeme o ní informovat ministry na pátečním zasedání.
<SPEAKER ID="129" NAME="Předsedající">
Rozprava je ukončena.
<P>
Hlasování se bude konat na prvním dílčím zasedání v květnu.
<P>
Písemná prohlášení (článek 149)
<SPEAKER ID="999" NAME="Marian-Jean Marinescu  " LANGUAGE="RO">
Vítám nový mandát týkající se údajů SWIFT pro dohodu mezi EU a USA jako součást programu pro sledování financování terorismu, zvláště, když se Rada a Komise poučily z minulosti a zahrnuly do vyjednávání důrazný požadavek Parlamentu, aby se na ochranu údajů vztahovaly přísnější normy. Toto předávání údajů z EU do USA však musí být solidně vyjednáno s orgány USA. Nesmí se provádět hromadný přenos údajů a vyžadovány musí být technické prostředky, které umožní přenos jednotlivých údajů majících vztah jen k podezřelým. Doufám, že tato dohoda v budoucnosti nepřinese EU žádná překvapení a že před jejím podpisem bude upřesněno, že EU má právo získávat údaje z americké databáze a že předávání údajů do třetích zemí je vyloučeno. U tohoto přenosu musí být zaručena ochrana občanů a jejich právo, zvláště na přístup k jejich údajům a na jejich opravu, jak je stanoveno ve vnitrostátních a evropských předpisech. V neposlední řadě musí být upřesněno, že evropští občané mají právo vznést stížnost v případě, že jejich osobní údaje budou užity protiprávně.
