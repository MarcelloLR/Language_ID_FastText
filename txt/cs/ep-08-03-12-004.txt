<CHAPTER ID="004">
Prohlášení předsednictví
<SPEAKER ID="089" NAME="Předseda">
Konference předsedů mě požádala, abych před hlasováním učinil prohlášení o situaci rukojmí v Kolumbii. Doufám, že tím do našeho jednání opět vnesu klid a pořádek.
<P>
23. února uplynulo přesně šest let od únosu Íngrid Betancourtové. Pozornost mezinárodního společenství a Evropského parlamentu se znovu upírá na lidské neštěstí, které už několik let prožívají mnozí ze 700 rukojmí, kteří byli v Kolumbii uneseni organizací FARC a nyní trpí v nelidských podmínkách. Nyní máme další příležitost k tomu, abychom z humanitárních důvodů žádali o jejich okamžité propuštění.
<P>
(potlesk)
<P>
Poněvadž zdravotní stav mnohých obětí únosu, včetně samotné paní Betancourtové, je mimořádně znepokojivý, žádáme o jejich okamžité propuštění z humanitárních důvodů a o vyslání mezinárodní zdravotní skupiny, která by obětem poskytla urychlenou zdravotní pomoc. Vítáme úsilí pana prezidenta Uribeho, který se snaží o vedení dialogu zaměřeného na humanitární urovnání. Tímto vyjadřujeme naši solidaritu s oběťmi, s rukojmími a jejich rodinami.
<P>
(Poslanci Parlamentu vstali a tleskali.)
