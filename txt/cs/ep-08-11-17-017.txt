<CHAPTER ID="017">
Plán práce
<SPEAKER ID="022" NAME="Předseda">
Bylo rozdáno konečné znění návrhu pořadu jednání tohoto dílčího zasedání, který vypracovala Konference předsedů na svém zasedání ve čtvrtek dne 13. listopadu 2008 podle článků 130 a 131 jednacího řádu. Byly předloženy požadavky na následující změny tohoto návrhu:
<P>
Středa:
<P>
Skupina sociálních demokratů v Evropském parlamentu požádala, aby byla do zítřejšího programu zařazena prohlášení Rady a Komise týkající se situace v automobilovém průmyslu. Je třeba poukázat na skutečnost, že pokud dojde k zařazení tohoto bodu, bude třeba přesunout otázky k ústnímu zodpovězení ve věci přezkoumání doporučení pro stanovení minimálních kritérií pro inspekce životního prostředí v členských státech na program čtvrtečního jednání.
<SPEAKER ID="023" NAME="Hannes Swoboda">
jménem skupiny PSE. - (DE) Pane předsedo, jsem si jistý, že si všichni v této sněmovně uvědomujeme, že automobilový průmysl Evropské unie se nachází ve velmi obtížné situaci, která je částečně způsobena krizí automobilového průmyslu ve Spojených státech. Proto se domnívám, že rozhodně dává smysl, aby Komise učinila prohlášení o tom, jaký je její pohled na tuto krizi, jaká možná řešení vidí, včetně například státní pomoci, jaká pravidla hospodářské soutěže je třeba dodržovat a podobně. Podle mého názoru se jedná o důležitou otázku.
<P>
Rád bych ovšem dodal, že v žádném případě nechceme oslabovat nebo oddalovat cíle ochrany životního prostředí v automobilovém průmyslu. Budeme dále trvat na provádění a prosazování těchto cílů, avšak zároveň bychom zde měli mít možnost hovořit se zástupcem Komise o hospodářských potížích automobilového průmyslu. To je jedna z věcí, která nám leží na srdci, a já doufám, že pro tento návrh získáme širokou podporu.
<SPEAKER ID="025" NAME="Koenraad Dillen" AFFILIATION="NI">
(NL) Pane předsedo, v souladu s článkem 7 jednacího řádu bych rád vznesl procesní poznámku a vyjádřil politování, že Lehneho zpráva, která by se za normálních okolností měla stát předmětem rozpravy dnes večer a která se zabývá imunitou mého kolegy pana Franka Vanheckeho, byla vyjmuta z programu dnešního jednání. Proto se narozdíl od původního programu žádná rozprava nekoná.
<P>
Dále bych rád protestoval proti skutečnosti, že pan Lehne po diskusi o zprávě ve výboru odmítl zaslat tuto zprávu dotčené osobě a prohlásil, že mu bude k dispozici po rozpravě na plenárním zasedání. Ale právě tomuto tématu bylo věnováno onoho večera mnoho vysílacího času na belgickém televizním kanálu VRT, takže se zdá, že došlo k úniku informací. Rád bych tedy, abyste zjistil, jak je možné, že se o této důvěrné zprávě, s níž se dotčená osoba nemohla seznámit, hovořilo téhož večera v belgické televizi, aniž by vypadala zas tak utajeně.
<SPEAKER ID="026" NAME="Předseda">
Vezmeme to na vědomí. Nemohu vám, a nebudu se o to pokoušet, poskytnout žádné ujištění, ale mohu vám sdělit, že někdy dochází dokonce i ke zveřejnění dopisů, které píši já sám a se kterými v naprosté důvěrnosti pracují moji zaměstnanci. Tato situace se tedy netýká jen vás, ale je každopádně politováníhodná. Bereme ji na vědomí a budeme se jí zabývat.
