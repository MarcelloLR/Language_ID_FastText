<CHAPTER ID="019">
Jednominutové projevy k důležitým politickým otázkám
<SPEAKER ID="197" NAME="Předsedající">
Dalším bodem jsou jednominutové projevy k důležitým politickým otázkám na základě článku 150 jednacího řádu.
<SPEAKER ID="198" NAME="Monica Luisa Macovei" AFFILIATION="PPE">
(RO) Ráda bych upozornila na politickou situaci v Rumunsku a na to, jak ovlivňuje vztahy mezi Rumunskem a orgány Společenství.
<P>
V říjnu roku 2009 opustila vládu sociálně demokratická strana. Nově vzniklá opozice svrhla vládu vyslovením nedůvěry, zamítla první nově navrženou vládu a odmítla se účastnit jednání o vytvoření vlády. Rumunsko v důsledku toho nemůže splnit své závazky vůči Evropské komisi, Světové bance a Mezinárodnímu měnovému fondu týkající se poskytnutých úvěrů. Nacházíme se tedy v situaci, kdy některé závazky přijaté ohledně státní reformy nelze splnit včas.
<P>
Politickou nestabilitu v Rumunsku způsobily především politické kroky sociálně demokratické strany. Avšak nebylo to pouze z důvodu voleb. V polovině volebního období jsou zde snahy o zastavení reforem týkajících se veřejné správy, právního státu, spravedlnosti a boje proti korupci.
<SPEAKER ID="199" NAME="Luís Paulo Alves" AFFILIATION="S&amp;D">
(PT) Evropské regiony se minulý měsíc ocitly ve středu pozornosti. Evropský týden regionů a měst upevnil klíčové postavení regionů jako základní součásti evropské reakce na řešení globálních problémů. Tento závěr, o němž není pochyb, učinil předseda Barroso, komisař Samecki a dospělo se k němu i při četných diskusích.
<P>
Konkrétně i konání důležitého setkání na konferenci předsedů nejvzdálenějších regionů Evropy, kterého se poprvé účastnili i poslanci Evropského parlamentu, znamenalo milník v regionální politice ve prospěch evropské integrace. Globální problémy a evropské odpovědi na ně jsou skvělá příležitost vytvořit novou strategii pro nejvzdálenější regiony. O těchto regionech, například o Azorských ostrovech, slýcháváme sice neustále problémy, avšak skýtají nám celou škálu příležitostí k tomu, abychom učinili pokrok a získali pro Evropu značnou výhodu v nových oblastech, které jsou zásadní pro naše odpovědi na globální problémy.
<P>
Předseda Komise musí proto definitivně skoncovat s tímto palácovým převratem, který Komise podle "neoficiálního" doporučení připravovala, mezitím co jsme my, poslanci Evropského parlamentu a evropští občané, podporovali ratifikaci Lisabonské smlouvy a její důležitost pro ochranu územní soudržnosti...
<P>
(Předsedající řečníka přerušila)
<SPEAKER ID="200" NAME="Marian Harkin" AFFILIATION="ALDE">
Paní předsedající, na dotační program LEADER bylo v Irsku na období 2007-2013 vyčleněno 465 milionů EUR. V prvních dvou letech pětiletého projektu však bylo využito jen 18 % finančních prostředků na projekty, neboť místní rozvojové společnosti, které projekty řídí, uvázly v síti složité byrokracie.
<P>
Jedná se o stohy stránek popsaných pravidly a také o rozsáhlý proces kontroly. Část problému tkví v tom, že se jednotliví inspektoři ve výkladu nesčetných pravidel někdy navzájem liší. Druhou stranou problému je to, že některá pravidla jsou jednoduše nesmyslná. Jeden z projektových pracovníků uvedl, že polovinu své pracovní doby strávil zaznamenáváním toho, co dělal v té druhé polovině.
<P>
Ovšemže potřebujeme zodpovědnost, dostali jsme se však do situace, která nyní odrazuje místní skupiny, aby požádaly o dotaci. Miliony eur zůstanou nevyčerpány, což je s ohledem na to, že je zapotřebí nastartovat naše hospodářství všemi dostupnými prostředky, neomluvitelné. Potřebujeme, aby v Dublinu zvítězil zdravý rozum, a musíme zajistit, aby se Evropská komise zasadila o to, že se tak stane.
<SPEAKER ID="201" NAME="Karima Delli" AFFILIATION="Verts/ALE">
(FR) Paní předsedající, prezident Václav Havel zdůraznil ve svém projevu k této sněmovně jednu ze základních zásad Evropské unie - lidskou solidaritu.
<P>
Připomínáme si dvacáté výročí pádu nechvalně známé Berlínské zdi. Po 9. listopadu 1989 nám bylo řečeno, že budou lidé konečně svobodní. Mysleli jsme si, že se demokracie a lidská práva rozšíří na celou planetu a že budou zbořeny zdi a zmizí překážky mezi lidmi.
<P>
Jenomže kolik jiných zdí za jednu strženou na našem kontinentu mezitím vyrostlo?
<P>
Například zdi v Ceutě a Mellile bránící v cestě mužům a ženám prchajícím před válkou, chudobou a globálním oteplováním, zdi obepínající uprchlické tábory, zavřené brány našich měst až k libyjské poušti, přes ostrov Lampedusa, kde ve jménu směrnice o navracení jsou drženi dokonce i děti.
<P>
Zbourejme hradby pevnosti Evropa, budujme mosty, ne zdi...
<P>
(Předsedající řečnici přerušila)
<SPEAKER ID="202" NAME="Evžen Tošenovský" AFFILIATION="ECR">
(CS) Dvacet let po pádu berlínské zdi citlivěji vnímáme některé události současného dění ve světě. Dnes již můžeme klidně realisticky posuzovat události v Rusku. Tehdy jsme jakékoli dění v Sovětském svazu cítili jako ideologický nátlak, nyní se bavíme zejména o obchodu při absolutní svobodě člověka. S blížící se zimou přirozeně narůstá nervozita, co bude s dodávkami plynu z Ruska přes Ukrajinu. Analýzy lednové krize dodávek plynu jasně ukazují rozdílnost situace mezi západní a východní částí Evropy. Vedou k opatrnějšímu postupu u přípravy krizových scénářů. Je důležité co nejlépe vyřešit smluvní vztahy na mezinárodní úrovni; pro podobné situace zároveň zvýšit informovanost. Vysoké náklady technických opatření zároveň nutí k promyšlenému rozhodnutí, zda je financovat z veřejných zdrojů nebo na základě evropské direktivy. Otázkou je, jak velké množství plynu je fakticky nutné skladovat a jak financovat. Důležité je, co je skutečnou krizí a co výkonem obchodu s plynem, kdy mají vstoupit do jednání vrcholové politické reprezentace, a co má zvládat trh. Musíme se ubránit svůdnosti přehnaných administrativních zásahů.
<SPEAKER ID="203" NAME="Joe Higgins" AFFILIATION="GUE/NGL">
Paní předsedající, Komise EU v současné době požaduje po irské vládě, aby provedla škrty v irském rozpočtu, mimo jiné omezením veřejných služeb a životní úrovně pracujících lidí, a možná dokonce i seniorů a nezaměstnaných.
<P>
Komise by však měla vědět, že se s irskou vládou spolčuje v pokrytecké lži, že peníze poskytnuté na záchranu bank nejsou státní pomoc, zatímco zároveň drtí veřejný sektor.
<P>
Irští pracující a veřejní aktivisté však vrací úder. Minulý pátek se jich desetitisíce účastnily protestního pochodu; tisíce pracujících dnes pochodují v Dublinu a na 24. listopadu je naplánovaná stávka pracovníků veřejného sektoru s cílem zabránit těmto útokům.
<P>
S ohledem na závažnost situace by se stávka měla rozšířit na celodenní generální stávku volající po svržení této nevyhovující vlády, jež nemá žádný mandát k takovým politikám, a po zastavení politiky Komise a irské vlády, jejímž cílem je srazit životní úroveň pracujících lidí a zničit veřejné služby.
<SPEAKER ID="204" NAME="Paul Nuttall" AFFILIATION="EFD">
Paní předsedající, rád bych obrátil pozornost této sněmovny k tomu, jaké zničující důsledky zapříčinila směrnice o biocidech ve Spojeném království. Tato represivní a nesmyslná směrnice zakazuje použití strychninu, který byl ve Spojeném království používán k regulaci populace krtků po sedmdesát let. Bylo tomu tak až do chvíle, dokud se do věci nevložila EU. V důsledku toho mohou likvidátoři krtků používat pouze fosforečnan hlinitý, který stojí dvojnásobně více než strychnin, a mnoho z nich se tedy této činnosti muselo přestat věnovat.
<P>
Ale to není všechno. Zatímco strychnin zahubí krtka do patnácti minut, fosforečnan hlinitý účinkuje až tři dny, a krtek je tak vystaven pomalé a bolestivé smrti.
<P>
Tato šílená směrnice tedy ve Spojeném království zapříčinila ztrátu pracovních míst, a navíc je krutá a nehumánní. A to je další malý důvod, proč by bylo Spojenému království lépe bez Evropské unie.
<SPEAKER ID="205" NAME="Corneliu Vadim Tudor" AFFILIATION="NI">

<P>
(RO) Předseda mezinárodní organizace Atra Kadisha vrchní rabín David Schmidl mne požádal, abych byl, cituji, "jejich mluvčím v Evropské unii", kde by uvítali vytvoření výboru, který by se zabýval stížnostmi ohledně znesvěcení ploch hřbitovů.
<P>
Dále by měla být aktualizována a zdokonalena Ženevská úmluva.
<P>
Nechci zde uvádět konkrétní příklady a někoho obviňovat, na vlastní oči jsem však viděl fotografie židovských hřbitovů, kde se na hrobech pásli koně a dobytek. Viděl jsem snímky náhrobků z nichž se staly primitivní toalety, a židovské katakomby staré 2 000 let s posvátnými lidskými ostatky v děsivém stavu. Na jiné hřbitovy vtrhly buldozery a rozrývaly ostatky rypadly.
<P>
To je hrubá urážka Boha. Holokaust je tragickou jizvou ve tváři lidstva a nesmí se nikdy opakovat, v žádné byť sebemenší podobě. Osobně jsem se svými dětmi vykonal cestu do koncentračního tábora Osvětim a věřte mi, velmi dobře vím, o čem mluvím.
<P>
Nás v Evropském parlamentu tito lidé žádají, abychom stopy veškerých kultur, pozůstatky nejen židovské, ale i rumunské, v Evropě bránili.
<P>
(Předsedající řečníka přerušila)
<SPEAKER ID="206" NAME="János Áder" AFFILIATION="PPE">
(HU) Paní předsedající, naši drazí rakouští sousedé po léta znečišťují jednu z nejkrásnějších maďarských řek - Rábu. Před dvěma týdny jsme mohli spatřit půlmetrovou vrstvu pěny na řece, což tuto skutečnost jasně dokládá. Nespokojují se všakě jen se znečištěním naší řeky, naši drazí sousedé totiž nyní chtějí znečistit i naše ovzduší, a to spalovnou, jejíž výstavba je plánována v obci Heiligenkreuz. V Heiligenkreuzu tři sta metrů od maďarské hranice chtějí postavit spalovnu, která by mohla ročně spálit téměř desetkrát tolik odpadků, kolik se jich v Hradsku vyprodukuje. A to vše za pomoci Evropské unie. Plánovaná investice porušuje směrnici 2008/98/ES. Z tohoto důvodu vyzývám Evropskou komisi, aby neschválila žádnou pomoc ze strany EU pro výstavbu spalovny v Heiligenkreuzu.
<SPEAKER ID="207" NAME="Kriton Arsenis" AFFILIATION="S&amp;D">
(EL) Paní předsedající, zásadní výzva, jíž lidstvo čelí v souvislosti se změnou klimatu, se týká toho, jak můžeme zastavit zvyšování podílu uhlíku v ovzduší a začít jej skladovat pod zemí.
<P>
Vzhledem k tomu, že nemůžeme vypouštění uhlíkových plynů v příštích padesáti letech zastavit, je zvýšení možnosti skladovat uhlík pod zemí naší jedinou nadějí a mělo by být prioritou politik pro boj s tímto problémem. A abychom toho mohli dosáhnout, musíme rozšířit vegetaci. Čína v rámci tohoto úsilí vysadila 54 milionů hektarů stromů, což přineslo pozoruhodné výsledky z hlediska dostupnosti pitné vody a produktivity zemědělství. Obdobná situace nastala ve Rwandě, kde programy na výsadbu stromů natolik zvýšily objem vody v řece tekoucí do hlavního města, že je nyní možné je zásobovat výhradně elektrickou energií z vodní elektrárny.
<P>
Také Sněmovna reprezentantů Spojených států přijala právní předpis, podle nějž Spojené státy vynaloží pět miliard USD na boj proti odlesňování.
<P>
Z těchto důvodů je postoj přijatý Radou, která se nezavázala věnovat konkrétní částku rozvojovým zemím, ale ani se žádným způsobem nepřihlásila k financování zachování světových lesů, nepřijatelný, v době, kdy zároveň neexistuje žádná jednotná politika či koordinace na úrovni Evropské unie v oblasti ochrany ohrožených lesních ekosystémů v jižní Evropě.
<P>
Věřím však, že Evropská unie na jednáních v Kodani proaktivně podpoří celosvětové úsilí o zastavení odlesňování a o podpoře výsadby stromů.
<SPEAKER ID="208" NAME="Giommaria Uggias" AFFILIATION="ALDE">
(IT) Paní předsedající, dámy a pánové, naše rozprava o neurodegenerativních onemocněních mi dovoluje poukázat na problém sklerózy a amyotrofické laterální sklerózy (ALS) a informoval Parlament o tom, že v Itálii zahájilo 150 osob hladovku na podporu Salvatore Usaly, který trpí ALS a přestal jíst na protest proti lhostejnosti italské vlády k problémům, s nimiž se potýkají nemocní i jejich rodinní příslušníci, kteří žijí s touto hroznou chorobou. Kampaň podporují i poslanci italského parlamentu, například Antonietta Farinová a náš kolega ze skupiny Aliance liberálů a demokratů pro Evropu pan Rinaldi.
<P>
Především je to ale boj, kterému jsou pacienti trpící ALS a jejich rodiny každodenně vystaveni, důstojný a tichý, tvořící součást tragédie osob s touto chorobou. ALS postihuje i mladé lidi, a není na ni žádný lék; italský stát je ale přesto velmi všímavý ke všemu, kromě pacientů a jejich rodin. Provádění výzkumu je výzvou pro Evropu, na členských státech však spočívá povinnost zajistit nemocným důstojný život.
<SPEAKER ID="209" NAME="Michèle Rivasi" AFFILIATION="Verts/ALE">
(FR) Paní předsedající, co se mne týče, mám několik otázek týkajících se problematiky očkovací látky proti chřipce AH1N1.
<P>
Poslanci Evropského parlamentu a jejich asistenti jsou v současnosti vyzýváni, aby se nechali očkovat, a já bych se s vámi ráda podělila o některé obavy.
<P>
Zaprvé, jaký je poměr mezi riziky a přínosy? Přínosů je v této chvíli málo, neboť chřipka nezpůsobuje velký počet úmrtí - v žádném případě ne tolik jako chřipka sezonní.
<P>
Co se týče rizik, máme nyní možnost tento aspekt zvážit. Zejména bych se ráda zabývala otázkou adjuvantních látek. Ráda bych vás upozornila na něco, co je poněkud zvláštní: ve Spojených státech bylo použití skvalenu v adjuvans zakázáno, Evropská agentura pro léčivé přípravky jej však povolila, neboť většina očkovacích látek skvalen obsahuje.
<P>
Druhým bodem je, že Evropská agentura pro léčivé přípravky nám potvrdila, že klinické testy nebyly prováděny na dětech a těhotných a že neměla přístup k extrapolaci z experimetnálních prototypů. Domnívám se proto, že by bylo zřejmě potřeba vyšší míry harmonizace.
<SPEAKER ID="210" NAME="Mirosław Piotrowski" AFFILIATION="ECR">
(PL) Paní předsedající, skandální rozsudek Evropského soudu pro lidská práva, který ukládá odstranění křížů ze zdí italských škol a odškodné ve výši 5 000 EUR, jež má být vyplaceno jednomu ze žáků za tzv. morální újmu, vyvolaly znepokojení nejen v Itálii, ale rovněž v dalších zemích Evropské unie. Kříž je symbolem křesťanského náboženství, ale i evropské historie a tradice. Odstranění kříže úředníky je prvním krokem ke kulturnímu "harakiri" v Evropě.
<P>
Bohužel se pragmatický základ tohoto případu mění v promyšlený plán boje proti evropským hodnotám. Teď už zbývá jen požadovat odstranění odkazů na křesťanství ve většině důležitých dokumentů Evropské unie. Potřebujeme se vrátit k původním idejím a koncepcím zakladatelů Evropské unie, kteří byli křesťanskými demokraty. Předsedu Evropského parlamentu proto vyzývám, aby zorganizoval vhodnou rozpravu, z níž by vzešlo usnesení o otázce svobody náboženství v Evropě a o základních hodnotách, na nichž je Evropská unie založena.
<SPEAKER ID="211" NAME="Ilda Figueiredo" AFFILIATION="GUE/NGL">
(PT) V Portugalsku, zejména na severu, se zhoršuje hospodářská a sociální krize a dále narůstá nezaměstnanost, a tento region se tak stává jedním z nejchudších v Evropské unii, jak to vyplývá z nedávno zveřejněných dokumentů Eurostatu. Velké společnosti informují o omezování činnosti a snižování počtu pracovních míst. Jedním z nejzávažnějších příkladů je firma Qimonda ve Vila do Conde, která propouští 600 pracovníků, přičemž jich už zhruba 1 000 propustila v loňském roce. Skutečně to představuje zhroucení jedné z největších a nejvýznamnějších společností ve strategickém průmyslovém odvětví technologického rozvoje.
<P>
S takovou situací se nemůžeme smířit. Je nepřijatelné, že Evropská komise ani Rada nenašly k rozpadu tohoto odvětví mikročipů a nanotechnologií alternativní řešení. Je otřesné, že zůstávají netečné vzhledem ke zhoršující se nezaměstnanosti a vzrůstajícím problémům v rozsáhlých regionech Evropské unie.
<SPEAKER ID="212" NAME="John Bufton" AFFILIATION="EFD">
Paní předsedající, chystal jsem se hovořit o tlacích, jakým je vystaveno Spojené království v důsledku neomezeného přistěhovalectví. Promiňte, že dám přednost problému, který mne v poslední době zaujal. Jako koordinátor Výboru pro regionální rozvoj a poslanec Evropského parlamentu za Wales jsem byl velmi znepokojen, když se ke mně dostala jedna kopie návrhu sdělení Evropské komise nazvaného Reformní program pro globální Evropu: reformujeme rozpočet, měníme Evropu.
<P>
Tento dokument navrhuje výrazné přeorientování výdajových prirot EU, přičemž klade větší důraz na - parafrázuji - globální Evropu, a naopak menší na zemědělství a transfery bohatším regionům. To bude mít zásadní dopad na britské zemědělství a programy strukturálních fondů v současném období. Jako čistý přispěvatel do společné pokladny se bude muset Spojené království v mnohem větší míře vzdát slev, zatímco jiné státy budou hlavními příjemci.
<P>
11,8 % finančních prostředků vyčleněných pro Spojené království v rámci politiky soudržnosti putuje do nejchudších regionů Walesu. Mám velké obavy, že tento neoficiálně zveřejněný dokument může mít dopad na přechodné platby na konci současného programu v roce 2013. Je načase, aby měl lid Spojeného království možnost vyjádřit se ke svému vztahu k tomuto místu v referendu, a aby tak o svém osudu mohli rozhodnout sami lidé, nikoli nezvolení úředníci.
<SPEAKER ID="213" NAME="Krisztina Morvai" AFFILIATION="NI">
(HU) Současně s tím, jak Evropská unie tak nadšeně slaví pád Berlínské zdi a komunismu, mohli bychom se rovněž ptát, co se stalo s bývalými komunistickými vůdci. Povím vám to. Stali se z nich ti nejzanícenější kapitalisté, neoliberálové a vedoucí představitelé v mocenských strukturách. Při svém návratu k moci odhodili vše, co za komunismu bylo dobré - a přiznejme si, několik takových věcí bylo - například jistota zaměstnání a sociální zabezpečení. Přinesli s sebou však zpět ty nejohyzdnější prvky, brutalitu a teror.
<P>
Při 50. výročí revoluce z roku 1956, která umožnila pád Berlínské zdi, dostal lid velkou lekci. V tuto chvíli, kdy hovoříme v Parlamentu a oslavujeme pád komunismu, drží v Maďarsku komunističtí soudruzi ve vazbě šestnáct politických vězňů.
<P>
Budu oslavovat jen za předpokladu, že političtí vězni budou propuštěni, že se obětem masakru dostane spravedlnosti, a že tito komunisté skoncují s krveprolitím a zmizí na smetišti dějin.
<SPEAKER ID="214" NAME="Jarosław Kalinowski" AFFILIATION="PPE">
(PL) Paní předsedající, rád bych hovořil o návrhu reformy rozpočtu Evropské unie na období po roce 2013. Je pravda, že tento návrh představuje výrazné snížení v oblasti regionálních fondů? Uvědomuje si Evropská komise, že se tím radikálně oslabí regionální a zemědělská politika EU?
<P>
Plán oslabit nejchudší regiony EU, aby bylo možné financovat boj proti změně klimatu, může být těžkonazván rozumným či logickým. Dotklo by se to většiny z 271 regionů EU. Je určitě možné pomoci chudým regionům EU, a přitom využíváním dobrých projektů zaměřených na boj proti změně klimatu zároveň snížit emise skleníkových plynů a zavést obnovitelnou energii a moderní technologická řešení.
<P>
Chce Komise, když navrhuje rozpočtovou reformu, vyloučit z rozdělování finančních prostředků regionální a místní orgány?Bere se tím územním orgánům pravomoc k přidělování prostředků v oblastech, které pro ně mají velký význam.
<SPEAKER ID="215" NAME="Vilija Blinkevičiűtë" AFFILIATION="S&amp;D">
(LT) Evropská unie se zavázala, že vytvoří účinný mechanismus pro předcházení sexuálnímu zneužívání dětí. Uplynulo již osm měsíců od doby, kdy bylo toto mimořádně důležité téma předmětem diskuse na plenárním zasedání Evropského parlamentu.Měli bychom uvítat to, že Rada od té doby zahájila diskusi o návrhu směrnice na zlepšení právních předpisů v této oblasti. Nicméně čas nečeká a bolestné události nám znovu a znovu připomínají, že ochrana našich dětí je ještě stále nedostatečná.Následky takových zločinů jsou bohužel zničující a dlouhodobé. Sexuální vykořisťování dětí a šíření pornografie mají často nadnárodní povahu, a lze jim proto účinně předcházet jen prostřednictvím mezinárodní spolupráce. Musíme vytvořit trestní odpovědnost pro nové formy sexuálního vykořisťování a sexuálního zneužívání, které v platných právních předpisch nejsou zahrnuty. Ráda bych obrátila pozornost nového Parlamentu k tomuto důležitému problému a vyzvala Radu, aby urychlila diskuse o návrzích.
<SPEAKER ID="216" NAME="Jelko Kacin" AFFILIATION="ALDE">
(SL) Paní předsedající, jsem potěšen pokrokem ve vztazích mezi vládami Chorvatska a Slovinska, které z politického hlediska učinily významný krok kupředu, a jsem potěšen, že jednání obou vlád vyzrála. Dohoda o stanovení hranic, kterou mezi sebou uzavřely, vysílá pozitivní signál a je vynikajícím příkladem pro další země v tomto regionu.
<P>
Musím však s politováním konstatovat, že jen několik dnů po uzavření této dohody podepsal předseda chorvatské vlády i jednostranné prohlášení, které nedávno podepsanou smlouvu vykládá jednostranně. Neměli bychom dělat nic, co by vyvolávalo pochybnosti či rozšiřovalo nejistotu, neboť tímto způsobem se kupředu neposuneme. Jednostranná prohlášení a jednostranné kroky nejsou nikdy dobrou volbou ani nevysílají žádoucí signály. Takové kroky nepodporují důvěryhodnost, nepodněcují nezbytnou vzájemnou důvěru a vzbuzují pochybnosti o tom, nakolik jsou naše záměry míněny vážně a zda je dohoda reálná a životaschopná. Máme-li na tomto poli uspět, musíme vyvinout velké úsilí a posílit vzájemnou důvěru zde u nás doma, u našich sousedů a v celém regionu.
<P>
Vyzývám chorvatskou vládu, aby se zdržela dalších jednostranných kroků, a žádám předsedu vlády, aby naopak projevil politickou odvahu a odhodlání a pomohl nám překonat slepé uličky z minulosti.
<SPEAKER ID="217" NAME="Marek Henryk Migalski" AFFILIATION="ECR">
(PL) Minulý týden nás znepokojila skutečnost, či informace, že předseda vlády Vladimir Putin Evropskou komisi požádal, aby za Ukrajinu uhradila dluh u Gazpromu. Vzhledem k této skutečnosti bych rád vznesl dotaz, zda Komise takový požadavek obdržela. Má Evropská komise v úmyslu prosazovat, aby Evropská unie tento dluh uhradila? Je-li odpověď na první dvě otázky kladná, pak se ptám - jaké důvody k tomu Komisi vedou?
<P>
Také bych, paní předsedající, chtěl, abyste si povšimla, že jsem jako jediný řečník nevyužil celý vyhrazený čas.
<SPEAKER ID="218" NAME="Kyriacos Triantaphyllides" AFFILIATION="GUE/NGL">
Paní předsedající, požádal jsem dnes o slovo, abych vás informoval o poněkud znepokojivé skutečnosti, o níž jsem se dozvěděl při návštěvě ve Washingtonu DC jakožto člen delegace Výboru pro občanské svobody, spravedlnost a vnitřní věci.
<P>
Jako součást stávajících transatlantických jednání o ochraně osobních údajů (SWIFT, PNR) rozšiřují Spojené státy svá zařízení ke shromažďování osobních údajů v rámci národní bezpečnostní agentury tak, aby umožňovaly zachytit veškeré elektronické zprávy na území Spojených států a rovněž všechny zprávy, které do země přicházejí nebo z ní odcházejí.
<P>
Jak mohou Spojené státy předstírat, že respektují právo na soukromí, a zároveň si budovat obrovskou odposlouchávací agenturu - a jak je možné, že ponecháváme tuto otázku bez povšimnutí a tolerujeme to?
<P>
Je naší povinností uvědomit veřejnost o tomto hrubém zneužívání moci a porušování našich základních práv. Doufám, že se ke mně připojíte a společně o tom budeme informovat naše voliče a občany v našich zemích prostřednictvím prohlášení a článků v tisku.
<SPEAKER ID="219" NAME="Nick Griffin" AFFILIATION="NI">
Paní předsedající, v posledních dvou měsících jsem byl viktimizován labouristickou vládou Spojeného království - byl mi odebrán průkaz člena Dolní sněmovny, byl mi odepřen vstup do jaderné elektrárny v Sellafieldu - a to navzdory tomu, že jsem členem podvýboru Výboru pro životní prostředí, veřejné zdraví a bezpečnost potravin - občanská poradenská kancelář mi odepřela nákup informační databáze, jejíž nákup byl přímo nabízen dalším poslancům Evropského parlamentu.
<P>
Paní předsedající, souhlasíte se mnou, že tato politická diskriminace není pouze nezákonná, ale je také útokem na mou osobu i na úsilí tohoto Parlamentu, a především na voliče a celý demokratický proces?
<SPEAKER ID="220" NAME="Joăo Ferreira" AFFILIATION="GUE/NGL">
(PT) Ze šetření provedeného Evropskou agenturou pro bezpečnost a ochranu zdraví při práci vyplývají některé znepokojivé závěry, v nichž se přiznává, že všeobecná nezaměstnanost negativně ovlivňuje bezpečnost a zdraví pracovníků. Podle studie, která zahrnovala 27 000 respondentů z 27 členských států, pociťuje šest z deseti pracovníků, že se vlivem hospodářské krize a zvýšené nezaměstnanosti zhoršují pracovní podmínky. Sedmdesát pět procent respondentů uvádí, že zhoršení jejich zdravotního stavu je způsobeno prací, kterou vykonávají. Tyto informace potvrzují údaje ze studie Eurostatu, podle nichž 27 milionů pracovníků utrpělo úraz či onemocnělo nemocí z důvodu povolání a 137 milionů pracovníků je denně vystaveno zdravotním rizikům. Tento týden v Andoře došlo k závažným pracovním úrazům, při kterých zahynulo pět portugalských pracovníků.
<P>
Tato situace vyžaduje rychlou odezvu Evropské unie a členských států. Ta by měla zahrnovat vytváření pracovních míst s právy, podporu práce a pracovníků a sankce pro zaměstnavatele, kteří za účelem zvýšení zisků nedodržují preventivní a ochranná opatření pro pracovníky.
<SPEAKER ID="221" NAME="Předsedající">
Došlo tu k nedorozumění, když bylo udělováno slovo. Slovo měl dostat pan Teixeira. Nejspíš jsem vaše jméno špatně vyslovila, což způsobilo toto nedorozumění.
<SPEAKER ID="222" NAME="Nuno Teixeira" AFFILIATION="PPE">
(PT) Evropská komise nedávno předložila návrh sdělení o rozpočtové reformě, který obsahoval zmínky o politice soudržnosti, jež vyvolávají obavy a nejasnosti, zejména co se týče nejvzdálenějších regionů.
<P>
Rozpravu o rozpočtu Společenství je třeba uskutečnit neodkladně, ale my se domníváme, že finanční rámec na období po roce 2013 by měl být založen na solidaritě a územní soudržnosti, což je důležité zejména pro takové regiony, jako je Madeira, které jsou vystaveny trvalým problémům a potřebují tedy trvalou podporu.
<P>
Úmysl změnit orientaci politiky soudržnosti ze stávajícího regionálního přístupu na přístup založený na odvětvích s přidanou hodnotou je nepřijatelný. Taková změna by mohla vést k odstranění cíle 2, z něhož v současné době mají prospěch přibližně dvě třetiny evropských regionů.
<P>
Je nepochopitelné, že má Komise v úmyslu přidělování prostředků na základě regionů změnit na přidělování na základě členských států či dokonce na evropskou úroveň, a odmítnout tak kritérium blízkosti, o nějž se politika soudržnosti vždy opírala. Je nepřijatelné, aby dlouhé členství státu v EU sehrávalo úlohu ve výpočtu výše prostředků přidělených ze strukturálních fondů, čímž by se členské státy rozdělily na nové a staré a čl. 299 odst. 2 Smlouvy o ES by ztratil smysl z hlediska přístupu nejvzdálenějších regionů ke strukturálním fondům.
<SPEAKER ID="223" NAME="Estelle Grelier" AFFILIATION="S&amp;D">
(FR) Paní předsedající, jsem poslankyní Evropského parlamentu za Normandii a chci Komisi a Parlament upozornit na návrhy mořských lokalit Natura 2000, které evropským orgánům před nedávnem předložila francouzská vláda. Z návrhu je vyloučen příkop Antifer v blízkosti Etretatu, ale náhradou za to je rozšíření okruhu na dvanáct námořních mil.
<P>
Toto rozhodnutí usnadňuje firmě Poweo cestu k výstavbě metanového terminálu v přístavu Antifer a omezuje projekt na vytvoření větrné elektrárny na moři u Fécampu, navzdory podpoře, kterou tomuto projektu vyjádřili místní zastupitelé, obyvatelé oblasti i rybáři. Byl vytvořen vědecký a soudržný návrh pro tento region, který má podporu místních hospodářských subjektů. Podle tohoto návrhu bude podél celého pobřeží šestimílová zóna, zahrnující i přístav Antifer.
<P>
Mám tři otázky: jak Komise pokročila v posuzování návrhů na této zóny? Podporuje je navzdory tomu, že jsou v rozporu s vědeckými názory i sociálními, hospodářskými a kulturními aktivitami v tomto regionu? A může Evropa, v souvislosti s blížícím se summitem v Kodani, rozumně podpořit rozhodnutí, které podporuje plyn na úkor rozvoje obnovitelných energií?
<SPEAKER ID="224" NAME="Elżbieta Katarzyna Łukacijewska" AFFILIATION="PPE">
(PL) Paní předsedající, ráda bych upozornila na současnou zdravotní situaci na Ukrajině. Dle dostupných údajů bylo dosud nahlášeno více než milion případů chřipky, včetně několika desítek případů onemocnění virem AH1N1. Ukrajina požádala o mezinárodní pomoc, a zejména o očkovací látky, léky, dezinfekci, roušky, rukavice a laboratorní materiál.
<P>
Víme, že Komise zavedla zvláštní mechanismus občanské pomoci, monitorovací a informační centrum, které má koordinovat pomoc poskytovanou Ukrajině zeměmi EU. Jak tato koordinace vypadá? Jaká pomoc je poskytována? Jak funguje monitorovací systém? Podle mne by se veřejné mínění s odpověďmi na tyto otázky rádo obeznámilo.
<SPEAKER ID="225" NAME="Kinga Gál" AFFILIATION="PPE">
(HU) Paní předsedající, dámy a pánové, od pádu Berlínské zdi, jehož dvacáté výročí jsme si připomenuli, a doby, kdy byla v Evropě stržena železná opona, uplynula dvě desetiletí. Můžeme však za těch dvacet let vykázat jen malý pokrok, neboť jak je vidět v řadě zemí osvobozených od komunismu, dosud se nám nepodařilo definitivně se oprostit od zvyklostí předešlého režimu.
<P>
Na podzim 2006 policie v budapešťských ulicích naprosto ignorovala právo na svobodu shromažďování i právo na spravedlivý proces. Oběti dodnes marně hledají spravedlnost a možnost svá práva uplatnit. Výzvy k odstoupení předsedy vlády v březnu tohoto roku se v Budapešti opět setkaly se zatýkáním a nelidským, ponižujícím zacházením. V dnešní Evropské unii je stále ještě možné, aby lidem nebylo umožněno používat svůj jazyk ve své rodné zemi - jak je tomu například na Slovensku - či vykonávat svá demokraticky zaručená práva v případě, že jim osud přiřkl úděl menšiny. Dalším příkladem může být Rumunsko, kde se chystají postavit sochu někdejšímu generálovi, který vydal rozkaz střílet do účastníků demonstrací.
<SPEAKER ID="226" NAME="José Manuel Fernandes" AFFILIATION="PPE">
(PT) Současná hospodářská krize vede k nejistotě pracovních míst. Hospodářské problémy nutí pracovníky k tomu, aby přijímali, někdy slepě, pracovní nabídky, které obcházejí pracovněprávní předpisy a vyhýbají se dohledu ze strany donucovacích a vládních orgánů. Bohužel jsme již byli v Evropské unii svědky několika případů vykořisťování pracovní síly, často skutečně ve formě otroctví, a to vůči občanům Evropské unie i státním příslušníkům třetích zemí. Navíc jsme zaznamenali mimořádně vysoký počet smrtelných úrazů pracovníků z řad přistěhovalců, včetně mnoha mých krajanů z Portugalska, a to i těch legálně zaměstnaných. K těmto úrazům dochází na pracovišti, a zejména v odvětví stavebnictví.
<P>
Evropskou unii a její orgány i členské státy proto naléhavě žádám a vyzývám je, aby důrazně a účinně spolupracovaly, aby bylo možné těmto situacím předcházet.
<SPEAKER ID="227" NAME="Sophie Briard Auconie" AFFILIATION="PPE">
(FR) Paní předsedající, dámy a pánové, chtěla bych se s vámi podělit o své znepokojení ohledně pomalého čerpání a vyplácení prostředků EFRR, ESF a Fondu soudržnosti.
<P>
Dosavadní naplánované projekty nečerpají zdaleka ani polovinu finančních prostředků, které jsou k dispozici. Co se týče plateb, bylo příjemcům vyplaceno jen 9,62 % z 347 miliard EUR určených na regionální politiku. Týká se to všech zemí, ale některých z nich více. Španělsko, Lucembursko a Švédsko musejí úroveň čerpání zlepšit, aby se vyrovnaly zemím, které jsou na tom z hlediska plateb z evropských fondů nejlépe, jako například pobaltské země, Irsko a Slovinsko.
<P>
Regionální politika Evropské unie je pro naše spoluobčany jedna z nejužitečnějších. Je tomu vskutku tak - zajišťuje hospodářskou, sociální a územní soudržnost tím, že spolufinancuje praktické projekty, které jsou velmi často klíčové.
<P>
Apeluji tedy na řídící orgány na národní úrovni, aby se zapojily. Zároveň si myslím, že je v době hospodářské krize velmi důležité, aby evropská pravidla byla přizpůsobena hlavním problémům.
<SPEAKER ID="228" NAME="Bogusław Sonik" AFFILIATION="PPE">
(PL) Paní předsedající, připomínáme si dnes dvacáté výročí demokratických změn ve střední a východní Evropě. V souvislosti s tím zde proběhl důstojný ceremoniál, při němž vystoupil pan Havel a pan Buzek, a v budově Evropského parlamentu probíhají výstavy. Tak by to mělo být, evropské orgány by se však neměly omezovat jen na tyto akce pořádané jednou za mnoho let.
<P>
Toto téma by mělo být zastoupené v našich dějinách - pravda o těchto změnách by měla být součástí našich vzdělávacích činností, a podnět k tomu by měl vzejít od evropských orgánů. Potřebujeme jednotnou učebnici dějin o tomto období, která by ukazovala, jak proběhl proces sjednocení Evropy, aby děti v našich školách měly přístup k této pravdě a těmto znalostem.
<P>
Na druhé straně lze uvést řadu případů, kdy se peníze vynakládají zbytečně. Britská organizace Open Europe uvádí, že na financování blogu o oslovi cestujícím po Nizozemsku bylo vynaloženo sedm milionů EUR. Je načase, abychom začali vynakládat peníze pro Evropu účinnějším způsobem.
<SPEAKER ID="229" NAME="Předsedající">
Dámy a pánové, je mi líto, ale musím v tomto okamžiku ukončit jednominutové projevy k důležitým politickým otázkám na základě článku 150 jednacího řádu. Podle článku 150 může tato část rozpravy trvat nejvýše třicet minut. Dnes zabraly tyto projevy téměř 40 minut, a to z toho důvodu, že řada řečníků nedodržela limit jedné minuty.
<P>
Snažila jsem se dát přednost těm, kdo neměli příležitost promluvit ani v jedné z předešlých dvou rozprav, a věřím, že i z vašeho pohledu byl tento postup spravedlivý. Máme dnes před sebou ještě čtyři další rozpravy a jak víte, zasedání musí skončit nejpozději před půlnocí.
