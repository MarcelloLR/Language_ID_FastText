<CHAPTER ID="012-01">
1. Irák, zejména problematika trestu smrti (včetně případu Tárika Azíze) a útoků proti křesťanským komunitám
<SPEAKER ID="309" NAME="Předsedající">
Dalším bodem je rozprava o šesti návrzích usnesení o Iráku, zejména o problematice trestu smrti (včetně případu Tárika Azíze) a útoků proti křesťanským komunitám.
<SPEAKER ID="310" NAME="Bastiaan Belder" LANGUAGE="NL">
Paní předsedající, pane komisaři, dámy a pánové, 12. listopadu se v jedněch německých novinách objevil titulek "Iráčtí křesťané uštváni k smrti". Fotografie k článku zachycovala křesťanskou rodinu ukrývající se v kostele v hlavním městě Bagdádu. Tato rodina nalezla útočiště ve svatyni poté, co islámští teroristé začali s nasazením útočit na domy křesťanů. Odporný krvavý masakr, který se odehrál 31. října během bohoslužby v syrském katolickém kostele, tedy rozhodně nebyl ojedinělým incidentem. Křesťanská menšina v Mezopotámii čelí otevřené náboženské perzekuci již léta. To je smutná realita Iráku. Podívejte se na hromadný exodus iráckých křesťanů. Od roku 2003 jejich počet v Iráku klesl z 850 000 na 350 000, z nichž 115 000 bylo vnitřně vysídleno. Co mohou tito odvážní "neústupní" - v uvozovkách, neboť Irák je jejich domovem - očekávat od Evropy? Přece jen jde o křesťanskou menšinu, jejíž historické kořeny v Iráku sahají až do 1. století našeho letopočtu, jejichž součástí jsou nejstarší kostely a kláštery na světě. Rád bych navrhl tři konkrétní možnosti pomoci na evropské úrovni pro irácké křesťany. Nejprve podpořit irácké křesťany, kteří uprchli do kurdské oblasti, aby tam začali nový život. Dát jim budoucnost v jejich vlastní zemi. Totéž platí pro křesťanskou menšinu na Ninivské planině. Evropská podpora pro odborné vzdělávání, pracovní místa pro mladé lidi a půjčky pro nové podniky. Za druhé by evropské orgány měly apelovat na iráckou vládu - a jde o mimořádně naléhavou záležitost -, aby se z průkazů totožnosti vypustil údaj o náboženském vyznání držitele, protože toto vypuštění by výrazně zvýšilo osobní bezpečnost náboženských menšin, zejména pak křesťanů. Navíc stávající praxe uvádění náboženské příslušnosti držitele na průkazech totožnosti vede k diskriminaci na trhu práce a k tomu, že lidé konvertují k jiným náboženstvím, mimo jiné. Za třetí, na parlamentní úrovni bych rád požádal naši delegaci pro vztahy s Irákem, aby ukázala pěti křesťanským členům iráckého parlamentu naši ochotu pomoci jim v tomto nejistém období slovy i skutky. V každém případě, paní předsedající, pane komisaři, samozřejmě vítám všechny kontakty na parlamentní úrovni mezi Evropou a Irákem, jejichž cílem je podporovat tuto mladou demokracii, a také mě velmi těší, že můj kolega poslanec, pan Mauro, již brzy Výboru pro zahraniční věci předloží zprávu o Evropské unii a Iráku. To je skutečně důležité. Nyní k Radě a Komisi - Rada zde vlastně zastoupena není, ale nevadí - spoléhám na to, že budete nadále vyvíjet maximální úsilí s cílem přesvědčit irácké orgány, aby udělaly, co je v jejich silách, a zajistily alespoň holé přežití křesťanských komunit a chrámů na historickém území Mezopotámie.
<SPEAKER ID="311" NAME="Véronique De Keyser" LANGUAGE="FR">
Paní předsedající, od války v Iráku se tato země namísto svobodného života bez vojenské diktatury utápí v násilí. Divadlo okolo oběšení Saddáma Husajna toto násilí v žádném případě nezmírnilo. Právě naopak, napětí v zemi ještě vzrostlo.
<P>
Víte, že Evropská unie bez ustání bojuje proti trestu smrti. Jsme přesvědčeni o tom, že zrušením trestu smrti v Evropě jsme pomohli učinit další krok vpřed v rámci pokroku lidstva. Proto je podle nás hanebné, že Táriku Azízovi, spolupracovníkovi Saddáma Husajna, a dvěma z jeho pomocníků hrozí smrt oběšením. Nikoli kvůli osobnosti Tárika Azíze, který, jak jsem si velmi dobře uvědomovala, byl ve skutečnosti pozoruhodnou osobností, jež se bohužel podílela na totalitním systému. Myslím si však - a vyslovuji to jako svůj osobní názor - že zejména v poslední chvíli se velmi usilovně snažil svoji zemi otevřít.
<P>
Přesto není případ Tárika Azíze tím důležitým. Nemůžeme dopustit, aby se oběšení Tárika Azíze zítra objevilo na našich televizních obrazovkách jako symbol osvobození Iráku. Proto vyzývám své kolegy poslance, aby hlasovali pro toto usnesení obsahující rovněž oddíl, s nímž souhlasím, o perzekuci křesťanů v Iráku.
<SPEAKER ID="312" NAME="Anneli Jäätteenmäki">
autorka. - Paní předsedající, trest smrti je porušením práva na život, jak jej vymezuje Všeobecná deklarace lidských práv. Je to krajní popření lidských práv.
<P>
Přesto se v roce 2009 trest smrti uděloval v 18 zemích. Irák popravil přes 120 lidí a Irán dokonce 388. Země, které trest smrti používají - včetně Spojených států a Číny, a ve výčtu bychom mohli pokračovat - tvrdí, že lidé jsou popravováni ve jménu spravedlnosti. Trest smrti však se spravedlností nemá nic společného.
<P>
Evropská unie se výrazně angažuje v boji za zrušení trestu smrti na celém světě a usilovně se snaží dosáhnout všeobecného přijetí tohoto principu. Toto usnesení je důležitou připomínkou skutečnosti, že je třeba, abychom v boji proti trestu smrti pokračovali. Vyzýváme vládu Iráku, aby používání trestu smrti zrušila.
<SPEAKER ID="313" NAME="Peter van Dalen" LANGUAGE="NL">
Paní předsedající, nad celým světem, a obzvláště nad Středním východem, se stahují temná mračna islámského extremismu. V Pákistánu odsouzená Asia Bibiová řekla, že navzdory odkladu jejího trestu, představuje, pokud jde o extremisty, stále hrozbu. Bohužel bude muset emigrovat do jiné země. Také křesťané v Iráku již prchají v masovém měřítku. Jsou systémovými oběťmi extremistů. V Iráku je náboženská komunita, která tam žije mnohem déle než tito extremisté, vyštvávána velmi brutálním způsobem. Proto si křesťané zaslouží naši podporu. Musí jim být umožněno zůstat pohromadě, aby mohli praktikovat svou víru. Vyzývám proto Komisi, aby této otázce dala tu nejvyšší prioritu. Je zoufale zapotřebí silné evropské podpory pro umírněné skupiny v Iráku. Pak budeme možná schopni zabránit islámským extremistům v tom, aby nadobro zavřeli a uzamkli dveře kostelů v Iráku.
<SPEAKER ID="314" NAME="Frieda Brepoels" LANGUAGE="NL">
Paní předsedající, dámy a pánové, skupina Zelených/Evropské svobodné aliance plně podporuje dva body v tomto usnesení. Především musíme pokračovat v našem boji proti trestu smrti a rovněž v našich výzvách k tomu, aby byly rozsudky trestu smrti vynesené nad Tárikem Azízem a dvěma dalšími bývalými státními úředníky zrušeny. Zadruhé, každý člověk v Iráku musí mít možnost praktikovat ve své zemi svoji víru a my odsuzujeme jakýkoli útok na tuto svobodu. Těmito dvěma body jsme potěšeni, avšak již méně je moje skupina potěšena tím, co v tomto usnesení chybí. Zdá se, že Evropský parlament odmítá diskutovat o těch mnohých případech porušování lidských práv v Iráku, za které my, jakožto členské státy EU, neseme zčásti odpovědnost. Zahraniční vojenské jednotky dovolily iráckým bezpečnostním složkám krutě zacházet s vězni, a dokonce je mučit a vraždit. Letos v březnu z toho bylo Evropským soudem pro lidská práva usvědčeno Spojené království. Nedávná odhalení serverem Wikileaks potvrdila, že k těmto praktikám docházelo; jsou nepřijatelné. Z těchto důvodů bychom rádi viděli důrazné odsouzení těchto praktik, jichž se dopouštěli jak američtí, tak evropští vojáci. Stejně tak by v usnesení nebyla od věci zmínka o volání Navi Pillayové, vysoké komisařky OSN pro lidská práva, po důkladném vyšetření jednak tvrzení o nelegálních únosech a jednak týrání a vražd v iráckých vězeních. Vyšetřování této záležitosti, které nedávno zahájilo Spojené království, by se mělo sledovat v širším rozsahu a členské státy, které do oblasti poslaly své jednotky, musí hnát své lidi k odpovědnosti za jejich přečiny. Komise a také Rada by na tom měly trvat; mlčet již prostě není možné.
<SPEAKER ID="315" NAME="Miguel Portas" LANGUAGE="PT">
Paní předsedající, dle mého názoru se všichni shodneme na tom, že pokus popravit Tárika Azíze, iráckého vicepremiéra za doby režimu Saddáma Husajna, je jednoznačně tragickou fraškou. Jde o muže, který je již ve vězení na doživotí. Proti tomu neprotestujeme; nemyslím si však, že můžeme projednávat a odsuzovat tento pokus o popravu, aniž bychom současně poukazovali na oněch více než 900 rozsudků trestu smrti, které již irácká prezidentská rada vykonala. Vede nás závazek přikládat stejnou váhu těm, kteří jsou obecně velmi známí, i těm, kteří jsou známí méně. Samozřejmě také souhlasíme s odsouzením islámského terorismu proti křesťanským komunitám, avšak nemůžeme umlčet těch 30 000, kteří jsou v Iráku zadržováni bez obvinění v důsledku vojenské okupace, a nemůžeme ignorovat ani způsob, jímž toto vyvolalo konflikty a problémy uvnitř irácké společnosti. Problémem tohoto usnesení je, že toho reflektuje tak málo. Moje skupina má proto své vlastní usnesení.
<SPEAKER ID="316" NAME="Constance Le Grip" LANGUAGE="FR">
Paní předsedající, během této rozpravy o situaci v Iráku, o rozsudku trestu smrti pro Tárika Azíze a o situaci křesťanů v Iráku jsem chtěla znovu zdůraznit absolutní nesouhlas mé skupiny, poslaneckého klubu Evropské lidové strany (Křesťanských demokratů), s trestem smrti.
<P>
Ráda bych však také především vyjádřila rozhořčení naší skupiny nad prudkým zhoršením situace těch křesťanů, jejichž domovem je Irák, a vyjádřila naše silné pohnutí vyvolané nedávnými smrtícími útoky, které zasáhly křesťanské komunity v Iráku, zejména oním zbabělým braním rukojmích v bagdádské syrské katedrále 31. října, jež si vyžádalo 58 životů. Samozřejmě chceme také vyjádřit naši solidaritu s oběťmi a jejich rodinami.
<P>
Při příležitosti této rozpravy bychom chtěli vážně vyzvat irácké orgány, aby udělaly vše pro zajištění bezpečnosti a integrity křesťanů v Iráku; aby ochránily všechna místa bohoslužeb v Iráku, zaručily náboženskou svobodu iráckých křesťanů, ale také všech náboženských komunit a všech náboženských menšin, a aby pracovaly na snižování násilí mezi etniky. To, co je zde skutečně v sázce, je mír, národní usmíření v této zemi a obrana našich hodnot svobody a tolerance.
<SPEAKER ID="317" NAME="Mario Mauro" AFFILIATION="PPE">
(IT) Paní předsedající, dámy a pánové, rozsudek trestu smrti pro Tárika Azíze a dramatická situace pronásledovaných křesťanů jsou tématy, která asi měla zůstat logicky oddělená. Přesto je možná dobře, že o nich diskutujeme společně, neboť v tomto usnesení chceme sdělit to, že chceme spravedlnost v Iráku a spravedlnost pro Irák.
<P>
Chceme spravedlnost v Iráku, protože křesťané, kteří se stali oběťmi fundamentalistických cílů mnohých skupin bojujících o moc, jsou zajisté nevinní. Chceme spravedlnost pro Irák, neboť momentálně probíhající proces směřující k obnovení stability a demokracie v této zemi si nezaslouží, aby byla jeho tvář zjizvena zabitím muže, který možná je vinen, ale rozhodně si nezaslouží být popraven.
<P>
Jsem proto přesvědčen, že tento nástroj usnesení může mít ještě praktičtější účinky, pokud se nám tyto úsudky a témata podaří přenést do obsahu dohody mezi EU a Irákem. Tato dohoda může prakticky vzato stanovit, že my ukládáme podmínky existence hospodářských dohod, a k těmto podmínkám patří dodržování lidských práv a úcta k iráckým křesťanům.
<SPEAKER ID="318" NAME="Ana Gomes" AFFILIATION="S&amp;D">
(PT) Paní předsedající, Irák a Iráčané zdědili a protrpěli si celý dlouhý seznam hrůz od svého diktátora, Saddáma Husajna. Poté, od roku 2003, Irák zažil děsivá porušování lidských práv, včetně zatýkání, únosů a nezákonných poprav za zahraniční vojenské okupace. Proto je obzvlášť významné, že prezident Talabání řekl, že protože je socialista a humanista, odmítne podepsat příkaz k popravě Tárika Azíze. Dle mého názoru je zásadní, abychom zde v Parlamentu prohlásili, že jsme proti trestu smrti, bez ohledu na to, kým daná osoba je a jaké náboženství vyznává, a že neusilujeme o zrušení rozsudku trestu smrti, který byl vynesen nad Trikem Azízem, pouze proto, že je křesťan. Samozřejmě, že já a všichni mí kolegové poslanci naprosto odsuzujeme útoky proti křesťanské komunitě v Iráku, komunitě, která tvoří součást irácké kulturní tradice a které si Iráčané, více než kdo jiný, váží a vědí, jak ji uchovat. Nesmíme však zapomínat, že teroristickým a sektářským násilím v Iráku nejvíce utrpěli vlastně muslimové, ať už šíité, sunnité či jiní. Nyní je důležitější než kdy předtím, abychom se my, Evropská unie, věnovali našim vztahům s Irákem a jednali o tomto tématu s našimi kolegy v iráckém parlamentu, zejména pak o nutnosti zrušení trestu smrti.
<SPEAKER ID="319" NAME="Marietje Schaake">
jménem skupiny ALDE. - Paní předsedající, v Iráku byl trest smrti pozastaven po invazi vedené Spojenými státy v roce 2003, avšak byl znovu zaveden v srpnu 2004. Od té doby byly stovky lidí odsouzeny k smrti a mnoho jich bylo popraveno.
<P>
Postavit pachatele porušování lidských práv před soud je zásadní pro stabilní budoucnost v jakékoli zemi, Irák nevyjímaje. Politici a bývalí politici by neměli být výjimkou, neboť nesou hlavní a často přímou odpovědnost za takováto porušení. Je dobře známo, že porušování lidských práv v Iráku, za která nesou odpovědnost Saddám Husajn, Tárik Azíz a jim podobní, nabyla závažných rozměrů. Náležité a spravedlivé procesy jsou nezbytné pro zajištění smíru a pro konstruktivní krok směrem k lepší budoucnosti.
<P>
Evropská unie je společenstvím hodnot a jedinečným místem na světě, obzvlášť pokud jde o trest smrti, který jsme zcela zrušili. V rámci vztahů s ostatními zeměmi, ať jsou to Spojené státy, Čína, Irán nebo Irák, je vyzýváme, aby lidem neupírali toto základní právo - právo na život - coby formu trestu.
<P>
Džalál Talabání uvedl, že nepodepíše příkaz k popravě Tárika Azíze, a my toto znamení vítáme. Mělo by být součástí společnosti založené na právním státu, v níž jsou lidská práva všech občanů dodržována, a EU je připravena pomoci irácké vládě rozvíjet se tímto směrem a zajistit spravedlivou odpovědnost pachatelů porušování lidských práv.
<P>
Stabilita Iráku je křehká a státem podporované popravy ji velmi snadno mohou narušit. Podpis a ratifikace Druhého opčního protokolu k Mezinárodnímu paktu o občanských a politických právech a rovněž protokolu č. 13 k Úmluvě o lidských právech a základních svobodách by pomohly upevnit postoj Iráku proti porušování lidských práv. Byl by to také vítaný krok směrem k jeho začlenění do mezinárodního společenství.
<SPEAKER ID="320" NAME="Marie-Christine Vergiat" LANGUAGE="FR">
Paní předsedající, moje skupina, skupina konfederace Evropské sjednocené levice a Severské zelené levice, se nepodílela na společném usnesení na toto téma ani na usnesení o Tibetu. Tato čtvrteční odpolední zasedání nabírají v této sněmovně čím dál více surrealistický směr, jak vzhledem k prázdnotě, kterou zde pozorujeme, tak vzhledem k projednávaným tématům a způsobu, jímž se k nim přistupuje. Prizmata, kterými se zde někteří permanentně dívají na tu či onu zemi nebo na to či ono téma, se příčí univerzalistickému a nedělitelnému pojetí lidských práv stanovenému v mezinárodních textech, k nimž se navenek hlásíme.
<P>
Tento způsob vidění a konání poškozuje důvěryhodnost Evropské unie v této oblasti a hraje do ruky těm, kdo tvrdí, že Evropané mají západní pohled na lidská práva a že se už zase snaží vnutit svůj model ostatním.
<P>
Dámy a pánové, připojuji se k vám v odsouzení rozsudků trestu smrti, včetně rozsudku pro Tárika Azíze, a poprav, jež jsou v Iráku velmi četné, a postihují také ženy a děti. Byla bych ráda, kdybychom stejným způsobem odsoudili situaci tisíců bezdůvodně a bez soudního procesu zadržených lidí, kteří jsou mučeni. Byla bych ráda, kdybychom odsoudili zneužívání moci iráckými jednotkami a okupačními silami a rovněž odsoudili dětské vojáky a - zejména dnes, v Mezinárodní den násilí na ženách - násilí, jehož oběťmi se v rámci tohoto konfliktu stávají ženy v Iráku. Byla bych také ráda, kdybychom odsoudili způsob, jímž Spojené státy opustily tábora Ašraf, aniž by se zajímaly o stovky lidí, kteří v něm žijí.
<P>
Ze všech těchto důvodů, paní předsedající, se skupina GUE/NGL zdrží hlasování o tomto usnesení a taktéž učiní v případě usnesení o Tibetu.
<SPEAKER ID="321" NAME="Franz Obermayr" AFFILIATION="NI">
(DE) Paní předsedající, 10. listopadu bylo při bombovém útoku proti křesťanům zabito pět lidí a jen několik dní předtím došlo k útoku na katolickou katedrálu. Sto lidí bylo vzato jako rukojmí a 40 jich v důsledku toho zemřelo. V posledních letech z Iráku uprchlo 900 000 křesťanů. Tyto události smutně ilustrují situaci křesťanů v Iráku a v celé oblasti Středního východu. Nejde o ojedinělé incidenty, nýbrž o celosvětový trend, který se odehrává na evropských hranicích, stejně jako v Egyptě a příležitostně také v Turecku. EU by měla být schopna vyvinout dostatečný tlak s cílem bojovat proti diskriminaci křesťanů. Pomysleme třeba jen na severní část Kypru, kde bylo od turecké okupace zničeno nebo přestavěno na mešity přibližně 150 kostelů a kde zůstává pouze jeden kostel, v němž je křesťanským obyvatelům povoleno sloužit každý rok jednu mši. A to, co slyšíte, neříkám o Iráku, ale o ostrově ve Středozemním moři na kraji Evropy.
<P>
Dle mého názoru by bylo rozumné zavést permanentní systém pro monitorování perzekuce křesťanů. Musela by pak následovat konkrétní opatření, například důsledné zařazování doložek zakazujících pronásledování křesťanů do mezinárodních obchodních dohod s EU. Nemůžeme připustit situaci, kdy chceme uzavírat obchody, ale s klidným svědomím zavíráme oči, když jsou pronásledováni křesťané.
<P>
Rád bych na závěr řekl několik slov o bývalém ministru zahraničí, panu Azízovi: i bývalí členové režimu Saddáma Husajna mají nárok na řádný soudní proces. Odvetné popravy zde nemají místo. I tito někdejší ministři si zaslouží spravedlivý proces. Toto nelze akceptovat, zejména v mladé zemi, která se chce stát demokratickým státem. Z tohoto důvodu bych vyzval EU, aby učinila náležité kroky a aby postupovala jednoznačně.
<SPEAKER ID="322" NAME="Esther de Lange" AFFILIATION="PPE">
(NL) Paní předsedající, v bezpečném prostředí Evropské unie považujeme víru a chození do kostela za soukromou záležitost. V Iráku se však otevřené projevování křesťanské víry téměř stalo známkou mimořádné odvahy. Dnes jsme zde právem odsoudili onen hrozný útok z neděle 31. října, avšak mezitím došlo k dalším útokům, které si opět vyžádaly lidské životy. Minulé pondělí byli ve městě Mosúlu zabiti dva bratři. Můj kolega poslanec, pan Belder, vám již sdělil počty neustále se zmenšující skupiny iráckých křesťanů, kteří v Iráku zůstávají, z nichž minimálně 100 000 bylo rovněž vysídleno v rámci vlastní země. To samozřejmě vyvolává dojem cílené strategie určitých skupin s cílem vyštvat tuto skupinu obyvatelstva. Pane komisaři, my, EU, si nemůžeme dovolit jen tak stát a přihlížet. Unie by se především samozřejmě měla obrátit na irácké orgány, jejichž pozice je bohužel stále slabá, a podpořit je při přijímání opatření. Ráda bych však šla ještě o krok dál a skutečně, jak již řekl pan Mauro, bych do dohody o partnerství s Irákem, o níž nyní jednáme, začlenila jako prioritu bezpečné prostředí k životu pro irácké křesťany v Iráku. Jako místopředsedkyně Delegace pro vztahy s Irákem budu situaci nadále sledovat a velmi ráda si vyslechnu, co si o tom myslí Komise.
<SPEAKER ID="323" NAME="Mitro Repo" AFFILIATION="S&amp;D">
(FI) Paní předsedající, je šokující a netolerovatelné, že mnoho nevinných lidí muselo v Iráku znovu trpět kvůli svému náboženskému přesvědčení.
<P>
Útoky proti náboženským komunitám jsou vždy neomluvitelné, ať k nim dojde kdekoli. Právo náboženských skupin shromažďovat se a praktikovat své náboženství musí být bezvýhradné. Obavy Evropské unie se netýkají pouze křesťanů. Svoboda náboženství a svědomí musí platit pro všechny stejně. Ochrana tohoto všeobecného lidského práva je také tou nejlepší zárukou, že konfliktům bude možné zabránit, ještě než začnou, a že je možné řešit.
<P>
Toto usnesení je dle mého názoru signálem toho, že Evropský parlament silně podporuje občany Iráku, vybízí je k tomu, aby se postavili násilí a teroru a odhodlaně bojovali za demokracii a všeobecnou lidskou důstojnost.
<SPEAKER ID="324" NAME="Tunne Kelam" AFFILIATION="PPE">
Paní předsedající, během jednoho měsíce bylo v Iráku extremistickými skupinami zavražděno více než 50 křesťanů.
<P>
Mimořádnou povinností nové irácké vlády je garantovat bezpečnost, spravedlnost a stejná práva všem náboženským komunitám. Pouze tímto způsobem si Bagdád může získat respekt a vybudovat důvěru, a to nejen uvnitř, ale i ve vztazích s EU.
<P>
Situace v mnoha zemích Středního východu, odkud jsou tradiční křesťanské menšiny nuceny utíkat, je alarmující. Z mnoha iráckých Asyřanů jsou nyní vnitřně vysídlení lidé. Dle mého názoru je extrémně důležité, aby při řízení naší společné zahraniční politiky paní Ashtonová pravidelně poukazovala na problém náboženské svobody a aby budoucí smlouvy EU s třetími zeměmi zahrnovaly doložku o dodržování náboženské svobody.
<SPEAKER ID="325" NAME="Justas Vincas Paleckis" AFFILIATION="S&amp;D">
(LT) Paní předsedající, v uplynulém roce zakusila křesťanská komunita v Iráku eskalaci nábožensky motivovaného násilí a pronásledování. Křesťané prchají z Iráku se strachem z bombových útoků a masakrů. Současně s odsouzením těchto děsivých teroristických útoků bych však popravdě řečeno rád podotkl, že invaze USA situaci v tomto ohledu zhoršila, a je tedy povinností USA situaci zlepšit. Všeobecně vzato, náboženské a národní rozdíly a vzájemná nenávist v Iráku již dosáhly takových, rozměrů, že je tato země ve vážném nebezpečí. Demokratický svět od irácké vlády očekává, že trest smrti zruší co nejdříve. Vítám rozhodnutí iráckého prezidenta nepodepsat příkaz k popravě Tárika Azíze; budeme však pozorně sledovat, jak se v tomto případě zachová irácký parlament.
<SPEAKER ID="326" NAME="Bernd Posselt" AFFILIATION="PPE">
(DE) Paní předsedající, je skandální, že po 2 000 let přítomnosti křesťanských komunit v geografické oblasti nyní známé jako Irák jsou tyto komunity ohroženy zánikem, zejména vzhledem k intervenci Západu v posledních letech a skutečnosti, že k těmto událostem dochází za demokratické vlády, která má podporu Evropské unie. Toto nemůžeme tolerovat. Nehledě na obecné otázky náboženské svobody jde o naprostý skandál a já vítám skutečnost, že v prosinci má do Štrasburku přicestovat několik křesťanských biskupů z Iráku, aby nás podrobně informovali o situaci svých náboženských komunit.
<P>
Musí nám být jasné, že nestačí udělat příležitostné unavené gesto, ale že stojíme před skutečnou odpovědností. Osmdesát procent Evropanů jsou křesťané. Přirozeně, všeobecně jsme zastánci náboženské svobody, jenže kdo se postará o zájmy těchto lidí, když to neuděláme my? Tito lidé dokonce přežili ničemný režim Saddáma Husajna ve své zemi, avšak nyní je ohrožena jejich holá existence.
<P>
Proto musí Evropský parlament zaměřit svou práci v oblasti lidských práv na tyto problémy. Vyzval bych baronku Ashtonovou, aby učinila totéž a pravidelně nás informovala o situaci těchto křesťanů.
<SPEAKER ID="327" NAME="Bogusław Sonik" AFFILIATION="PPE">
(PL) Paní předsedající, vraždění křesťanů nebere konce; dnes v Iráku, Nigérii, Egyptě a Afghánistánu, včera v Súdánu, Indii a Indonésii a zítra, pokud již nebyli zabiti, pokud se již nestali oběťmi pogromů, násilí, znásilňování a agrese, budou nuceni žít jako vyvrhelové a skrývat svoji víru i v místech, kde jsou jejich kulturní, politické a ekonomické kořeny mnohem starší než výskyt islámu v jejich vlasti. Navzdory výzvám západních muslimských intelektuálů se v jejich zemích pro zajištění jejich bezpečnosti neděje nic. Jediným jejich proviněním je, že vyznávají stejné náboženství jako Evropané a Američané.
<P>
V roce 2010 ničil islámský fundamentalismus arabské následovníky Krista přímo před našima očima. Žádná skupina lidí si nezaslouží takovýto osud. Stojí za to říci, že neexistuje jediná země založená na křesťanské kultuře, v níž by se s muslimy zacházelo tak špatně jako s křesťany žijícími na muslimských územích. Parlament by měl připravit zprávu o situaci křesťanů v muslimských zemích a evropské orgány by měly zařadit téma perzekuce na pořad jednání, když se budou účastnit rozhovorů s těmito zeměmi.
<SPEAKER ID="328" NAME="Carl Schlyter" AFFILIATION="Verts/ALE">
(SV) Paní předsedající, není nic nelogičtějšího než trest smrti - zabít někoho s cílem ukázat, že zabíjet je špatné. Lidé v Iráku trpěli a trpí nejkrutějším útiskem. Nejdřív tamní diktátor, Saddám Husajn, týral a utiskoval lidi, jejichž názory se lišily od jeho vlastních, a lidi, kteří jeho režim kritizovali. Nyní jsou lidé podrobováni okupující moci, kterou více zajímá vlastní shromažďování zbraní než demokracie. Týrání a útisk těch, kdo kritizují okupující moc, pokračuje.
<P>
Dnes týrání a útisk pokračují, pokračují proti křesťanům. Týrání a útisk v Iráku musí skončit. V tomto ohledu máme svoji odpovědnost. Mohli byste to nazvat etnickou čistkou. Právě o tom zde nyní mluvíme. Lidé jsou z Iráku násilím vyháněni. Musíme se tedy postarat o to, abychom je my sami nevyháněli z EU. To je naše povinnost. Nesmíme posílat Irácké občany zpět do jistého utrpení a útisku.
<SPEAKER ID="329" NAME="Konrad Szymański" AFFILIATION="ECR">
(PL) Paní předsedající, jsem si jistý, že irácká vláda má jen ty nejlepší úmysly, ale my všichni musíme pro ochranu křesťanské komunity v této zemi dělat víc. Tato komunita je dnes diskriminována, napadána a dokonce vražděna, a to z jediného důvodu: definitivně ji odstranit z území, na němž žije již téměř dva tisíce let.
<P>
Evropská unie by v této záležitosti měla konat s větší odvahou, přestat dbát na autocenzuru, kterou vyžaduje politická korektnost a která je viditelná dokonce i v textu usnesení, které brzy přijmeme. Ochrana iráckých křesťanů dnes samozřejmě znamená také postarat se o ty, kteří jsou přesídlováni, a přijímat je do našich zemí, jakož i politické změny v Iráku. Toto však musí - a toto je moje výzva Komisi, baronce Ashtonové - toto musí být heslem, hlavním heslem naší diplomacie ve světě. Svoboda náboženského vyznání, především křesťanských komunit, by měla být vlajkovou lodí Evropské diplomacie.
<SPEAKER ID="330" NAME="Catherine Soullie" AFFILIATION="PPE">
(FR) Paní předsedající, křesťané jsou bezpochyby jednou z nejpronásledovanějších náboženských skupin na světě. Na Středním východě je některé extremistické skupiny považují za - cituji - "legitimní cíle" a konečným cílem je jejich odsun, prostě a jednoduše, z této oblasti, která byla svědkem zrodu křesťanství a v níž je jejich historická přítomnost nezbytná pro jistý druh rovnováhy. Události v bagdádské katedrále jsou pouhou kulminací situace, kterou již pasivně sledujeme přespříliš dlouho.
<P>
Evropská unie jako globální hráč a obchodní partner řady zemí z této oblasti musí důrazně vyjádřit své rozhořčení s ohledem na tuto situaci. Diskriminaci jakéhokoli druhu nelze tolerovat. Demokracie v tomto regionu zvítězí pouze tehdy, když budou dodržována ta nejzákladnější lidská práva, jako je náboženská svoboda.
<SPEAKER ID="331" NAME="Sergio Paolo Francesco Silvestris" AFFILIATION="PPE">
(IT) Paní předsedající, dámy a pánové, tento Parlament musí hlasitě a jasně protestovat proti útokům na křesťanské menšiny v Iráku. Toto je jedna kapitola z dlouhého příběhu diskriminace a mučednictví, který trvá již 2 000 let, a je k nevíře, že stále pokračuje i nyní ve třetím tisíciletí.
<P>
Souhlasím s nutností podpořit umírněné irácké skupiny a křesťany, kteří uprchli do Kurdistánu, a také s potřebou odstranění údajů o náboženské příslušnosti z dokladů totožnosti. Dnes bych však chtěl odsoudit něco, co je podle mě tím nejabsurdnějším aspektem této smutné záležitosti. Symbolem křesťanské víry je kříž, který se zdá být symbolem smrti, ale ve skutečnosti je vlastně symbolem svobody, neboť pro křesťany Kristova smrt na kříži osvobodila lidstvo od hříchu a temnoty. Je vskutku neuvěřitelné, že existují lidé, jimž není dovoleno uctívat symbol svobody, protože jsou zmasakrováni při odchodu z kostela pouze proto, že byli uvnitř.
<SPEAKER ID="332" NAME="Janusz Lewandowski">
člen Komise. - Paní předsedající, Evropská komise sdílí hluboké obavy tohoto Parlamentu - tak výslovně a jasně vyjádřené váženými poslanci - ohledně lidskoprávní situace v Iráku. Rada ve složení pro zahraniční věci v pondělí vyjádřila své naprosté odsouzení nedávných teroristických útoků, především těch, jejichž cílem byla místa shromažďování civilistů, včetně křesťanských i muslimských míst bohoslužeb.
<P>
Rada při přijímání závěrů předložených vysokou představitelkou/místopředsedkyní Ashtonovou také zdůraznila, že nová vláda v Iráku bude muset vyvíjet soustavné úsilí o dosažení národního usmíření. Znamená to, že by měla zastupovat zájmy a potřeby všech Iráčanů bez ohledu na víru a etnický původ. Ochrana a prosazování lidských práv, včetně práv osob patřících k menšinám, musí představovat nejvyšší prioritu. Ve svém dialogu s Irákem Evropská unie často vyjadřuje své obavy ohledně lidských práv, a to nejen pokud jde o svobodu náboženství či víry, ale také ohledně trestu smrti.
<P>
Před deseti dny učinila EU naléhavou a přímou výzvu orgánům v reakci na rozhodnutí iráckého Nejvyššího soudu odsoudit k smrti pět představitelů bývalého režimu, včetně Tárika Azíze. EU připomněla svůj rozhodný nesouhlas s uplatňováním trestu smrti za jakýchkoli okolností, přičemž usiluje o celosvětové moratorium na trest smrti jako první krok. Lidská práva mají významné místo v dohodě o partnerství a spolupráci, kterou, doufejme, s Irákem brzy podepíšeme. Toto je přímá odpověď pro paní de Langeovou.
<P>
Od roku 2003 se významná část spolupráce EU s Irákem zaměřuje na posilování právního státu a prosazování lidských práv a základních svobod, například prostřednictvím mise EUJUST LEX a pomoci Společenství. Byly také vyhrazeny značné finanční prostředky na poskytování ochrany a pomoci těm nejohroženějším Iráčanům. Mnozí z nich jsou, ze zjevných důvodů, vnitřně vysídlení a nyní žijí v oblastech hustě osídlených menšinovými skupinami. Naše práce sahá od zvyšování informovanosti a prosazování lidských práv mezi ohroženými skupinami až po obnovu škol v oblastech již zmíněných v diskusích, jako je Ninivská planina, s početným křesťanským obyvatelstvem.
<P>
Také humanitární pomoc se nadále dostává k těm nejohroženějším v Iráku i za jeho hranicemi. Pomoc EU se nemůže přímo zaměřit na konkrétní etnické či náboženské komunity, ale měla by a může pomáhat těm nejohroženějším Iráčanům, ať už žijí kdekoli.
<P>
Nepodceňujeme výzvy, jimž čelí irácká vláda. Není vůbec snadným úkolem vykořenit extremisty, kteří se svými barbarskými činy snaží vytvářet sektářské napětí. Bezpečnost, rozvoj a ochrana lidských práv jsou úzce propojeny. EU je i nadále zavázána pomáhat Iráku nejlépe, jak může, s cílem zajistit pokrok ve všech třech směrech. Občané Iráku si zaslouží přinejmenším to.
<SPEAKER ID="333" NAME="Předsedající">
Rozprava je ukončena.
<P>
Hlasování se bude konat za chvíli.
<P>
Písemná prohlášení (článek 149)
<SPEAKER ID="795" NAME="Monica Luisa Macovei" AFFILIATION="PPE">
písemně. - Připojuji se ke svým kolegům v tomto Parlamentu v odsouzení pokračujících vražd, poprav a porušování lidských práv, k nimž dochází v Iráku. Situace irácké křesťanské menšiny se nyní točí kolem života a smrti: 31. října 2010 bylo při nelítostném masakru v kostele Panny Marie Matky ustavičné pomoci zabito téměř 50 iráckých křesťanů. Organizace Human Rights Watch odhaduje, že od roku 2003 musela téměř polovina křesťanské populace Iráku, tedy statisíce lidí, ze země uprchnout. Musíme za ně dál bojovat, aby mohli zůstat naživu a být volní. Musíme se stavět za práva menšin a nadále vzdorovat vraždění, násilí, segregaci a jakékoli diskriminaci založené na etnické příslušnosti či náboženském vyznání. Vyzývám Komisi a Radu, aby se naléhavě zabývaly otázkou bezpečnosti křesťanů v Iráku, neboť EU se i nadále ubírá směrem k užší spolupráci s iráckou vládou.
