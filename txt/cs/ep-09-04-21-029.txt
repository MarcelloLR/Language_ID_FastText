<CHAPTER ID="029">
Zelená kniha o budoucnosti politiky v oblasti transevropské dopravní sítě (TEN-T) (krátké přednesení) 
<SPEAKER ID="247" NAME="Předsedající">
Dalším bodem je krátké přednesení zprávy, kterou předkládá paní Lichtenbergerová jménem Výboru pro dopravu a cestovní ruch, o Zelené knize o budoucnosti politiky v oblasti transevropské dopravní sítě (TEN-T).
<SPEAKER ID="248" NAME="Eva Lichtenberger" LANGUAGE="DE">
Pane předsedající, dámy a pánové, děkuji, že jste zde zůstali na toto téma, které je mnohem důležitější, než by naznačoval počet poslanců v této sněmovně. Týká se přezkumu dopravní politiky s ohledem na transevropské dopravní sítě. Nejdříve bych chtěla poděkovat svým kolegům, kteří k přípravě zprávy přispěli, zejména Komisi a sekretariátu, jež mi poskytly mimořádnou podporu.
<P>
Transevropské dopravní sítě mají dlouhou historii. Po patnáct let byly předkládány návrhy, probírány seznamy a byla odkládána rozhodnutí. A to je důvodem pro bližší prozkoumání celé záležitosti, její přezkum a zjištění, do jaké míry bylo dosaženo cílů a zda jich dosáhnout lze. Transevropské dopravní sítě nebyly vždy úspěšné. Neúspěch je třeba připisovat - jak tomu často v Evropské unii bývá - částečně finančním prostředkům a především nedostatku dotací v členských státech, které stále propadají zlozvyku žádat co nejvíce podpory od Evropské unie. Avšak jakmile se jedná o platby do rozpočtu Evropské unie, měšec se pevně zaváže a ochota dávat je velmi malá.
<P>
A jelikož z ničeho nic nevzniká, řada projektů se ani neodlepila od země, a je třeba celou situaci ještě jednou a podrobněji přezkoumat, zejména ve světle novějších problémů, jimž nyní čelíme. Na jedné straně řešíme nové výzvy, které přináší změna klimatu, a je nutné na ně reagovat. Otázku udržitelnosti dopravy a poškození klimatu, jejichž příčinou jsou určité druhy dopravních prostředků, je třeba klást znovu a znovu a rovněž se musí promítnout do činností členských států Evropské unie.
<P>
Druhým bodem, jímž se jednoznačně musíme zabývat, je současná finanční krize, která za jistých podmínek ještě více omezí schopnost některých členských států přijímat opatření v oblasti infrastruktury a nezbytných investic, které s ní souvisí. Nicméně rozšíření nám v Evropě přineslo zcela nové úkoly, které v době, kdy bylo rozhodováno o seznamech transevropské dopravní sítě, neexistovaly. Z toho důvodu jsme po dlouhé debatě ve výboru rozhodli ve prospěch přístupu, jehož cílem je řešit především tyto úkoly.
<P>
Za prvé, různé druhy dopravy je třeba zásadním způsobem propojit, lépe než tomu bylo doposud. V minulosti byla tato skutečnost zanedbávána. Má to negativní dopad zejména na přístavy a vnitrozemí, které byly v minulosti přehlíženy a nyní jsou ústředním tématem zprávy. Vyžaduje to však rozvoj "hlavní sítě" (core network) a dalších spojení, na nichž je založen celý systém a jimiž je propojen, což umožňuje řádný rozvoj v dopravním odvětví a stálé zlepšování jeho řízení. Potřebujeme zeměpisnou síť, avšak i síť koncepční, která zahrne všechny druhy dopravy, a zlepšení intermodálních propojení a kvality technických prací v sítích. Týká se to spíše softwaru než hardwaru. Tato myšlenka je jádrem naší zprávy a já věřím, že na tomto usnesení, které má značnou podporu, se shodneme a nevydáme se zpět, jak je to naznačeno v jednom z alternativních usnesení.
<SPEAKER ID="249" NAME="Joe Borg">
člen Komise. - Pane předsedající, politika transevropské dopravní sítě byla zahájena před 15 lety a od té doby významným způsobem přispěla k fungování vnitřního trhu a k hospodářské, sociální a územní soudržnosti. Nyní je třeba ji přizpůsobit novým výzvám.
<P>
Zelená kniha o přezkumu politiky transevropské dopravní sítě se těmito výzvami zabývá a navrhuje opatření, jimiž je lze řešit na úrovni plánování sítě i v průběhu realizace projektů.
<P>
Komise si velmi váží toho, že Evropský parlament proces přezkumu sleduje od jeho počátku, což se odráží i v usnesení. Tato skutečnost poukazuje na odhodlání obou orgánů rozvíjet politiku transevropské dopravní sítě, která bude zaměřena na budoucnost.
<P>
Mezi naším návrhem a cíli a požadavky, které zmiňuje paní Lichtenbergerová ve své zprávě ve znění schváleném Výborem pro dopravu, panuje velká míra shody: tedy že je třeba vypracovat soudržnější a integrovanější síťový přístup, v němž musí být posílena intermodální spojení, jako jsou železniční spojení do přístavů a na letiště, intermodální terminály a propojení systémů dálkové a městské dopravy a jejich interoperabilita, díky nimž bude položen základ pro výkonné a bezpečné služby vysoké kvality jak pro cestující, tak pro nákladní dopravu.
<P>
Komise rovněž sdílí názor, obsažený ve zprávě, že - především v odvětví nákladní dopravy - je třeba zjednodušit intermodální řetězce, v nichž důležitou roli hraje vodní a železniční doprava, a inteligentní dopravní systémy, které pomáhají nejlépe přizpůsobit využití infrastruktury.
<P>
V návrhu zprávy si Výbor pro dopravu zvolil třetí možnost, duální strukturu sestávající z hlavní sítě (core network) a z komplexní sítě. Tím, že Parlament podpořil tuto možnost, potvrdil: nutnost sloučit infrastrukturu tradiční dopravy s patřičným uvážením nových podmínek a okolností; nezbytnost větší flexibility a přiměřenosti k měnícím se situacím a otevřenost ke stanovení a podpoře opatření v infrastruktuře, která mají dopad na požadavky v dopravních službách; a existenci výzev z hlediska hospodářského a ekologického ohledně podpory koordinovaného zlepšení dopravních koridorů prostřednictvím série menších infrastruktur a projektů inteligentních dopravních systémů.
<P>
Vzali jsme na vědomí, že poté, co o návrhu zprávy proběhlo ve Výboru pro dopravu hlasování, bylo navrženo alternativní usnesení, které upřednostňuje druhou možnost, tedy síť o jedné úrovni s prioritními projekty nebo pouze prioritní síť, a tudíž bez komplexní sítě. Dle našeho názoru je to v rozporu s jinými body návrhu usnesení.
<P>
Při této příležitosti bych chtěl rovněž připomenout výhody a nevýhody komplexní sítě. Je příliš velká na to, aby bylo možné jednoznačně stanovit priority a zaměřit nástroje Společenství na podporu jejího uplatňování, avšak přispívá k zajištění přístupové funkce TEN-T a usnadňuje soudržnost. Ukázalo se rovněž, že je nezbytná jako referenční rámec pro různá opatření a legislativu v dopravní politice: především co se týče interoperability v železničním odvětví a dopravní bezpečnosti. Zrušení komplexní sítě by tedy mělo určité neblahé dopady.
<P>
Co se týče realizace sítě, zcela souhlasíme se stanoviskem, které vyjadřuje zpráva, že členské státy mají rozhodující roli při přijímání rozhodnutí o dopravní infrastruktuře a při jejím plánování a financování. V rámci rozpočtu TEN-T je třeba poskytnout dostatečné finanční prostředky, musí být posílena koordinace cílů územního rozvoje s politikou transevropské dopravní sítě a dále je nutné podpořit veřejná/soukromá partnerství.
<P>
Komise rovněž poukazuje na skutečnost, že investice do TEN-T jsou klíčové pro udržitelný hospodářský rozvoj, a představují tedy významný způsob pomoci k překonání současné krize.
<P>
Na závěr chci říci, jsem za tento návrh usnesení o budoucí politice TEN-T vděčný. Chtěli bychom poděkovat Výboru pro dopravu za jeho konstruktivní argumenty a především paní Lichtenbergerové za její komplexní práci. Bude cenným přínosem pro další kroky postupu v rámci rozprav s ostatními orgány.
<SPEAKER ID="250" NAME="Předsedající">
Rozprava je ukončena.
<P>
Hlasování se bude konat ve středu, 22. dubna 2009.
<P>
Písemná prohlášení (článek 142)
<SPEAKER ID="988" NAME="Krzysztof Hołowczyc  " LANGUAGE="PL">
Blížíme se k závěru současného volebního období Evropského parlamentu, což je příležitost vyjádřit se ke změnám v přístupu k projektu infrastruktury, který ve Společenství nemá co do velikosti obdobu, transevropské dopravní sítě, které Komise plánuje v nejbližší budoucnosti.
<P>
V současné době se v členských státech budují částí sítí. Logicky na to naváže, a zároveň práce završí, integrace jednotlivých komponentů v různých zemích do soudržného celku, a vznikne tak transevropský systém.
<P>
Geografie Evropské unie se mění. Z toho důvodu je pochopitelné, že do map je třeba zanést změny. V souvislosti s tím se mění i finanční potřeby na investice. V závěrečné fázi, kdy dojde k integraci sítě, by měl být kladen větší důraz na financování jejích přeshraničních částí.
<P>
Zvýšení kvality stávajících dopravních spojení v Evropě a budování nových napomůže ke snížení dopravních nehod na silnici, což je stále naše priorita v boji za lepší mobilitu občanů EU. Dále, zavedení veškerých forem technické inovace a nedávná popularizace inteligentních dopravních systémů jsou oprávněnými prioritami evropské infrastruktury pro 21. století.
