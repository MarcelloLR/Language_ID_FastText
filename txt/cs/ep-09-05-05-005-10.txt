<CHAPTER ID="005-10">
10. Ochrana zvířat používaných pro vědecké účely (
<P>
- Před hlasováním:
<SPEAKER ID="104" NAME="Neil Parish">
zpravodaj. - Pane předsedo, chtěl bych poděkovat všem stínovým zpravodajům, kteří se mnou velice ochotně spolupracovali na této neuvěřitelně technické a náročné agendě. Díky společné práci jsme byli schopni přijít s kompromisem, který je podle mého přesvědčení dobrý.
<P>
Testování na zvířatech je vysoce kontroverzní a emocionální oblast, která skutečně obsahuje určité morální dilema. Udělali jsme vše pro formulování postoje, který zlepší životní podmínky zvířat využívaných k testování a současně zajistí, aby mohl v Evropě pokračovat vysoce kvalitní a spolehlivý lékařský výzkum. V mnoha oblastech jsme vycházeli z návrhu Komise a především jsme vyjasnili klasifikaci závažnosti. Ve výboru pro zemědělství jsme došli k dobrému kompromisu, který by v této fázi neměl být roztrhán na kusy.
<P>
Všichni chceme společně usilovat o zdokonalení, omezení a náhrady testování na zvířatech. Musíme však mít na paměti, že mnoho vakcín a postupů léčení nemocí bylo vyvinuto pomocí zvířat, a zvláště primátů - například vakcíny proti obrně, záškrtu, hepatitidě B a hluboká stimulace mozku v případě Parkinsonovy choroby. To vše jsou příklady přínosů výzkumu s využitím zvířat. Abychom zaplašili obavy mnoha poslanců ohledně využívání embryonálních kmenových buněk, pozměňovací návrh 170, bude-li podpořen, zajistí, aby etická rozhodnutí o této otázce přijímaly členské státy samy a nikoli Komise.
<P>
Máme zde obrovskou příležitost zlepšit právní předpisy v oblasti dobrých životních podmínek a výzkumu zvířat. Měli bychom odložit své stranické rozpory a tuto zprávu podpořit. Průmysl, lékařský výzkum a organizace zabývající se životními podmínkami zvířat jsou přesvědčeny, že se jedná o krok kupředu a že tím současné právní předpisy zmodernizujeme a zlepšíme. Pokud se tím v tomto Parlamentu nebudeme zabývat, mohly by se právní předpisy zpozdit o další dva roky či více, což by byl krok zpět. Naléhavě žádám poslance tohoto Parlamentu o podporu zprávy.
<P>
Závěrem, protože je to pravděpodobně naposledy, co v tomto Parlamentu vystupuji, neboť se vracím zpět do vnitrostátní politiky, bych vám rád poděkoval za to, jak laskavě jste se ke mně choval, a děkuji i poslancům, kteří se mnou jednali rovněž velmi hezky.
<P>
(Potlesk)
<SPEAKER ID="105" NAME="Předsedající">
Velice vám děkuji, pane Parishi. Až se vrátíte do svého vnitrostátního parlamentu, přejeme vám stejný zápal pro práci, jaký jsme prokázal zde v Evropském parlamentu.
