<CHAPTER ID="026">
Resultattavlan för konsumentmarknaderna (kortfattad redogörelse)
<SPEAKER ID="208" NAME="Talmannen">
Nästa punkt är ett betänkande av Anna Hedh för utskottet för den inre marknaden och konsumentskydd om resultattavlan för konsumentmarknaderna -.
<SPEAKER ID="209" NAME="Anna Hedh">
föredragande. - Herr talman! Den inre marknaden är en väldigt viktig del av det europeiska samarbetet, men för många konsumenter är det inget annat än ett vagt uttryck. Oberoende av hur väl vi känner till dess betydelse, regler och bestämmelser så är vi alla konsumenter som alla påverkas av hur den inre marknaden fungerar. Jag har alltid hävdat att om vi har nöjda och trygga europeiska konsumenter så har vi också en inre marknad som fungerar effektivt och blomstrar.
<P>
För att vinna detta förtroende måste vi göra den inre marknaden mer effektiv och lyhörd för medborgarnas förväntningar och problem. Det behöver inte nödvändigtvis betyda mer eller striktare lagstiftningar och regler från EU. Information, utbildning och självreglering kan många gånger vara en lämpligare och mer effektiv lösning. Oavsett hur man löser problemen måste syftet alltid vara att garantera att konsumenternas rättigheter tryggas, så att de kan fatta goda och välgrundade beslut. Detta är ju givetvis också positivt för marknaden i sig. Därför välkomnar jag och inremarknadsutskottet den resultattavla för konsumentmarknaden som kommissionen presenterat på begäran av utskottet. Vi tror att den kan bli ett viktigt verktyg för den framtida utvecklingen av konsumentpolitiken.
<P>
Den inre marknaden omfattar ca 500 miljoner konsumenter och har ett stort utbud av varor och tjänster. Det är förstås omöjligt att detaljgranska alla aspekter av den inre marknaden. Därför är det viktigt att använda analytiska resurser där de verkligen behövs som bäst. Jag välkomnar de fem områden som kommissionen lagt fokus på; klagomål, prisnivå, tillfredsställelse, byte och säkerhet. Dessa fem huvudindikatorer är relevanta och användbara även om det så småningom finns ett behov av att ytterligare utveckla, förbättra och eventuellt ta in nya kategorier.
<P>
Jag vill också betona vikten av att öka kännedomen om resultattavlan för konsumenterna själva och allmänheten. Därför är det viktigt att den författas på ett lättfattligt språk. Dessutom bör resultattavlan vara synlig på relevanta webbsidor.
<P>
Slutligen vill jag säga att det kommer att ta tid att utveckla resultattavlan, dels för att vi har kommit så olika långt i de olika medlemsländerna när det gäller konsumentpolitik och konsumentskydd, men också för att vi är olika, har olika kulturer och olika traditioner. Vi måste ha tålamod, vi måste ge denna konsumentresultattavla tid.
<P>
Jag vill också passa på att tacka för ett väldigt gott samarbete med kommissionär Meglena Kuneva och hennes sekretariat, och också mitt eget sekretariat.
<SPEAKER ID="210" NAME="Danuta Hübner">
ledamot av kommissionen. - (EN) Herr talman! Initiativet till resultattavlan togs för mindre än ett år sedan och kommissionen uppskattar verkligen parlamentets intresse och stöd för idén under den här tiden.
<P>
Resultattavlan har debatterats flitigt i utskottet för den inre marknaden och konsumentskydd och vi har lärt oss mycket av dessa debatter och av de förslag som lagts fram. Tack allesammans för detta men framför allt tack till Anna Hedh för ett utmärkt betänkande.
<P>
Låt mig snabbt upprepa varför resultattavlan för konsumentmarknaderna är så viktig för oss alla. Om vi ska kunna leverera till konsumenterna måste vi vara mer lyhörda för deras förväntningar och få en bättre förståelse för de problem de ställs inför i vardagslivet. För detta behöver vi en informationsbas som visar marknadsresultaten i termer av ekonomiska och sociala konsekvenser för konsumenterna och hur konsumenterna beter sig på marknaden. Ett sunt beslutsfattande kräver korrekta uppgifter och vi delar fullständigt er syn på detta.
<P>
På resultattavlan sammanställs uppgifter så att man kan identifiera marknader som riskerar att inte fungera väl för konsumenterna och därför behöver uppmärksammas ytterligare. Resultattavlan gör det också möjligt att spåra framsteg i fråga om detaljhandelns integration, och bidrar till en riktmärkning av konsumentmiljön i medlemsstaterna, särskilt i fråga om efterlevnaden av konsumentlagstiftningen, påföljder vid överträdelser, skadeersättning och stärkande av konsumenterna. Vi håller med om era synpunkter om vilka indikatorer som ska finnas i resultattavlan, och vi anser att inrättandet av en harmoniserad EU-omfattande databas för konsumentklagomål blir ett viktigt steg i rätt riktning. Databasen kommer att göra det möjligt att upptäcka problem på konsumentmarknaderna på ett tidigt stadium och om nödvändigt vidta lämpliga åtgärder.
<P>
Kommissionen anser att det är viktigt att inkludera prisuppgifter, eftersom priset är en mycket viktig faktor för konsumenterna. Det aktuella politiska och ekonomiska klimatet understryker än mer behovet av bra prisuppgifter. Vi måste sända tydliga signaler till konsumenterna om att vi håller ett öga på prisnivåerna på hela den inre marknaden. Kommissionen kan försäkra er att vi är fullt medvetna om det komplexa i denna fråga och att vi naturligtvis kommer att tolka dessa uppgifter noggrant och se till att de sätts in i rätt sammanhang. Priserna kan naturligtvis variera på den inre marknaden av sunda ekonomiska skäl, men också på grund av att marknaden inte fungerar som den ska. Vårt mål är att hitta sätt att kunna skilja på dessa orsaker.
<P>
Vi delar Anna Hedhs syn på vikten av ett nära samarbete med medlemsstaterna. I år har kommissionen börjat arbeta tillsammans med nationella beslutsfattare, statistikbyråer, tillsynsmyndigheter och konsumentorganisationer för att vidareutveckla resultattavlans indikatorer, och detta samarbete kommer att fortsätta under de kommande åren. Föredraganden har framhållit att vi bör göra resultattavlan mer tillgänglig för en större publik och att vi behöver öka medvetenheten. Kommissionen håller med om detta och kommer att öka sina ansträngningar i den riktningen. Resultatet kommer att märkas i andra upplagan av resultattavlan.
<P>
En sista sak som kommissionen vill lyfta fram i Anna Hedhs betänkande - även om jag skulle kunna nämna många fler om jag hade mer tid - är önskan om fler indikatorer som rör konsumenternas kunskaper och utbildning. Inom ramen för Eurostats reviderade program European Social Survey planerar kommissionen att köra en modul om konsumenternas ställning för att mäta konsumentkunskap, konsumentinformation, medvetenhet om rättigheter och förmåga att hävda dessa. Det skulle hjälpa oss att börja skapa en statistisk bild av EU:s medborgare i egenskap av konsumenter. Vi ser detta som huvudsyftet i det pilotprojekt som föreslagits av parlamentet för 2009. Låt mig avsluta med att än en gång tacka Anna Hedh för visat intresse och stöd, inte minst finansiellt.
<SPEAKER ID="211" NAME="Talmannen">
Punkten är härmed avslutad.
<P>
Omröstningen kommer att äga rum i morgon kl. 12.00.
<P>
Skriftliga förklaringar (artikel 142)
<SPEAKER ID="212" NAME="Slavi Binev  " AFFILIATION="NI">
skriftlig. - (BG) Jag välkomnar Anna Hedhs betänkande om resultattavlan för konsumentmarknaderna och dess syfte att göra den inre marknaden mer lyhörd för medborgarnas förväntningar och problem. Under de senaste 19 åren har vi under Bulgariens så kallade demokratiska övergång fått vår beskärda del av olika privatiseringslösningar presenterade av Bulgariens styrande myndigheter. En slående exempel var när de bevisade tjuvarna från elbolaget ČEZ Měření släpptes in på den bulgariska hemmamarknaden. Personerna från ČEZ, som vi i ATAKA sedan länge har identifierat som fräcka gansters, har dömts i sitt eget land. Trettiotvå av deras anställda har arresterats för utpressning mot kunder som de anklagat för att ha stulit el. Men trepartskoalitionen i Bulgarien var uppenbarligen alltför upptagna med sin egen korruption och ansåg inte detta vara skäl nog att kasta ut dessa brottslingar, vilket regeringarna i både Kanada och Ungern har gjort. ČEZ fortsätter alltså att råna och utpressa bulgariska skattebetalare i skydd av sina små prydliga privatiseringsavtal.
<P>
Jag tror att resultattavlan för konsumentmarknaderna kommer att förbättra kontrollverktygen inom sektorer som måste undersökas med avseende på svagheter och överträdelser, leda till att de nationella konsumentskyddsmyndigheterna kommer att engagera sig mer i samhällstjänsternas kvalitet och bidra till att återupprätta konsumenternas förtroende för den inre marknaden.
<SPEAKER ID="213" NAME="Zita Pleštinská  " LANGUAGE="SK">
Europaparlamentets utskott för den inre marknaden och konsumentskydd har som prioriterat mål att förbättra konsumenternas ställning på EU:s inre marknad. Utskottet uppmanar ständigt kommissionen och medlemsstaterna att undersöka vad konsumenterna tycker om den inre marknaden och framför allt vad de behöver. Det främsta villkoret för en effektiv och väl fungerade inre marknad är konsumenternas förtroende.
<P>
Utskottet har framhållit fördelarna med resultattavlan för den inre marknaden som använts sedan 1997 och uppmanat kommissionen att lägga fram ett förslag om en resultattavla för konsumentmarknaderna för att också kunna bedöma marknaden ur ett konsumentperspektiv.
<P>
Klagomål, prisnivå, tillfredsställelse, byte och säkerhet är de fem huvudindikatorer som används i resultattavlan. Eftersom detta kommer att bli den allra första resultattavlan för konsumentmarknader någonsin, inser utskottet att en del av indikatorerna kommer att behöva ersättas med nya i framtiden. Särskilt tveksam är indikatorn om prisnivåer.
<P>
Jag håller med föredraganden Anna Hedh om att resultattavlan måste göras synlig via medierna och läggas ut på relevanta webbplatser. Jag skulle helst vilja att kommissionen ger ekonomiskt stöd till en informationskampanj för att öka allmänhetens medvetenhet om resultattavlan, vilken skulle genomföras av konsumentorganisationerna. Tack vare deras erfarenhet på det konsumentpolitiska området är det de som bäst känner till hur man når konsumenterna med denna information.
<P>
Jag tror absolut att vi måste få konsumenterna att intressera sig för resultattavlan om den ska kunna utvecklas till ett viktigt instrument för den framtida utvecklingen av konsumentpolitiken.
