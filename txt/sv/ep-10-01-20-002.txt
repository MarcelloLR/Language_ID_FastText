<CHAPTER ID="002">
Meddelande från talmannen
<SPEAKER ID="005" NAME="Talmannen">
Jag vill informera parlamentet om att jag har fått ett brev från Europeiska rådets ordförande, Herman Van Rompuy, i vilket han informerar mig om att Europeiska rådet har beslutat samråda med Europaparlamentet om den spanska regeringens förslag när det gäller Europaparlamentets sammansättning och be parlamentet godkänna att man inte sammankallar ett möte i denna fråga. Det handlar om de 18 ytterligare ledamöterna i Europaparlamentet. Jag har överlämnat förslaget till utskottet för konstitutionella frågor, som precis har börjat arbeta med denna fråga och inom kort kommer att utse en föredragande. Arbetet med denna fråga fortsätter.
<P>
Jag vill också upplysa er om att den bulgariska regeringen, som ju beslutade att dra tillbaka sin kommissionskandidat, nu har föreslagit en ny kandidat. Talmanskonferensen fattar ett beslut om den slutgiltiga tidplanen i morgon, men utfrågningen av den nya kommissionskandidaten kommer troligen att äga rum den 3 februari, och omröstningen den 9 februari. Detta beror naturligtvis även på José Manuel Barrosos beslut och på hans samtal med den bulgariska regeringens nya kandidat. Inget är klart, men jag vill ändå ge parlamentet denna allmänna information om vad vi ska göra härnäst. Europaparlamentet har hur som helst full kontroll över situationen. Det är inte fråga om några undantagsfall här, utan vi agerar i enlighet med den demokratiska tågordningen. Den tågordningen är av grundläggande betydelse för oss och det är så Europaparlamentet alltid kommer att fungera under mitt ordförandeskap.
<P>
Jag vill också berätta hur Europaparlamentet tänker sig samarbetet med det två och ett halvt-åriga permanenta ordförandeskapet i Europeiska unionen och Europeiska rådet och hur man kommer att arbeta med det roterande ordförandeskapet. Det roterande ordförandeskapet, i det här fallet det spanska ordförandeskapet, kommer alltid att lägga fram en handlingsplan i början av sexmånadersperioden och sedan lägga fram en rapport om sitt arbete i slutet av denna period. Det permanenta ordförandeskapet i Europeiska rådet kommer att presentera resultaten av sitt arbete vid EU:s toppmöten. Det hålls som ni vet två toppmöten under varje sexmånadersperiod och ordföranden i Europeiska rådet kommer att presentera resultaten av toppmötena två gånger under varje period, dvs. fyra gånger om året.
