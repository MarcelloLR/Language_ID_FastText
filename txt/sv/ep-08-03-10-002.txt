<CHAPTER ID="002">
Uttalande av talmannen
<SPEAKER ID="006" NAME="Talmannen">
För första gången har under den senaste veckan en soldat omkommit under en EU-operation inom ramen för den Europeiska säkerhets- och försvarspolitiken. Soldat Gilles Polin, en fransk medlem av EU-styrkan (Eufor), dödades i aktiv tjänst efter att av misstag ha passerat gränsen mellan Tchad och Sudan i sitt terrängfordon. En annan fransk soldat sårades i samma olycka.
<P>
Tillsammans med de sudanesiska myndigheterna håller Eufor på att undersöka hur en sådan tragedi kunnat inträffa. Jag skulle vilja framföra mitt djupaste deltagande till den avlidne soldatens familj och alla hans släktingar.
<P>
Jag ber att få påminna kammaren om att syftet med EU-operationen i Tchad och Centralafrikanska republiken är att skydda de flyktingläger som har upprättats i de områden där dessa länder gränsar till Sudan, till följd av konflikten i Darfur.
