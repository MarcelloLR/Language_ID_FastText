<CHAPTER ID="003">
Schweiz deltagande i programmet Aktiv ungdom och i handlingsprogrammet för livslångt lärande (debatt)
<SPEAKER ID="047" NAME="Talmannen">
Nästa punkt är en rekommendation från utskottet för kultur och utbildning om utkastet till rådets beslut om ingående av ett avtal mellan Europeiska unionen och Schweiziska edsförbundet om fastställande av villkoren för Schweiziska edsförbundets deltagande i programmet Aktiv ungdom och i handlingsprogrammet för livslångt lärande (2007-2013) (12818/2010 - C7-0277/2010 - 2010/0231 (NLE)) (föredragande Doris Pack).
<SPEAKER ID="048" NAME="Doris Pack" LANGUAGE="DE">
Herr talman! Det gläder mig att vi har möjlighet att leda den här debatten i dag, eftersom vi båda alltid har samarbetat med Schweiz i Europeiska rådet och vi är därför överens om hur viktigt det är att Schweiz deltar i dessa program. Redan innan programmen förnyades 2006 var vi här i parlamentet naturligtvis medvetna om att vi inte existerar isolerat, utan att vi borde försöka få med alla andra ombord. Även om Schweiz inte är en del av Europeiska ekonomiska samarbetsområdet, var man ändå intresserad av att delta i samarbetet på området för fortbildning och utbildning. Precis som alla andra var jag mycket nöjd med denna utveckling. Jag deltog i den delegation som 2004 besökte det schweiziska parlamentets utbildningsutskott. Vi diskuterade de relevanta frågorna i detalj, exempelvis rörlighet och samarbete mellan skolor och universitet. Redan då stod det klart för mig att det aktuella förslaget skulle komma så småningom, och jag välkomnar det nu.
<P>
Vid utarbetandet av dessa program tänkte vi inte bara på våra egna intressen, utan även våra grannländers, exempelvis länderna på västra Balkan och naturligtvis Schweiz, som ligger i mitten. Det är därför vi i dag har gjort en del goda framsteg. Apropå den förra debatten kan jag berätta att Schweiz också har för avsikt att ansöka om få delta i kulturprogrammet. Landet är också intresserat av att delta i initiativet för kulturarvsmärkning, vilket bara är möjligt om man deltar i programmet.
<P>
Vad är det då vi behöver göra i dag? Vi kan antingen säga ja eller nej. Ingen av oss skulle drömma om att säga nej, eftersom vi alltid har förespråkat att Schweiz ska vara med ombord. Jag bör tillägga att med ”vara med ombord”, menar jag att Schweiz också kommer att betala sin andel. Enligt artikel 218 är vårt enda val att säga ja eller nej, och naturligtvis kommer vi att säga tydligt ja till detta.
<P>
Vilka är de viktigaste punkterna i avtalet med Schweiz? Villkoren, reglerna och förfarandena för de projekt och initiativ som har schweiziska deltagare kommer naturligtvis att vara desamma som för deltagare från medlemsstaterna och de projekt som de föreslår. Schweiz måste inrätta en nationell myndighet, precis som vi har gjort i våra respektive länder, som ska samordna genomförandet av programmen på nationell nivå och som årligen ska bidra finansiellt till varje program. För 2011 kommer det bidraget att uppgå till 1,7 miljoner euro för programmet Aktiv ungdom och 14,2 miljoner euro för programmet för livslångt lärande. När det gäller ekonomisk kontroll och revision kommer vi att kräva att Schweiz följer EU:s bestämmelser, inklusive kontroller som genomförs av EU:s organ och schweiziska myndigheter. Avtalet gäller fram till dess att en av parterna drar sig ur. Jag tror dock inte att man går in i ett sådant här program med avsikten att någonsin dra sig ur. Det är i den yngre generationens intresse, i Schweiz intresse och är naturligtvis av intresse för de länder som omger Schweiz och som vill delta i skolutbyten med Schweiz som en del av Comenius-Regio-programmet, eller i enskilda partnerskap mellan skolor, liksom i Erasmusprogrammet.
<P>
Naturligtvis kommer företrädare för de schweiziska myndigheterna ges möjlighet att närvara vid programkommitténs sammanträden när det gäller punkter som berör Schweiz. Låt mig säga en sak här - vi är angelägna om att Schweiz ska ta steget. Landet har uttryckt intresse för detta under en lång tid. Det är vår förhoppning att den europeiska medvetenheten i Schweiz kommer att stärkas när den yngre generationen får möjlighet att interagera med andra unga européer. Kanske kommer detta att leda till ett annat resultat i framtida folkomröstningar. Vi hoppas på den yngre generationen och på dessa två fantastiska program. Jag är övertygad om att kulturprogrammet kommer att läggas till inom tre år.
<SPEAKER ID="049" NAME="Androulla Vassiliou" LANGUAGE="EN">
Herr talman! Enligt fördraget om Europeiska unionens funktionssätt krävs parlamentets medgivande innan detta avtal mellan Europeiska unionen och Schweiziska edsförbundet kan träda i kraft.
<P>
Jag vill tacka utskottet för kultur och utbildning, och i synnerhet dess ordförande Doris Pack, för deras konstruktiva inställning till avtalet.
<P>
Eftersom Schweiz inte ville ansluta sig till Europeiska ekonomiska samarbetsområdet har hittills ingen överenskommelse funnits om direkt eller indirekt samarbete på utbildningsområdet mellan EU och Schweiz.
<P>
Schweiz har dock länge visat intresse för våra utbildnings- och ungdomsprogram. Landet har även utvecklat ett nationellt stödsystem för att främja partnerskap med de organisationer i EU-medlemsstaterna som är aktiva i dessa program. Schweiz har dessutom deltagit i Bolognaprocessen och i inrättandet av ett gemensamt europeiskt område för högre utbildning.
<P>
Landet har också noga följt EU:s utbildningspolitiska debatt, om än utifrån. Det blir det första landet att delta i våra program som varken är en EU-medlemsstat eller en medlemsstat i Europeiska ekonomiska samarbetsområdet, eller ett nuvarande eller potentiellt EU-kandidatland.
<P>
Kommissionen välkomnar Schweiz deltagande i de två programmen. Avtalet innebär att schweiziska utbildnings- och ungdomsorganisationer, liksom enskilda studenter, lärare och ungdomar kan delta i EU:s program Aktiv ungdom och Livslångt lärande på exakt samma villkor som EU-medborgare. Projekt och initiativ som läggs fram av deltagare från Schweiz ska omfattas av samma villkor, bestämmelser och förfaranden som gäller för projekt från medlemsstaterna.
<P>
Schweiz har inrättat en nationell myndighet som ska samordna genomförandet av programmen på nationell nivå. Landet ska årligen bidra finansiellt till varje program och kommer att delta i programkommitténs sammanträden i egenskap av observatörer när det gäller de punkter som berör Schweiz.
<P>
Tack, ärade ledamöter, för ett gott arbete i detta ärende.
<SPEAKER ID="050" NAME="Marco Scurria" LANGUAGE="IT">
Herr talman, mina damer och herrar! Utöver kommissionen vill jag också verkligen tacka ordföranden för utskottet för kultur och utbildning, Doris Pack, för det arbete och engagemang som hon har lagt ned på detta ärende.
<P>
Dagens debatt är viktig eftersom det är instrument som Aktiv ungdom som bidrar till spridning av idéer, närhet och vänskap mellan länderna i Europeiska unionen, men också, och framför allt, bland de länder som inte är en del av unionen, som Schweiz och andra grannländer.
<P>
Den stora fördelen med våra fleråriga program är att de genom åtgärder som Aktiv ungdom, Erasmus, Erasmus Mundus, Livslångt lärande, Media, Media Mundus och många andra gör det möjligt att bygga relationer mellan länder inom och utanför Europeiska unionen.
<P>
Genom dessa program har vi gett liv åt Europeiska unionen och gjort det möjligt för många medborgare - främst ungdomar - att träffas, utbyta erfarenheter och lära känna varandra och sig själva. Vi har gett lärare och arbetstagare i allmänhet möjlighet att förbättra sitt yrkeskunnande och vi har gett regissörer, producenter och föreningar i olika länder möjligheter att göra ett bättre arbete.
<P>
Dessa program är alltså viktiga och därför blev vi lite oroliga när vi såg att de inte fanns med i kommissionens arbetsprogram för nästa år. I dag godkänner vi således ett viktigt steg, ett steg som får EU att växa, som stärker medborgarskapet på vår kontinent, och som - med tanke på vad vi talade om nyss när det gäller det europeiska kulturarvsmärket - bidrar till att skapa vår europeiska identitet.
<SPEAKER ID="051" NAME="Joanna Senyszyn">
för S&D-gruppen. - (PL) Herr talman! Som företrädare för gruppen Progressiva förbundet av socialdemokrater och demokrater i Europaparlamentet stöder jag föredragandens förslag om att godkänna Schweiziska edsförbundets deltagande i programmet Aktiv ungdom och i handlingsprogrammet för livslångt lärande. Avtalet har förhandlats fram på lämpligt sätt och skyddar EU:s intressen, och de rättsliga grunderna för EU-program inom områden som rör utbildning, yrkesutbildning och ungdomsfrågor ger utrymme för Schweiz deltagande. De principer som styr detta deltagande har beskrivits i detalj, vilket garanterar att programmen kommer att genomföras på ett lämpligt och rättvist sätt. Schweiz är angeläget om att samarbeta med EU i fråga om utbildning, yrkesutbildning och ungdom, och detta avtal bör därför vara en självklarhet.
<P>
Vi är mycket glada över att EU:s utbildningsprogram är så attraktiva och effektiva att andra länder ansluter sig till dem. Kommissionens senaste undersökning visar att programmet Aktiv ungdom ökar ungdomars språkkunskaper och deras chanser på arbetsmarknaden. Möjligheterna till vuxenutbildning utnyttjas fortfarande inte fullt ut, men det finns en enorm potential inom detta område.
<SPEAKER ID="052" NAME="Hannu Takkula">
för ALDE-gruppen. - (FI) Herr talman! Låt mig redan nu tacka utskottets utmärkta ordförande Doris Pack, som har utarbetat detta betänkande. Att lägga detta förslag i händerna på Doris Pack var att lägga det i goda händer. Som vår kommissionsledamot mycket väl känner till har Doris Pack lång yrkeserfarenhet och hög kompetens inom just områdena livslångt lärande och ungdomsprogram. Det har varit en glädje att se hur arbetet fortskridit under förberedelserna i denna fråga. Det är utmärkt att även schweiziska ungdomar nu ska kunna ta del av de framgångshistorier som vi har skapat här i EU.
<P>
Även de som är kritiska mot EU, och som till och med är emot unionen, är ändå enhälligt överens om att Europeiska unionen verkligen har framgångar, som i programmen som rör livslångt lärande, ungdomar och kultur. Detta är en av de bästa aspekterna av EU, och vi bör göra allt vi kan för att synliggöra den.
<P>
Det är tack vare EU och dessa program som vi har kunnat uppmuntra unga européer att utbilda sig och öka sitt personliga kapital. Samtidigt har de också ökat nationernas kapital.
<P>
I detta sammanhang är det mycket viktigt att Schweiz inte på något sätt undantas från samarbetet, även om landet inte är medlem i EU eller EES. I stället bör de schweiziska ungdomarna ges möjlighet att delta i programmen och vi bör gå vidare på ömsesidiga grunder. Jag är övertygad om att det kommer att generera ett mervärde i alla avseenden.
<P>
Slutligen vill jag tacka föredraganden. Jag hoppas att programmet kommer att bli en framgångssaga också för schweizarna, som det har varit för oss medborgare i EU:s medlemsstater.
<SPEAKER ID="053" NAME="Marek Henryk Migalski" LANGUAGE="PL">
Herr talman, fru kommissionsledamot! Detta betänkande antogs enhälligt i utskottet för kultur och utbildning, där alla höll med om att det var en bra idé. Det är verkligen en bra idé som borde vara helt okontroversiell, eftersom den är ett exempel på de värden som vi diskuterar. I själva verket kan detta mycket väl vara ett av de betänkanden som parlamentet kan ge sitt enhälliga stöd, även om Schweiz situation är unik, som kommissionsledamoten påpekade. Det är ett mycket intressant land, och mycket speciellt i politiskt hänseende, och det har mycket intressanta former av samarbete med Europa utan att vara part i många av de europeiska avtalen. Just därför är det värt att bygga upp förbindelser med Schweiz genom okontroversiella och allmänt accepterade program av detta slag.
<SPEAKER ID="054" NAME="Jaroslav Paška" LANGUAGE="SK">
Herr talman! Trots att Schweiz ännu inte har bestämt sig för att bli en medlemsstat i Europeiska unionen har landet länge visat ett seriöst intresse för ett brett samarbete med EU på området för utbildning och yrkesutbildning för ungdomar. Sedan programmet Aktiv ungdom och handlingsprogrammet för livslångt lärande etablerades 2006 har en rättslig grund inrättats för samarbete mellan Schweiz och EU på detta område.
<P>
Kommissionen har, i enlighet med rekommendationerna från Europeiska rådet och efter samtal med schweiziska motparter, utarbetat ett avtal som gör det möjligt för oss att utveckla ett effektivt samarbete med våra schweiziska vänner på områdena för utbildning och yrkesutbildning för ungdomar samt livslångt lärande. Avtalet är korrekt och välavvägt och ger uttryck för båda parternas intresse av att utöka samarbetet och stödja utbyte av kunskap och expertis för att förbättra kvaliteten i utbildningsprocessen.
<P>
Enligt min uppfattning är detta avtal mellan EU och Schweiz därför ett steg i rätt riktning.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Herr talman! Jag vill gratulera föredraganden Doris Pack, och jag instämmer fullständigt i hennes rekommendationer om Schweiz deltagande i programmet Aktiv ungdom och handlingsprogrammet för livslångt lärande. Schweiz är inte bara ett vackert och välordnat land, utan är också av stort intresse för Europeiska unionen på grund av dess direkta demokrati i kantonförbundet. Å andra sidan måste EU också vara intressant för Schweiz, eftersom landet är helt omgivet av EU:s medlemsstater. Äntligen stämmer Schweiz in sin livspuls till Europeiska unionens. När programmet väl har antagits är jag övertygad om att det kommer att kunna göras ännu bättre. Schweiz kommer ännu närmare EU, EU får en bättre förståelse för Schweiz och, som kollegan Doris Pack nämnde, så kan vi börja hoppas på bättre resultat i folkomröstningar.
<SPEAKER ID="056" NAME="Liam Aylward" AFFILIATION="ALDE">
(EN) Herr talman! Jag välkomnar insatserna för ett ökat samarbete mellan Schweiz och EU inom områdena utbildning, yrkesutbildning och ungdomsfrågor. Programmet Aktiv ungdom är ett mycket viktigt program för unga EU-medborgare. Det är ett program som behöver uppmärksammas mer och dess syften och mål måste förverkligas, särskilt när det gäller Europeiska volontärtjänstens verksamhet under programmet Aktiv ungdom.
<P>
Med tanke på att nästa år är Europaåret för frivilligarbete är det särskilt viktigt att stärka den europeiska volontärtjänsten, som stöder ungdomars deltagande i volontärverksamhet och syftar till att utveckla solidaritet och främja ett aktivt medborgarskap bland ungdomar.
<P>
På Irland erbjuder frivilligarbetet på gräsrotsnivå i idrottsorganisationer möjlighet till idrottande och ledarskapsträning för tusentals ungdomar. Dessa organisationer uppmuntrar till ett aktivt medborgarskap bland ungdomar, och främjar samtidigt hälsa, friskvård och en aktiv livsstil. Programmet och dess frivilligåtgärder bör förstärkas och starka band bör knytas med Schweiz i detta sammanhang.
<P>
Det finns många möjligheter under programmet Aktiv ungdom, och alla åtgärder för att stärka dess strävan och uppmuntra och stödja unga människor i EU bör stödjas och uppmuntras starkt.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Herr talman! Jag vill tacka dig, Doris Pack, för ditt arbete och säga att jag verkligen stöder din rekommendation att Europaparlamentet bör godkänna rådets beslut om Schweiz deltagande i programmet Aktiv ungdom och i handlingsprogrammet för livslångt lärande, eftersom kommissionens överenskommelse med de schweiziska myndigheterna uppfyller alla krav, bestämmelser och villkor. Dessutom kommer den schweiziska nationella myndigheten att samarbeta om genomförandet av programmen på nationell nivå och årligen att bidra ekonomiskt till varje program. Detta bilaterala avtal är mycket viktigt för både Schweiz och Europeiska unionen, eftersom de schweiziska ungdomarna kommer att kunna dra nytta av olika möjligheter tack vare programmet Aktiv ungdom och vice versa. EU:s unga medborgare kommer att kunna delta i alla projekt tillsammans med de schweiziska ungdomarna. Det gläder mig därför att Schweiz, även om landet inte ingår i Europeiska ekonomiska samarbetsområdet och inte är en EU-medlemsstat, ändå samarbetar nära med EU inom områdena utbildning, yrkesutbildning och ungdomsfrågor.
<SPEAKER ID="058" NAME="Seán Kelly" AFFILIATION="PPE">
(EN) Herr talman! Ända sedan jag kom till Europaparlamentet har jag frågat mig varför Schweiz och Norge inte har anslutit sig till Europeiska unionen, och jag undrar om det kan bero på att de har det bästa från två världar. De har fördelarna av att vara i EU, men inga förpliktelser. Även här i dag är jag lite tveksam. Androulla Vassiliou nämnde att de kommer att få betala. Naturligtvis kommer de att få betala, men normalt betalar icke-medlemmar mer än medlemmarna i klubbar.
<P>
Jag böjer mig dock för Doris Packs överlägsna visdom och erfarenhet när hon säger att detta kan vara vägen framåt. Det kan bidra till att skapa ett bredare medvetande om EU bland medborgarna i Schweiz, och de kanske en dag vill bli medlemmar i EU. Om det sker, vilket jag hoppas, ska kommissionsledamot Androulla Vassiliou och Doris Pack ha all ära för sitt upplysta sätt att se på saken. Det här är den goda viljans årstid, och jag är beredd att gå med på förslaget.
<SPEAKER ID="059" NAME="Alajos Mészáros" AFFILIATION="PPE">
(HU) Herr talman, fru kommissionsledamot! Dagens europeiska ungdomar tillhör en generation som har fått förmånen att växa upp på en fredlig kontinent nästan helt utan gränser, som kännetecknas av rörlighet och flerspråkighet och som erbjuder ett brett utbud av kulturella och ekonomiska möjligheter. För att se till att alltfler ungdomar engagerar sig i ett aktivt medborgarskap måste vi skapa stabila stödsystem inom ungdomspolitiken. Det stämmer att Schweiz inte är medlem i Europeiska ekonomiska samarbetsområdet, men landet har ett nära samarbete med EU, och då inte bara inom utbildning, yrkesutbildning och ungdomsfrågor. Sedan 2008 har Schweiz deltagit i och finansierat flera projekt som syftar till att minska ekonomiska och sociala skillnader inom ett utvidgat Europa. Schweiz har uttryckt solidaritet med och engagemang för utvidgningen av Europeiska unionen och strävar efter att etablera starka ekonomiska och politiska förbindelser med de nya medlemsstaterna. Jag håller med om de viktigaste punkterna i avtalet om Schweiz deltagande i programmen, vilket skulle göra landet till en likvärdig partner ...
<P>
(Talmannen avbröt talaren.)
<SPEAKER ID="060" NAME="Silvia Costa" AFFILIATION="S&amp;D">
(IT) Herr talman, mina damer och herrar! Om detta program kan förverkligas i dag är det tack vare Doris Packs beslutsamhet och kommissionsledamot Androulla Vassilious starka vilja.
<P>
Som italiensk-schweizisk medborgare är jag glad över att Schweiz är det första landet utanför Europeiska unionen som får delta i EU:s utbildningsprogram för ungdomar, både inom högre utbildning och inom vidareutbildning och yrkesutbildning. Vi måste komma ihåg att även om Schweiz inte är en del av EU så har landet bidragit i väsentlig omfattning till att bygga upp de värden och friheter som är den europeiska kontinentens gemensamma arv.
<P>
Att Schweiz begär att deras ungdomar ska få omfattas av rörligheten i våra EU-program visar hur framgångsrika program som Aktiv ungdom är och det är därför av stor betydelse att Schweiz inte bara vill delta i ett större ekonomiskt område utan även i ett större område för utbildning. Det kommer att bli mycket intressant för ungdomarna i EU och Schweiz att lära känna varandra bättre, och jag är övertygad om att detta kommer att lägga en grund som även kan påverka EU:s framtid.
<SPEAKER ID="061" NAME="Andreas Mölzer" AFFILIATION="NI">
(DE) Herr talman! Förståeligt nog vill nu Schweiz, som bidrar ekonomiskt till Aktiv ungdom och handlingsprogrammet för livslångt lärande, också delta i dessa program. Men i lärandets anda skulle det också vara bra om EU kunde lära sig ett och annat av Schweiz när det gäller direkt demokrati. När den schweiziska befolkningen motsätter sig uppförandet av minareter, så accepteras detta beslut. Likaså det senaste initiativet om utvisning av utländska brottslingar. De schweiziska myndigheterna vet att när folket säger nej så menar det nej, och de fortsätter inte bara att hålla omröstningar tills de får det resultat de vill ha, vilket har hänt här i EU, exempelvis på Irland.
<P>
Faktum är att det irländska folkets ursprungliga nej till det konstitutionella EU-fördraget på den tiden kan ha gjort det lättare för en del schweizare att rösta för Schengen- och Dublinavtalen. De kanske tycker att det är lättare att bilda en allians med en lös federation av stater än med ett centralstyrt EU. Detta är något som inte kan döljas av de röster som nu hörs i Schweiz som kräver anslutning till EU. Inte allt i Europeiska unionen är rosenrött. Centraliseringstendenserna är på frammarsch och utvecklingen går obevekligt i riktning mot en transferunion.
<P>
(Talmannen avbröt talaren.)
<SPEAKER ID="062" NAME="Piotr Borys" AFFILIATION="PPE">
(PL) Herr talman! Jag vill varmt tacka Doris Pack och kommissionsledamoten för detta initiativ. Jag anser att det är viktigt för Schweiz, en enklav som på alla sidor omges av EU:s medlemsstater, att vara öppet för programmen. Ungdomarna kanske inte alltid är medvetna om att de, så länge landet inte ingår i EU inte kan dra nytta av de överstatliga EU-programmen, som erbjuder ett utmärkt sätt att integrera ungdomar och utbyta bästa metoder, och som verkligen garanterar ett sant europeiskt samarbete och livslångt lärande.
<P>
Jag vill också tacka för att vi i dag kommer att kunna överföra en modell för EU-program till ett land som inte är medlem i Europeiska unionen. I samma anda av acceptans och välkomnande vill jag också uppmana Doris Pack och kommissionsledamoten att kanske utöka liknande system till att omfatta andra länder som är intresserade. Jag tänker här främst på det östliga partnerskapet och även på Balkanländerna, eller med andra ord, de länder som ännu inte formellt är medlemsstater i unionen.
<SPEAKER ID="063" NAME="Hella Ranner" AFFILIATION="PPE">
(DE) Herr talman! Liksom alla andra här känner jag att detta är ett sätt att föra Schweiz närmare Europeiska unionen och kanske så småningom, förhoppningsvis snart, locka landet att bli fullvärdig medlem i EU, något som verkligen skulle välkomnas. Vi bör sporras av den där lilla vita fläcken i mitten av Europakartan.
<P>
Enligt våra beräkningar kommer programmet Aktiv ungdom att kunna nå omkring en miljon personer. Det viktigaste målet just nu är att få ungdomsorganisationer att delta. Detta är en signal till nästa generation att deras aktiva deltagande är mycket välkommet. Jag vill också tacka Doris Pack för hennes insatser.
<P>
Vi måste sträcka oss ut från unionen till andra länder, i detta fall Schweiz, eftersom det är det enda sättet att nå framgång. Att bara vänta på att schweizarna ska ansöka om EU-medlemskap räcker förmodligen inte i tider som dessa. Dessutom får vi inte glömma att det ekonomiska stödet till utskottet för kultur och utbildning ger oss särskild anledning att hoppas att Schweiz också kommer att vilja delta i andra program snart.
<SPEAKER ID="064" NAME="Androulla Vassiliou" LANGUAGE="EN">
Herr talman! Jag tackar alla för det varma mottagandet av initiativet. Jag hade förmånen att få underteckna detta dokument mellan Europeiska unionen och Schweiziska edsförbundet som min första åtgärd som kommissionsledamot med ansvar för utbildning, kultur och ungdom. Jag välkomnar utvecklingen, och jag skulle önska att Schweiz också kunde ansluta sig kulturprogrammet, vilket just nu är omöjligt av interna konstitutionella skäl.
<P>
Som många talare har framhållit välkomnar vi skapandet av närmare kontakter mellan schweiziska ungdomar och ungdomar i EU:s medlemsstater. Vi ser det som ett sätt att bereda vägen för ett ökat stöd till det europeiska projektet i Schweiz, som vi hoppas i framtiden kommer att ändra sig och välja att ansluta sig till oss i Europeiska unionen.
<P>
Jag konstaterar också att ledamöterna uppmuntrar andra tredjeländer att ansluta sig till programmet, något som vi naturligtvis ska främja. Tack så mycket för ert stöd.
<SPEAKER ID="065" NAME="Doris Pack" LANGUAGE="DE">
Herr talman! Jag är mycket glad över att se att några av mina kolleger bland EU-skeptikerna har röstat för förslaget, och att de håller med om hur underbart det är att Schweiz går med i det här programmet och att det europeiska utbildningssamarbetet utökas. Det kommer kanske att öppna upp vyerna även för ledamöterna själva, men framför allt för den yngre generationen i Schweiz. Det gläder oss.
<P>
Andreas Mölzer är inte längre här, men jag noterar att han inte nämnde det faktum att Schweiz inte höll någon folkomröstning om detta samarbete. Det är verkligen anmärkningsvärt att Schweiz beslutade att inte vidta den åtgärden, särskilt inom det här området. När allt kommer omkring kan man vara säker på att den yngre generationen har väntat länge på möjligheten till ett sådant samarbete. Andreas Mölzer missade uppenbarligen att ingen folkomröstning ägde rum i denna fråga. Folket behöver inte höras om varenda fråga. Bra saker, som till exempel anslutning till Europeiska unionen, kommer att vara en självklarhet. Jag hoppas att den yngre generationen kommer att dra fördel av det fruktbara samarbetet i dessa utbildnings- och ungdomsprogram och att de kommer att bli äkta européer som, i något skede, kommer att säga: ”Nu är det dags för oss också att ansluta oss till Europeiska unionen, och delta i alla andra politikområden tillsammans med övriga Europa. Vi är en enda kontinent, och vi borde kunna enas om dessa frågor.” Jag är säker på att utbildningsprogrammen kommer att spela en viktig roll för att förstärka den europeiska medvetenheten bland folket i hela Schweiz.
<SPEAKER ID="066" NAME="Talmannen">
Tack, Doris Pack. Jag vill gratulera inte bara till detta betänkande utan också till ditt hårda arbete och din entusiasm och för att du reser till Madrid i helgen för att främja LUX-priset. Jag kommer inte att kunna vara med den 17:e, även om jag mycket gärna hade velat vara där. Den 18:e och 19:e kommer jag att kunna delta i mötena. Tack. Sanningen är att parlamentet behöver människor som Doris Pack för att uppnå den effektivitet som behövs.
<P>
(Applåder)
<P>
Debatten är härmed avslutad.
<P>
Omröstningen kommer att äga rum i dag kl. 12.00.
<P>
Skriftliga förklaringar (artikel 149)
<SPEAKER ID="999" NAME="Iosif Matula" LANGUAGE="RO">
Det är uppmuntrande att Schweiz vill delta i EU:s utbildnings- och ungdomsprogram, särskilt som landet än så länge varken är medlem i EU eller i Europeiska ekonomiska samarbetsområdet. Engagemanget i EU-program är också viktigt ur den aspekten att vi hittills inte har haft något direkt kultur- och utbildningsavtal. Schweiz deltagande i Bolognaprocessen och i skapandet av det gemensamma europeiska området för högre utbildning garanterar dock att vi tillsammans kan forma förutsättningarna för att uppnå målen i Europa 2020-strategin, och samtidigt etablera starka band mellan medlemsstater och tredjeländer. Möten mellan ungdomar, erfarenhetsutbyte mellan lärare och forskare och ökade möjligheter till livslångt lärande kommer att hjälpa oss att skapa en gemensam europeisk identitet. Jag vill dock betona att vi också måste överväga att ta med EU:s övriga grannländer i våra program, eftersom utbildning och kultur inte bör stanna vid våra gränser. Detta ger oss möjlighet att bygga upp den europeiska kontinenten och uppmuntra unga människor att bli aktivt involverade i att forma vår gemensamma framtid.
<SPEAKER ID="067" NAME="Mario Mauro" LANGUAGE="IT">
Att Schweiz, ett land som har valt att inte vara en del av Europeiska unionen, ska delta i programmet Aktiv ungdom och i handlingsprogrammet för livslångt lärande kan inte direkt uteslutas, men det bör noga utvärderas. Jag stöder därför villkoren i avtalet mellan kommissionen och den schweiziska regeringen och röstar för Doris Packs betänkande. Det är rätt att låta Schweiz ta del av programmens förmåner, men det är också rätt att skydda EU:s finansiella och övriga intressen.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Syftet med programmet för livslångt lärande, som ingår i sjunde ramprogrammet, är att utveckla olika former av lärande genom hela yrkeslivet genom att stödja samarbete mellan utbildningssystemen i de länder som deltar i programmet. Programmets målgrupp är inte bara elever på skolor och gymnasier utan även vuxna, tack vare Grundtvig-programmet, och utbildningspersonal, som kan delta i studiebesök. Budgeten för detta program uppgår 2011 till nästan 1,028 miljarder euro och den ökar varje år, vilket är ett säkert tecken på att det verkligen finns behov av utveckling och samarbete på detta område.
<P>
I dessa tider, när ungdomsarbetslösheten är så hög på grund av brist på utbildning som är anpassad till arbetsmarknadens behov och brist på lämplig yrkesutbildning för akademiker, måste vi koncentrera oss på att fullt ut ta till vara de möjligheter som handlingsprogrammet för livslångt lärande kan ge och försöka hitta en lösning på den svåra situationen. Jag välkomnar initiativet att låta Schweiz delta i samarbetet på detta område. Jag hoppas att det ömsesidiga erfarenhetsutbytet kommer att bidra till att öka sysselsättningen och rörligheten på arbetsmarknaden.
