<CHAPTER ID="009-02">
2. Tillämplig lag för äktenskapsskillnad och hemskillnad (
<SPEAKER ID="185" NAME="Tadeusz Zwiefka" LANGUAGE="PL">
Herr talman! För ett par månader sedan godkände Europaparlamentet för första gången att rådet skulle inleda ett förfarande för fördjupat samarbete. Det var första gången i Europeiska unionens historia. Det är ett oerhört viktigt steg som öppnar upp helt nya möjligheter till samarbete mellan en grupp medlemsstater i Europeiska unionen i situationer där det inte är möjligt att få samtliga 27 medlemsstaters samtycke. Det är ett mycket viktigt beslut. Vi har i dag fått bekräftat att detta förfarande fungerar bra.
<P>
Jag vill rikta ett uppriktigt tack till framför allt rådet för den ståndpunkt som man intog under arbetet med Europaparlamentet. Det var ett exempel på ett perfekt interinstitutionellt samarbete. Under arbetet med denna resolution var Europaparlamentet bara ett rådgivande organ, men de täta mötena och det faktum att rådet tog med alla förslag som lagts fram av Europaparlamentet och röstats om i utskottet för rättsliga frågor i det slutliga dokumentet var ett perfekt exempel som bådar väl för det fördjupade samarbetet i framtiden. Jag vill även tacka rådet för dess starka stöd för vårt förslag om en snabb översyn av Bryssel IIa-förordningen, vilket behövs för att finna detaljerade lösningar på bl.a. frågor som rör behovet av en forum necessitatis-regel, en fråga som gör det möjligt för medlemsstaterna att fortfarande känna visshet när det gäller deras interna rättssystems funktion, men samtidigt ger medborgarna hopp om att i framtiden fritt kunna välja inte bara tillämplig lag, utan även domstol. Jag vill också tacka mina skuggföredragande från utskottet för rättsliga frågor och föredragandena från utskotten som ombads lämna yttranden.
