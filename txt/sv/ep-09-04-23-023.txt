<CHAPTER ID="023">
Problemet med etnisk och rasgrundad profilering i samband med terroristbekämpning, brottsbekämpning, invandring, tull och gränskontroll (debatt)
<SPEAKER ID="525" NAME="Talmannen">
Nästa punkt är betänkandet av Sarah Ludford, för utskottet för medborgerliga fri- och rättigheter samt rättsliga och inrikes frågor, om problemet med etnisk och rasgrundad profilering i samband med hanteringen av frågor som rör terroristbekämpning, brottsbekämpning, invandring, tull och gränskontroll.
<SPEAKER ID="526" NAME="Sarah Ludford">
föredragande. - (EN) Fru talman! Under det senaste årtiondet har lagstiftning och praxis införts för att göra det möjligt att lagra och utbyta stora mängder personuppgifter. För närvarande föreslår EU själv ett antal åtgärder som ska underlätta profilering, en teknik för att sammanställa uppgifter från olika källor i syfte att skapa ett slags mall som kan användas för att identifiera sådana personer som har karaktärsdrag, beteende eller umgänge som verkar misstänkt, och som sannolikt har begått brott eller terroristhandlingar och därför behöver undersökas närmare.
<P>
I polisarbetet har man även börjat inrikta sig på förutsägande och förhindrande metoder. Även om detta är värdefullt under vissa omständigheter kan det leda till att oskyldiga människor förtrycks på grund av stereotyper som ofta är baserade på ras- eller till och med religionstillhörighet.
<P>
Anledningen till varför jag oroar mig för profilering och datafångst är att de frångår den allmänna regeln att brottsbekämpningsbeslut bör baseras på en persons beteende. Det finns risk för att oskyldiga personer blir utsatta för godtyckliga gripanden och förhör eller tvingas avbryta sina resor. Om varningen för att de här personerna är av intresse sedan inte omgående avlägsnas kan det leda till långfristiga restriktioner, till exempel att de berörda personerna förvägras viseringar och inresetillstånd, drabbas av anställnings- eller bankförbud eller till och med arresteras och hålls kvar i häkte.
<P>
I en värld med allt större internationellt informationsutbyte kan identifieringen av någon som en intressant person från säkerhets- eller bevakningssynpunkt inte enbart få oangenäma eller kostsamma följder utan även förfärliga följder, om detta fel inte rättas till. Det räcker att ta kanadensaren Maher Arrar som exempel, som drabbades av ett terrorflyg och vars fasansfulla upplevelser utgjorde grunden för filmen ”Utlämnad”. Maher Arrar anhölls på grund av profilering som var baserad på personer som hans bror råkade känna, och utan att själv ha gjort någonting för att förtjäna misstankar tillbringade han sju månader i ett syrianskt tortyrfängelse.
<P>
Skuggföredragandena har gjort betydande insatser för det betänkande som jag nu lägger fram och jag tackar dem varmt. I betänkandet redogör man för mänskliga rättigheter, uppgiftsskydd och regler om icke-diskriminering i ett försök att vidmakthålla två grundläggande principer för all slags tillämpning av profilering, nämligen att repressiva åtgärder ska vara grundade på en persons individuella beteende och att principen om jämlikhet inför lagen ska vidmakthållas.
<P>
Inte all profilering ger upphov till rättsliga invändningar. Vi känner alla till kriminalhistorier där psykologer kallas in för att ta fram en gärningsmannaprofil av den misstänkta mördaren. Om ett vittne ger en tydlig beskrivning, en profil för en bankrånare genom till exempel ”vit, man och 30”, då vore det väldigt dumt att arrestera någon som var asiat, kvinna och runt 50.
<P>
Den mest påtagliga risken med profilering är etnisk eller rasgrundad profilering. Om polisen använder sådan profilering som enda grund för att besluta vem de ska gripa, kroppsvisitera eller arrestera är det lättjefull, missledande stereotypisering och detsamma som olaglig diskriminering av minoriteter.
<P>
Därför finns det stor anledning att oroa sig för diskriminering av romer. I min egen stad, London, har följderna för unga svarta män lett till hårdare riktlinjer och skyddsåtgärder. Jag måste dock understryka att inga av dessa bör utgöra hinder för de brottsutredningar som leds av underrättelsetjänsten.
<P>
Förutom betänkligheter angående lagligheten ifrågasätter jag starkt effektiviteten med profilering. Att fortsätta söka efter misstänkta personer på grundval av utseende eller beteende kan avleda sökandet efter dem som verkligen är farliga. Det finns även risk för att faktiska gärningsmän anpassar sig efter profilen genom att använda personer med oskyldigt utseende som knarkkurirer eller självmordsbombare eller för att leda resrutter bort från dem som övervakas.
<P>
Insatser för att bekämpa terrorism är inriktade på asiater, särskilt personer med pakistanskt ursprung. Trettiotvå procent av muslimerna i Storbritannien rapporteras bli utsatta för diskriminering på flygplatser. Det finns stor risk att dessa personer görs främmande, så att de kanske inte längre samarbetar med polisen, vilket i slutändan blir ett hinder för säkerheten.
<P>
I betänkandet efterlyses därför europeisk eller nationell lagstiftning för profilering som är förenlig med befintlig europeisk lagstiftning och internationella fördrag. Om möjligt bör alla skyddsåtgärder för profilering ingå i en enda rättsakt.
<P>
Förutom en rättslig bedömning bör proportionaliteten och effektiviteten av profilering undersökas ytterligare. Allt efter kapacitet bör Europeiska unionens byrå för grundläggande rättigheter och Europeiska datatillsynsmannen spela en nyckelroll i dessa undersökningar.
<P>
Min sista punkt är att om profilering ska användas lagligt och rättvist för att bidra till att upprätthålla säkerheten måste vi skapa en enhetlig och välgrundad rättslig ram.
<SPEAKER ID="527" NAME="László Kovács">
ledamot av kommissionen. - (EN) Fru talman! På kommissionens vägnar välkomnar jag det här initiativet från parlamentet som syftar till att på EU-nivå rikta uppmärksamheten mot etnisk och rasgrundad profilering i samband med hanteringen av frågor som rör terroristbekämpning, brottsbekämpning, invandring, tull och gränskontroll.
<P>
Sarah Ludfords betänkande utgör en mycket bra plattform och är ytterligare ett bidrag i frågan tack vare en bred diskussion och förslag på hur problemet bör tacklas. Jag vill understryka att redan befintlig lagstiftning om uppgiftsskydd garanterar en hög skyddsnivå för personuppgifter, inbegripet känsliga uppgifter om till exempel etnicitet eller ras, och denna gäller oavsett vilken teknik som används. Därför gäller naturligtvis allmänna principer för uppgiftsskydd även profilering som ett sätt att behandla uppgifter.
<P>
Kommissionen är fast övertygad om att omotiverad eller onödig etnisk profilering är en orättvis och förbjuden praxis, även när den genomförs i brottsbekämpande syfte eller i samband med invandring, tull och gränskontroll, och att den går stick i stäv med EU:s grundläggande värderingar.
<P>
I enlighet med viktiga instrument som föreslagits av kommissionen, som kodexen om Schengengränserna, Eurodac, SIS och VIS, är omotiverad etnisk profileringsteknik inte tillåten. Till exempel i fråga om gränskontroller krävs i enlighet med artikel 6 i kodexen om Schengengränserna att gränskontrolltjänstemän genomför kontroller utan att diskriminera resenärer på grundval av ras eller etnisk tillhörighet, religion eller övertygelse.
<P>
Jag vill även nämna arbetet på Europeiska unionens byrå för grundläggande rättigheter på det här området. Byrån ska snart lägga fram en handbok för god praxis för att motverka och förhindra etnisk profilering. Kommissionen stöder att byråns arbetsprogram för 2010 innefattar gemensam utbildning med Frontex, där nämnda handbok skulle kunna komma till användning. Kommissionen stöder även att byråns arbetsprogram för 2010 omfattar ett projekt för att genomföra artikel 6 i kodexen om Schengengränserna som syftar till uppgiftsinsamling.
<P>
Slutligen välkomnar kommissionen den undersökning om minoriteter och diskriminering som lades fram i går. Avsnitten om brottsbekämpning och gränskontroll ger oss ytterligare och aktuella uppgifter om erfarenheter av etnisk profilering. Kommissionen kommer naturligtvis noggrant att granska resultaten av denna undersökning, som kommer att offentliggöras kapitel för kapitel under årets lopp. Redan nu kan vi dock dra slutsatsen att rasism och främlingsfientlighet fortfarande är ihållande företeelser i EU och att de påverkar livet för personer som tillhör etniska minoriteter.
<P>
Kommissionen instämmer i det som sägs i betänkandet om att databehandling för statistiska ändamål, med bland annat uppgifter om etnicitet, ras eller ursprung, skulle kunna användas för att upptäcka indirekt diskriminering eller omotiverad praxis för brottsbekämpning. Denna infallsvinkel måste dock analyseras ordentligt. Kommissionen undersöker därför möjligheten att be artikel 29-gruppen att utarbeta ett yttrande om behandling av personuppgifter för statistiska ändamål, inbegripet uppgifter om etnicitet, ras eller ursprung.
<P>
Kommissionen följer även noggrant Europarådets verksamhet angående ett förslag till rekommendation om profilering. Kommissionen kommer snart att skicka en begäran till rådet om att få mandat att förhandla om detta förslag till rekommendation.
<P>
När det gäller behovet av en rättslig ram för att definiera profilering anser kommissionen att tillämplig EU-lagstiftning om gränskontroll och uppgiftsskydd är tillräcklig för att skydda grundläggande rättigheter. Utan tveken krävs att all behandling har en särskild, erkänd rättslig grund och framför allt är förenlig med principerna om nödvändighet, proportionalitet, ändamålsbegränsning och riktighet. Detta måste övervakas av oberoende offentliga myndigheter. För närvarande innehåller ramverket även strikta bestämmelser om behandling av känsliga personuppgifter eller automatiserade beslut. Alla dessa principer gäller även profilering som ett sätt att behandla personuppgifter.
<P>
Kommissionen har åtagit sig - och även jag själv har personligen åtagit mig - att motverka rasism och främlingsfientlighet med all den makt som vi har tilldelats i enlighet med fördragen, och detta omfattar även de fall där rasism utgår från offentliga myndigheter. Kommissionen är besluten att förstärka sin politik för att motverka rasism och främlingsfientlighet inom ramen för Stockholmsprogrammet, som bör omfatta frågan om hur etnisk profilering ska hanteras.
<P>
Återigen välkomnar jag varmt förslaget till betänkande på kommissionens vägnar. Jag ser fram emot att det antas i plenum i morgon.
<SPEAKER ID="528" NAME="Claude Moraes" LANGUAGE="EN">
Fru talman! I egenskap av socialdemokrater stöder vi till fullo det här betänkandet och har även medverkat till det, eftersom det här enligt vår mening är första gången som parlamentet har haft en ordentlig politisk, rättslig och moralisk debatt kring etnisk profilering och dess inverkan på vanliga medborgare.
<P>
Vi anser att förutsägande profilering och datafångst är frågor som länge har varit outforskade och jag välkomnar varmt kommissionens positiva inställning både till att erkänna frågan och till att förstå den indirekta möjliga diskriminering som kan uppstå på grund av etnisk profilering.
<P>
Socialdemokraterna hoppas att det kommer att finnas tillräckliga politiska incitament för att ta upp frågan på högsta nivå om betänkandet antas i morgon och efter att Europarådet har lagt fram sin kommande rekommendation om profilering. Varför? För min valkrets i London och för egen del kan jag säga att jag vet vad etnisk profilering innebär. Det innebär att bli gripen och kroppsvisiterad på grund av sitt utseende, i stället för att bli gripen och kroppsvisiterad på grund av rätt upplysningar och rätt polisarbete, genom rätt förfaranden.
<P>
Detta slags profilering är slöseri med resurser. Det hjälper oss inte att gripa terrorister, det hjälper oss inte att gripa brottslingar. Det är inriktat indirekt eller direkt på dem som är utsatta och som har en etnisk bakgrund som är just fel bakgrund.
<P>
Detta kan leda till kroppsvisiteringar och annat missbruk som vi har sett, och jag anser att människor bör förstå det. Betänkandet är ett viktigt steg framåt för att skydda medborgare mot någonting som hittills inte har undersökts. Jag är glad att Sarah Ludford nu har tagit upp frågan i parlamentet och vi kommer fullt ut att stödja betänkandet i morgon.
<SPEAKER ID="529" NAME="Carl Schlyter">
för Verts/ALE-gruppen. - (EN) Fru talman! Jag vill tacka Sarah Ludford för hennes betänkande. Kathalijne Buitenweg kan inte vara här i dag, utan jag kommer att företräda hennes åsikter.
<P>
Jag måste börja med att fråga: Vad är en terrorist? Vad för slags känsla skapar terrorister? De skapar osäkerhet. Terrorister gör också alla sårbara och hindrar människor från att leva sitt liv som de vill.
<P>
Tittar man sedan på den lagstiftning som syftar till att motverka terrorism genom profilering ser man att den skapar osäkerhet och problem i människors vardag. Man kan inte motverka terrorism med hjälp av lagstiftning som skapar samma känsla av osäkerhet.
<P>
Jag anser att EG-domstolen har varit mycket tydlig i frågan genom att säga att det här ska förbjudas. Vi kan se att det varken är effektivt eller lagligt. Cartercentret i USA har visat att det inte är effektivt. Det tyska övervakningssystemet för muslimska män i åldern 18-40 i Tyskland har inte varit effektivt. Detta fungerar inte och jag hoppas verkligen att vi kan ta bort de sista undantagen som gör att flygplatser, hamnar och så vidare tillåts använda dessa ineffektiva metoder som får folk att må dåligt.
<P>
Och hur kan man säga att man kommer att ha en hög skyddsnivå när människor lämnar kvar cd-skivor med uppgifter om 20 miljoner människor på kaféer och när vi vet hur lätt det är att hacka sig in i datorer? Jag gjorde det faktiskt själv som barn.
<P>
Jag anser alltså att det här är ett viktigt betänkande. Rådet måste använda sin logik, utnyttja resurserna effektivt, inrikta sig på särskilda personer och använda tiden till att satsa på dessa i stället för på etnisk registrering, som är en fullständig överträdelse av alla standarder för mänskliga rättigheter.
<SPEAKER ID="530" NAME="Emine Bozkurt" AFFILIATION="PSE">
(NL) Först och främst vill jag tacka Sarah Ludford för detta utmärkta betänkande. Det borde ha varit ännu starkare, men det visar på framsteg i debatten kring denna fråga.
<P>
Ibland kan ”profilering” vara nödvändig, men sådana fall måste vara tydligt definierade och skyddade från missbruk. Möjligheten till lagring, utbyte och tolkning av information har de senaste åren ökat i snabbare takt än de nödvändiga gränserna som demokratier själva sätter upp i detta avseende. Förenta staternas säkerhetstjänster har inte erhållit bättre eller pålitligare information genom datafångst och utredningar baserade på profilering, men i huvudsak har de i stället fått en tyngre arbetsbörda. En säkerhetsagent jämförde det passande med att hälla upp vatten i ett glas med hjälp av en brandslang, med andra ord, synnerligen ineffektivt.
<P>
Naturligtvis har profiler baserade på etniskt ursprung använts i åratal, även om vi generellt kallar det för något annat. Även jag, 160 cm lång allt som allt, och alltså inte med den mest hotfulla kroppsbyggnaden, har ofta blivit tagen åt sidan i tullen. En smärre personlig irritation, men många människor som ytterst noga följer lagen upplever detta obehag inte regelbundet, men systematiskt. Dessa människor får budskapet från vårt samhälle att de alltid är misstänkta, mindre värda och ovälkomna. Vi kommer inte att fånga de riktiga brottslingarna, som tillhör alla befolkningsgrupper, genom denna metod.
<SPEAKER ID="531" NAME="László Kovács">
ledamot av kommissionen. - (EN) Fru talman! De olika parlamentsledamöternas inlägg tyder på att frågan om profilering och respekten för grundläggande rättigheter är viktig och på att parlamentet har ägnat den uppmärksamhet.
<P>
I betänkandet skildrar man på ett utmärkt sätt de frågor som har uppstått genom användning av profileringsteknik, framför allt sådan profilering som bygger på etniskt ursprung, ras, nationalitet eller religion för ändamål som brottsbekämpning, invandring eller gränskontroll.
<P>
Kommissionen följer noggrant de problem som profilering utgör i allmänhet och i synnerhet inom de sektorer som tas upp i betänkandet, och kommer att fortsätta göra det.
<P>
Kommissionen genomför för närvarande ett samråd om de utmaningar som ny teknik för uppgiftsskydd utgör. Detta bör ge kommissionen information som kan tjäna som underlag för reflektion och vägledning när den griper sig an de problem som profilering kan ge upphov till på området rättvisa, frihet och säkerhet.
<P>
De resultat som nyligen har offentliggjorts av Europeiska unionens byrå för grundläggande rättigheter om minoriteter och diskriminering i EU och som kommissionen välkomnade i går visar att rasism och främlingsfientlighet är ihållande företeelser i EU som påverkar livet för våra minoriteter.
<P>
Kommissionen har noggrant granskat resultaten av undersökningen för att kunna besluta om nästa steg. Återigen välkomnar jag varmt förslaget till betänkande, och jag ser fram emot att det antas i plenum i morgon.
<SPEAKER ID="532" NAME="Sarah Ludford">
föredragande. - (EN) Fru talman! Jag välkomnar varmt kommissionsledamotens positiva reaktion. Jag anser att vissa av de saker som han har talat om kommer att vara till mycket stor nytta, till exempel Europeiska unionens byrå för grundläggande rättigheter, vägledning i fråga om etnisk profilering, kommissionens samarbete med Europarådet om sin rekommendation och förslaget att be artikel 29-gruppen om vägledning.
<P>
Men jag vill uppmana kommissionen att gå ännu lite längre och inrikta sig på de särskilda problem som profilering utgör. När allt kommer omkring har vi en rekommendation framför oss som gäller profilering i samband med PNR-uppgifter, så det finns särskilda problem.
<P>
Jag vill varmt tacka den lilla men utvalda skara kolleger som har bidraget till debatten. Jag anser att två saker har kommit fram starkt: för det första att ”säkerhetsåtgärder” kan skapa osäkerhet och för det andra att de kan utgöra slöseri med resurser, i stället för att användas målmedvetet. Så vi talar här om effektivitet och medborgerliga friheter.
<SPEAKER ID="533" NAME="Talmannen">
Debatten är avslutad.
<P>
Omröstningen kommer att äga rum i morgon fredagen den 24 april 2009, kl. 12.00.
