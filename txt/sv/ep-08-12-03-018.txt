<CHAPTER ID="018">
Anföranden på en minut om frågor av politisk vikt
<SPEAKER ID="204" NAME="Talmannen">
Nästa punkt är anföranden på en minut om frågor av politisk vikt.
<P>
Jag kommer att vara mycket sträng och avbryta talarna efter exakt en minut. 31 ledamöter står på listan, men många - eller åtminstone några av dem - är inte närvarande. Detta är inget ”catch the eye”-förfarande, men i stället har vi en lista med talare som har begärt att få hålla anföranden på en minut.
<SPEAKER ID="205" NAME="Dragoş Florin David" AFFILIATION="PPE-DE">
(RO) I november lade Europeiska kommissionen fram sin rapport för 2008 om Makedonien. I denna rapport betonas de framsteg som har gjorts det senaste året, men det ges inget exakt datum för när anslutningsförhandlingarna ska inledas.
<P>
Jag anser att de framsteg som har gjorts inom ekonomin, de administrativa reformerna och de rättsliga reformerna, i kombination med den rådande situationen på Västbalkan, ger Makedonien rätt att hoppas på att ett datum kommer att fastställas för inledande av anslutningsförhandlingar under 2009. För att detta ska ske måste Makedoniens parlament och regering göra mer ihållande och ansvarsfulla insatser för att skapa ett demokratiskt klimat så att det inför de kommande kommunalvalen och presidentvalet i mars 2009 finns en god insyn och goda förutsättningar för demokrati.
<P>
Samtidigt vill jag uppmana kommissionen att komma ihåg de framsteg Makedonien har gjort de senaste åren, och det ansvar landets parlament och regering har tagit. Kommissionen bör även ange huvuddragen i en handlingsplan för att häva visumkraven för makedonska medborgare...
<P>
(Talmannen avbröt talaren.)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Jag vill uppmärksamma de sanktioner mot Bulgarien som generaldirektoratet för utvidgning vidtagit genom att dra tillbaka ackrediteringen för två organ som blivit berättigade medel från EU:s föranslutningsfonder. Den bulgariska regeringens insatser måste ses som ett förbehållslöst accepterande av de villkor som satts av EU. Regeringen har i hög grad synkroniserat lagstiftningen, förändrat lagen om offentligt anbudsförfarande, strafflagen samt den nya lagen om intressekonflikter, utfört personalförändringar och satsat alla nationella resurser på att förbättra systemet för förvaltning och övervakning av EU-medel, vilket är ett bevis på dess verkliga engagemang. Att dra in ackrediteringen har knappast varit den bästa åtgärd som vidtagits, den verkar även som en varningssignal inför nästa EU-utvidgning. Kravet på att följa EU:s kriterier måste åtföljas av jämlik behandling av alla länder och samarbete för att lösa problem. Bulgariens regering för en bestämd politik i kampen mot...
<P>
(Talmannen avbröt talaren.)
<SPEAKER ID="207" NAME="Marco Cappato" AFFILIATION="ALDE">
- (IT) Herr talman, mina damer och herrar! Den tibetanska exilregeringens myndigheter har gett ut ett memorandum, ett dokument och förslag om att ge Tibet verklig autonomi, som de lämnade till de kinesiska myndigheterna under förhandlingarna. Detta är det levande beviset, om det någonsin har behövts, på att de kinesiska myndigheterna har ljugit och fortsätter att ljuga när de vidhåller att Dalai Lamas och de tibetanska myndigheternas verkliga mål är att bli självständiga. Dalai Lama kommer att gästa oss i morgon och kommer att tala till parlamentet. 34 kolleger kommer från och med midnatt, vilket är mycket snart, att inleda en 24-timmars hungersstrejk, en fasta för att stödja Dalai Lama. Hans Helighet meddelade oss i dag att han själv kommer att delta i denna fasta. Jag anser att det mest påtagliga sättet just nu genom vilket parlamentets talman måste stödja och utföra...
<P>
(Talmannen avbröt talaren.)
<SPEAKER ID="208" NAME="Ewa Tomaszewska" AFFILIATION="UEN">
(PL) Herr talman! Europaparlamentet följer inte principen om icke-diskriminering. Flerspråkigheten i kammaren respekteras inte heller. Det har förekommit språklig diskriminering vid parlamentets utskotts- och delegationsmöten. Särskilt besvärande är den utan förvarning minskade tillgången till tolkning vid utfrågningar eller omröstningar när vi diskuterar muntliga ändringsförslag. Så länge det inte införs ett förbud i arbetsordningen mot att man inleder möten utan att ha tillgodosett kraven på tolkning, kommer dessa incidenter att fortsätta att upprepas.
<P>
Dessutom informerar inte ekonomiavdelningen på det språk som talas av ledamöterna. Den ekonomiska konsekvensen av de resulterande missförstånden får ledamoten i fråga stå för. Avsiktlig språklig diskriminering förekommer även i EuroNews. Jag vill därför föreslå att EuroNews bara ska medfinansieras av de stater vars språk nyheterna sänds på...
<P>
(Talmannen avbröt talaren.)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Herr talman! Jag vill ta detta tillfälle i akt för att uttala ett fördömande och en vädjan i kampen för att försvara produktion och sysselsättning med tillhörande rättigheter inom textil- och konfektionssektorn.
<P>
Mitt fördömande gäller det växande antalet företag som stänger eller flyttar sina fabriker, den ökande arbetslösheten och de fall av drastiskt ökande exploatering av arbetstagare som kännetecknar liberaliseringen av denna viktiga sektor.
<P>
Min vädjan är att Europaparlamentet omedelbart ska planera in en debatt om textil- och konfektionssektorn i de olika medlemsstaterna. Vid denna debatt måste man särskilt ta upp EU:s och Kinas gemensamma övervakningssystem som upphör att gälla den 31 december 2008. Jag vill även att parlamentet ska utvärdera hur väl de rekommendationer som parlamentet antog för nästan ett år sedan har följts.
<SPEAKER ID="210" NAME="Urszula Krupa" AFFILIATION="IND/DEM">
(PL) Herr talman! Får jag använda detta forum som parlamentet erbjuder för att be om stöd för initiativet från de polska patriotiska sällskapen om att begära att den 25 maj, dagen då kapten Witold Pilecki sköts, ska uppmärksammas som den europeiska dagen för hjältarna i kampen mot totalitarism.
<P>
Den brittiske historikern professor Michael Foot betraktade kapten Pilecki som en av de sex modigaste deltagarna i andra världskrigets motståndsrörelse. Witold Pilecki var officer i den polska armén. Han deltog i septemberkampanjen under den tyska ockupationen av Polen och organiserade en motståndsrörelse i Auschwitz efter att frivilligt ha blivit fånge där.
<P>
Efter att ha flytt från nazistlägret kämpade han i Warszawaupproret och i den andra polska folkarmén i Italien, och vid sin återkomst till det kommunistiska Polen arresterades han av den kommunistiska säkerhetstjänsten och sattes i fängelse, där han torterades, dömdes till döden och sköts den 25 maj 1948.
<P>
Kapten Pilecki vigde sitt liv åt kampen mot 1900-talets kriminella diktaturer.
<SPEAKER ID="211" NAME="Jim Allister" AFFILIATION="NI">
(EN) Herr talman! Förra måndagen uttryckte sig talman Hans-Gert Pöttering under sitt besök i Belfast mycket positivt om EU:s stöd till vad som förskönande kallas för ett ”konfliktomvandlingscentrum” där det tidigare Maze-fängelset låg, och där några av de mest avskyvärda och illasinnade terroristerna med rätta satt fängslade. Det var även här som tio dömda IRA-terrorister tog livet av sig under sin hungersstrejk. Något som talmannen kanske inte uppskattade var att de irländska republikanerna, som älskar att vältra sig i självömkan, på grund av den här historien bestämt sig för att göra en egen omvandling av ett sådant centrum och göra det till en helgedom för några av de ondaste terrorister denna generation bevittnat. Därför vore det så vansinnigt av EU att låta sig luras att finansiera sådana obsceniteter och talmannens dårskap...
<P>
(Talmannen avbröt talaren.)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) Söndagen den 30 november inträffade en historisk händelse i Rumänien när vänstern besegrades i det allmänna valet där enmansvalkretsar användes för första gången.
<P>
Liberaldemokraterna fick de flesta platserna i parlamentet och kunde tillsammans med de andra center-högerpartierna, Nationalliberalerna och det ungerska partiet UMDR bilda en bekväm majoritet för att stödja en regering under ledning av en premiärminister från Liberaldemokratiska partiet.
<P>
Tyvärr har socialdemokraterna i Rumänien för tidigt meddelat att de har vunnit valet. Faktum är att vissa socialdemokratiska ledare i Europaparlamentet och även regeringschefer har vilseletts av denna information. Därför är det tydligt att dessa ledares ståndpunkt kommer att förändras, med tanke på det faktiska valresultatet i Rumänien.
<SPEAKER ID="213" NAME="Neena Gill" AFFILIATION="PSE">
(EN) Herr talman! Låt mig först tala för delegationen för förbindelserna med Indien och uttrycka mitt uppriktiga deltagande med familj och vänner till alla dem som dödades i de fruktansvärda terrordåden i Mumbai förra veckan, och önska alla skadade ett snabbt tillfrisknande. Jag vill även uttrycka mitt medlidande med de kolleger och tjänstemän från Europaparlamentet som hamnade mitt i dessa fruktansvärda och vansinniga attacker. Jag har skrivit till Indiens premiärminister och delstaten Maharashtras chefsminister för att uttrycka vårt medlidande.
<P>
Samordnade attacker av detta slag är utformade för att sprida rädsla och misstro bland medborgarna och för att testa demokratins lojalitet med djupt rotade värderingar. Därför kräver dessa attacker ett bestämt bemötande från alla som värnar om demokrati och internationell rätt. Därför välkomnar jag talman Hans-Gert Pötterings kraftfulla uttalande till stöd för Indien. Vi som parlament behöver gå längre än bara ord och vidta konkreta åtgärder som kan stödja Indiens behov.
<SPEAKER ID="214" NAME="Marco Pannella" AFFILIATION="ALDE">
- (IT) Herr talman, mina damer och herrar! Jag anser att vi just nu bör vara medvetna om att vi, när vi talar om Tibet och Dalai Lama, faktiskt mest talar om oss själva. För några dagar sedan gjordes det simpla tillkännagivandet att president Nicolas Sarkozy tänkte drista sig till att möta Dalai Lama i Polen. Vi har dock viftats bort utan att någon har lyssnat på oss, vi har blivit avfärdade och inte fått någon möjlighet att få ett möte. Det europeiska samhället i övrigt får välkomna, tala till, ta emot och lyssna till Dalai Lama. Varför är det så, herr talman? Jag anser att svaret är ganska uppenbart. Vi vet att 80 procent av européerna, om de skulle tillfrågas, skulle ge sitt stöd till Dalai Lama...
<P>
(Talmannen avbröt talaren.)
<SPEAKER ID="215" NAME="László Tőkés" AFFILIATION="Verts/ALE">
(HU) Herr talman! År 1009, för tusen år sedan, instiftade Sankt Stefan av Ungern stiftet Gyulafehérvár i Transsylvanien. Denna viktiga händelse i kyrkohistorien är en symbol för att Ungern efter att ha konverterat till kristendomen blev en del av dåtidens Europa. Under 1500- och 1600-talet var Gyulafehérvár huvudstaden i det självständiga furstendömet Transsylvanien, och regionen blev en symbol för tolerans och religionsfrihet. År 1918 tillkännagav Rumäniens nationalförsamling i Gyulafehérvár rätten till självstyre för den ungerska minoriteten i Transsylvanien, efter Rumäniens annektering av Transsylvanien. Rumänien har fortfarande skyldigheter gentemot EU på grund av detta beslut. För att hedra Gyulafehérvár rekommenderar jag att ärkestiftets millennium...
<P>
(Talmannen avbröt talaren.)
<SPEAKER ID="216" NAME="Marcin Libicki" AFFILIATION="UEN">
(PL) Den 27 december kommer vi att fira 90-årsdagen för Wielkopolskaupproret. Tack vare segern i detta uppror blev den gamla polska provinsen Wielkopolska eller Storpolen en del av det nya Polen. Denna framgång kostade mycket. Den kostade blodet från över 2 000 döda och 20 000 skadade. Vi hedrar deras minne.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Alltfler fall av utpressning mot arbetstagare - där de tvingas gå med på villkor som gör att de förlorar alla sina rättigheter - börjar inträffa under förevändning av den kapitalistiska krisen. Tydliga exempel på detta är Peugeot/Citroëns produktionscentrum i Mangualde och Renaults industrianläggning i Cacia i Aveiro. Båda dessa företag är en del av den portugisiska bilindustrin.
<P>
I båda fallen gavs ett betydande ekonomiskt stöd i syfte att skydda sysselsättningen, både från regeringen och från EU, på villkor att företagen skulle skapa fler arbetstillfällen. Men Peugeot/Citroëns ledning i Mangualde vill nu omintetgöra de rättigheter som man har kämpat för och som bevarats i arbetsrätten genom att tvinga arbetstagarna att acceptera skadliga villkor som sätter deras liv i fara. På Renaults industrianläggning i Cacia har ledningen bestämt sig för att minska produktionen detta år och förbereder sig på att inte förnya visstidskontrakt trots att de har gått med på att expandera...
<P>
(Talmannen avbröt talaren.)
<SPEAKER ID="218" NAME="Desislav Chukolov" AFFILIATION="NI">
(BG) Den 27 november detta år är det 89 år sedan Bulgarien förödmjukades genom undertecknandet av fredsavtalet i Neuilly, där vårt fosterland blev berövat områden som än i dag är bosatta av människor med ett bulgariskt självmedvetande. De områden som ligger inom gränserna för nuvarande Serbien och Makedonien bör återlämnas till Bulgariens myndighetsområde eftersom dessa länder inte kan ses som den serbokroatiska och den slovenska statens arvingar. FN och världssamfundet erkände inte Serbien som successionsstat till Jugoslavien och den tidigare jugoslaviska republiken Makedonien har inte ens erkänts med det namn som anges i landets konstitution. Vi, Atakas patrioter, insisterar på att återlämnandet av de västra territorierna klaras upp innan vi börjar medlemskapsförhandlingarna med Serbien, och att Makedoniens inträde i EU får vänta tills frågan om återlämnandet av Strumicaregionen till den bulgariska staten är uppklarad.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Jag vill säga några ord om kommissionens planerade åtgärder som jag läser om i media och som ett antal väljare även har påpekat för mig. Dessa åtgärder ska finansiera medborgarnas köp av nya bilar sägs det. En sådan åtgärd skulle faktiskt främja konsumism. Den skulle ge direkt hjälp till bilindustrin och gå emot vår miljöpolitik. Jag undrar också vem som ska stå för nedmonteringen och återvinningen av dessa bilar.
<P>
Därför uppmanar jag kommissionen att börja, som den har gjort förut, genom att främja utvecklingen och produktionen av rena fordon med ersättningsåtgärder som införs gradvis på grundval av miljökriterierna, samtidigt som den ger tydlig information till medborgarna om hur planen att ge ny fart åt ekonomin överensstämmer med vår miljö- och klimatpolitik.
<SPEAKER ID="220" NAME="Proinsias De Rossa" AFFILIATION="PSE">
(EN) Herr talman! Anledningen till att jag ville hålla ett anförande på en minut i dag är att jag är bekymrad eftersom Ryanair på Irland tänker lägga ett bud på det nationella flygbolaget Aer Lingus. Om det visar sig vara ett vinnande bud kommer det att skapa ett privat monopol på den irländska flygbolagsmarknaden.
<P>
Kommissionen avslog detta förslag vid ett tidigare tillfälle och jag vill uppmana kommissionsledamot Neelie Kroes att avslå detta bud igen. Enligt min åsikt är det ett underbud, och det skulle inte vara bra för Irlands ekonomi om detta flygbolag hamnade i händerna på Ryanair som inte hyser någon lojalitet alls med Irlands ekonomi.
<SPEAKER ID="221" NAME="Sylwester Chruszcz" AFFILIATION="NI">
(PL) Herr talman! Får jag göra parlamentet uppmärksamt på en extraordinär händelse som ägde rum i juli i staden Brody i Ukraina. Ett monument avtäcktes där till minne av soldaterna i den mordlystna galiziska Waffen SS-divisionen. Jag anser att det är en oerhörd skandal att det på 2000-talet, i en tid då länder försonas, är möjligt för en grupp människor med uttalade nationalistiska och fascistiska sympatier att förhärliga en mordlysten enhet som har miljoner européers död på sitt samvete, däribland mina egna landsmän som gick under 1943-1945 som en del av det planerade folkmordet i västra Ukraina.
<P>
Jag hyser inga tvivel om att de flesta ukrainare delar min oro i den här frågan. Jag anser även att de ukrainska myndigheterna inte längre kan stå likgiltiga inför dessa skandalösa försök att skriva om historien. Jag vädjar även till parlamentet och EU-institutionerna...
<P>
(Talmannen avbröt talaren.)
<SPEAKER ID="222" NAME="Anna Záborská" AFFILIATION="PPE-DE">
(SK) Den 10 december kommer 60-årsdagen för den allmänna förklaringen om de mänskliga rättigheterna att firas över hela världen. Hans Helighet Dalai Lama kommer att besöka vårt parlament i morgon. Kina är ett av de länder som har skrivit under förklaringen men som bryter mot de mänskliga rättigheterna för män, kvinnor och barn.
<P>
Som ordförande i utskottet för kvinnors rättigheter och jämställdhet mellan kvinnor och män vill jag påminna er om ettbarnspolitiken, som är ett tydligt bevis på att regimen i Kina är totalitär och odemokratisk. Denna politik bryter uppenbart mot ett flertal mänskliga rättigheter. Låt mig nämna bara några av dem: dödande av oönskade flickor på grund av könsselektion, människohandel, sexslaveri, barnarov, förnekande av den rättsliga existensen för barn från andra graviditeten eller senare graviditeter, övergivna barn, våld mot gravida kvinnor, påtvingade aborter, problem efter aborter och självmord bland kvinnor. Den demokratiska världen borde tydligt uttrycka sina reservationer mot Kinas politik och övervaka...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) I Rumänien har vänstern vunnit valet eftersom den fick flest röster och det största procentantalet i söndagens val. Detta är ett faktum som inte kan ignoreras eller förvrängas.
<P>
Den 3 december är det den internationella dagen för handikappade. En av fyra familjer har en handikappad person bland sina familjemedlemmar. Mot bakgrund av den ekonomiska och finansiella krisen hör vi nästan varje dag nyheter om tusentals uppsägningar i medlemsstaterna. I detta tuffa klimat blir situationen för handikappade personer allt sämre.
<P>
Hur ska handikappade personer kunna hitta en sysselsättning som ger dem en skälig lön när tusentals människor utan handikapp förlorar sina jobb? Jag uppmanar kommissionen att omedelbart vidta riktade åtgärder för att stödja handikappade personer.
<P>
Särskild uppmärksamhet bör riktas mot ovanliga sjukdomar som leder till fysiska eller mentala funktionshinder. Jag hoppas att vi under 2009, som är innovationsåret, kommer att investera mer i forskning som syftar till att fastställa...
<P>
(Talmannen avbröt talaren.)
<SPEAKER ID="224" NAME="Colm Burke" AFFILIATION="PPE-DE">
(EN) Herr talman! Alla EU-länder måste ha en lagstiftning som kriminaliserar utövandet av kvinnlig könsstympning. De behöver även vidta åtgärder för att möta de behov som finns bland kvinnor och flickor från nya migrantsamhällen som riskerar att utsättas för kvinnlig könsstympning.
<P>
Jag välkomnar det engagemang som Irland nyligen visade genom att som en av 15 medlemsstater lansera en nationell handlingsplan för kvinnlig könsstympning. Uppskattningsvis 2 500 kvinnor som bor på Irland har utsatts för kvinnlig könsstympning i andra länder. I den irländska planen framhäver man de risker som kvinnlig könsstympning utgör för kvinnor och flickor och sätter upp politiska mål för att hantera dess skadliga effekter.
<P>
Statistiken visar också att 26,9 procent av de 9 624 kvinnor som nu bor på Irland och som kommer från länder där man utövar kvinnlig könsstympning har utsatts för någon form av kvinnlig könsstympning. För att få ett slut på detta måste vi anta en lag som helt och hållet förbjuder kvinnlig könsstympning.
<SPEAKER ID="225" NAME="Csaba Sógor" AFFILIATION="PPE-DE">
(HU) Sann dialog mellan kulturer är bara möjlig när alla får använda sitt modersmål och utöva sina individuella eller kollektiva rättigheter. I dag och i morgon uttrycker Europaparlamentet sin solidaritet med Tibets befolkning. Mer än 500 personer har anslutit sig till den tysta demonstrationen för att stödja tibetanernas rätt att använda sitt modersmål, utöva sin religion och uppnå verklig autonomi.
<P>
Inom EU finns traditionella etniska minoriteter som inte kan studera eller använda sitt modersmål fritt, och som saknar kulturell och territoriell autonomi. Dessutom finns det länder som har återinfört föreställningen om kollektiv skuld, som för tankarna till andra världskriget, eller länder som fortfarande vill förlita sig på de gamla kommunistlagarna från 1940-talet för att skydda de traditionella etniska minoriteternas rättigheter.
<P>
EU:s agerande för de minoriteter som lever på kinesiskt territorier kan vara effektiva om ...
<P>
(Talmannen avbröt talaren.)
<SPEAKER ID="226" NAME="Zita Pleštinská" AFFILIATION="PPE-DE">
(SK) Vi lever i en tid med stora möjligheter, men även med hot. Människan kan förstöra mycket snabbare än hon kan bygga upp. Terroristattackerna i Mumbai i Indien som kostade 200 oskyldiga civila livet visade oss än en gång att den mänskliga förmågan att förstöra inte har några gränser. Terrorism är ett nytt krig utan gränser och utan fronter, så rädslan för kärnvapen och biologiska vapen är inte ogrundad.
<P>
EU är en modell för samexistens för människor från olika kulturer och religioner. Dess kristna arv ger EU ansvaret för världsfred, och gör att EU kan bli en källa till hopp om fredlig samexistens och ömsesidig respekt. Därför är ”Benedict's Europe in a Crisis of Cultures” en samling rekommendationer som påven Benedictus XVI ger EU i sin bok. Jag tror inte att EU kommer att ignorera dessa rekommendationer, utan följa dem.
<SPEAKER ID="227" NAME="Avril Doyle" AFFILIATION="PPE-DE">
(EN) Herr talman! Återvinningssektorn i EU har en omsättning på 24 miljarder euro och sysselsätter omkring 500 000 personer. Den utgörs av 60 000 företag och EU står för omkring 50 procent av världens av avfalls- och återvinningsindustrier.
<P>
Denna sektor befinner sig emellertid just nu i kris på grund av att priserna på återvunna material kollapsat på världsmarknaderna, och det är inte längre ekonomiskt hållbart för avfallsföretag att fortsätta sin verksamhet.
<P>
Med tanke på hur viktig denna sektor är för den hållbara konsumtionen och produktionen i EU, vill jag uppmana kommissionen att utan dröjsmål genomföra de rekommendationer i rapporten från kommissionens egen arbetsgrupp för återvinning som sammanställdes vid förberedelsen av meddelandet ”Ett pionjärmarknadsinitiativ för Europa”.
<SPEAKER ID="228" NAME="Talmannen">
Punkten är härmed avslutad.
