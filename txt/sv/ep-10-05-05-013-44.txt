<CHAPTER ID="013-44">
44. Ansvarsfrihet för 2008: EU:s allmänna budget, avsnitt III - kommissionen
<SPEAKER ID="070" NAME="Ingeborg Gräßle" AFFILIATION="PPE">
(DE) Herr talman! Jag vill be om en teknisk rättelse. I punkt 248 bör orden ”Kosloduj block 1-4” tillfogas efter ”vid kärnkraftverket Kosloduj”.
<SPEAKER ID="071" NAME="Talmannen">
Riktigheten hos alla dessa kommentarer kommer att kontrolleras.
<SPEAKER ID="072" NAME="Bogusław Liberadzki">
föredragande. - (EN) Herr talman! Jag kunde inte ta mig till Strasbourg, så jag vill rikta ett stort tack till mina kolleger som bidrog till debatten. Det gladde mig att rådet var företrätt, eftersom ansvarsfrihetsförfarandet inte bara berör EU:s institutioner utan också medlemsstaterna, som rådet företräder.
<P>
Det centrala innehållet i mitt betänkande utgörs av antalet förslag som syftar till att minska felprocenten, att identifiera problem och att förbättra matchningen av information från kommissionen och från revisionsrätten, vilket skulle innebära att vi i framtiden kan identifiera och hantera de verkliga problemområdena i vår budget. Nu när Lissabonfördraget har trätt i kraft är det dags att se över själva ansvarsfrihetsförfarandet.
<P>
I mitt betänkande kräver jag en debatt på högre nivå med deltagande av EU-institutionerna och, naturligtvis, medlemsstaterna, som ansvarar för förvaltningen av omkring 80 procent av utgifterna. Trots att mitt betänkande handlar om ansvarsfriheten för 2008 innehåller det många frågor som är mycket aktuella i dagsläget. Vi vill alla se till att Grekland kan få bukt med problemen från det förgångna. Avsnittet om Turkiet har väckt uppmärksamhet, och samtidigt som vi måste se till att föranslutningsmedlen används mer effektivt vill jag betona att vi inte kommer att ändra karaktären på EU:s förbindelser med detta land.
<P>
Alla de förbättringar som jag har belyst är nödvändiga. De nuvarande finansiella svårigheterna innebär att varenda euro måste användas förnuftigt och ge fördelar till människor i alla länder i EU - inklusive de euro som finns i sammanhållningsfonden och strukturfonden.
<P>
Jag ser fram emot att arbeta med kommissionen och revisionsrätten under de kommande veckorna och se till att kraven på åtgärder i mitt betänkande förverkligas, och jag ser fram emot att avlägga rapport för er om genomförandet av åtgärderna under de kommande månaderna.
