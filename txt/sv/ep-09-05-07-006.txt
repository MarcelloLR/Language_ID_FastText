<CHAPTER ID="006">
Program för audiovisuellt samarbete med yrkesverksamma från tredjeländer (Media Mundus) (debatt)
<SPEAKER ID="010" NAME="Talmannen">
Första punkten är ett betänkande av Ruth Hieronymi, för utskottet för kultur och utbildning, om förslaget till Europaparlamentets och rådets beslut om inrättande av ett program för audiovisuellt samarbete med yrkesverksamma från tredjeländer (Media Mundus) - C6-0011/2009 -.
<SPEAKER ID="011" NAME="Ruth Hieronymi" LANGUAGE="DE">
Herr talman, fru kommissionsledamot, mina damer och herrar! Jag är extra glad att vi på så kort tid - bara sex månader - och före utgången av denna valperiod har lyckats utarbeta och anta ett nytt stödprogram för europeisk film som kommer att gynna kulturen och ekonomin i både EU och resten av världen.
<P>
Detta var bara möjligt tack vare ett utomordentligt samarbete. Jag tackar så mycket för det. Tack, fru kommissionsledamot. Kommissionens förslag om inrättande av programmet Media Mundus var ett utmärkt förslag. Vi hade ett utmärkt samarbete med det tjeckiska ordförandeskapet, och samarbetet i utskottet för kultur och utbildning var det bästa av allt. Det var bara tack vare detta samarbete som vi så snabbt kunde nå vårt mål.
<P>
Främjandet av europisk film genom Media-programmet har varit mycket framgångsrikt i EU i drygt 15 år. Nittio procent av alla europeiska filmer som visas utanför sitt ursprungsland får stöd genom Media-programmet. Hittills har detta program emellertid bara främjat projekt inom Europa, och i en tid av globaliserade marknader och ny teknik är detta inte längre tillräckligt.
<P>
Vi står inför nya möjligheter, men även nya utmaningar. Programmet Media Mundus, som vi diskuterar i dag, är ett fantastiskt svar på dessa. Det är ett svar på de möjligheter som den europeiska filmindustrin erbjuds i form av nya marknader utanför Europa. Dessutom är det ett svar på behovet av och möjligheterna att utnyttja främjandet av film och själva filmerna för att stödja och ge drivkraft åt den interkulturella dialogen.
<P>
Därför tackar jag för att pilotprojekten inom media Mundus lanserades. Sju miljoner euro gjordes tillgängliga. Det visades tydligt att det fanns ett stort behov. Utbildning, marknadsföring och distribution i globala nätverk stöddes av pilotprojekten, och framför allt de växande audiovisuella marknaderna i världen - Indien, Brasilien, Sydkorea och Kanada - har föreslagit fantastiska projekt.
<P>
Med stöd från utskottet för kultur och utbildning röstar vi därför med glädje för förslaget. Jag skulle vilja be hela parlamentet att rösta ja för att under de kommande åren stödja programmet med lämpliga anslag så att vi kan nå vårt mål och främja europeiska filmer som globala ambassadörer för våra kulturella värden.
<P>
Detta är mitt sista anförande i Europaparlamentet. Jag känner stor tillfredsställelse över att jag har kunnat slutföra programmet med ert stöd och skulle vilja föra fram ett eget budskap. När det gäller framtiden, kom ihåg att kulturella handelsvaror i EU inte bara får bli ekonomiska handelsvaror utan fortfarande måste vara både kulturella och ekonomiska handelsvaror.
<P>
Jag skulle särskilt vilja tacka mina kolleger i utskottet för kultur och utbildning, sekretariatspersonalen, er, fru kommissionsledamot, och er generaldirektör Gregory Paulger, för tio års utmärkt samarbete på det audiovisuella området. Tack så mycket.
<SPEAKER ID="012" NAME="Viviane Reding">
ledamot av kommissionen. - (EN) Herr talman! Jag håller fullständigt med Ruth Hieronymi. De 10 år som jag arbetade tillsammans med henne och de andra ledamöterna i utskottet för kultur och utbildning var oerhört effektiva och oerhört givande på ett personligt plan. Tack ska ni ha, oavsett vilket parti ni företräder. Ni har verkligen arbetat för att göra kultur till något betydelsefullt och för att kulturen ska kunna förmedla något till människor.
<P>
Jag är tacksam för parlamentets ändringsförslag till betänkandet. Genom parlamentets förtydliganden och förenklingar har mitt förslag förbättrats.
<P>
Som ni vet baseras Media Mundus på den förberedande åtgärden Media International. I det avseendet är jag också glad att parlamentet anslog 2 miljoner euro 2008 och 5 miljoner euro 2009 för att finansiera denna förberedande åtgärd.
<P>
Media Mundus kommer att inledas 2011 och ta vid efter Media International. Syftet är att stärka de kulturella och kommersiella förbindelserna mellan yrkesverksamma inom den europeiska filmindustrin och i hela världen. Media Mundus är ett nytt, innovativt och ambitiöst koncept som främjar samarbete mellan yrkesverksamma inom filmbranschen, vilket normalt inte är fallet i EU-program. Till skillnad från befintliga program baseras det dessutom på ömsesidiga fördelar, inte bara för våra filmskapare utan även för filmskapare i tredjeländer, på olika områden. Den första avser yrkesutbildning och innefattar studerande och utbildare från Europa och tredjeländer. Detta kommer att förbättra tillträdet till tredjeländers marknader och bygga upp förtroende och långsiktiga affärsförbindelser. Det är inget konstigt med det. När man har suttit i skolbänken och genomgått en filmutbildning tillsammans med någon från Asien, Afrika eller den amerikanska kontinenten är det klart att detta i framtiden gör att man vill arbeta tillsammans.
<P>
Därför stöder vi även anordnandet av forum för internationella samproduktioner. Vi utbildar dem tillsammans, och sedan förväntar vi oss att dessa yrkesverksamma filmskapare ska arbeta tillsammans. Därför behöver vi forum för internationella samproduktioner.
<P>
Vi måste också förbättra den europeiska filmkonstens distribution, cirkulation och synlighet i tredjeländer. Detta gynnar även tredjelandsmedborgarna i EU och är ett bra exempel på att Europa inte är Fästning Europa, utan ett Europa som ger, tar och delar med sig.
<P>
Vi måste öka allmänhetens efterfrågan på audiovisuellt innehåll från andra kulturer. Detta är oerhört viktigt och därför måste vi framför allt få den unga publiken att se europeiska filmer.
<P>
Jag är säker på att Media Mundus kommer att öka konsumenternas valmöjligheter så att människor får möjlighet att titta på europeiska filmer. Det kommer att bidra till kulturell mångfald på europeiska marknader genom att vi får in mer kvalitetsfilm från mindre marknader utanför Europa till Europa, och det kommer att ge europeiska filmer en chans på den internationella marknaden. Det kommer därför att skapa nya affärsmöjligheter för yrkesverksamma både från Europa och från resten av världen. Detta är givetvis ett mycket viktigt ekonomiskt bidrag. Det är en fråga om konkurrenskraft, men framför allt är det en fråga om kulturell mångfald. Vår kulturella mångfald är det dyrbaraste vi har, och den kulturella mångfalden hos dem som lever på andra kontinenter är det dyrbaraste de har. Att få dela med sig av denna mångfald innebär en fantastisk chans som Media Mundus kommer att vara med och bidra till.
<SPEAKER ID="013" NAME="Doris Pack" LANGUAGE="DE">
Herr talman, fru kommissionsledamot, fru Hieronymi! Programmet Media Mundus är ett projekt som baseras på en idé som ursprungligen lanserades i vårt utskott, utskottet för kultur och utbildning. Det var där som projektet så att säga såg dagens ljus. Vi gav det starkt stöd och det bär givetvis inte bara kommissionsledamotens utan även av Ruth Hieronymis kännetecken. Därför stödde vi i utskottet för kultur och utbildning med glädje detta betänkande.
<P>
Vi har lärt oss mycket av Erasmusprojektet, som öppnade dörren för studenter som vill bege sig till tredjeländer och vice versa. Inom ramen för globaliseringen är detta faktiskt nödvändigt, och Media Mundus innebär samma sak för filmskapare. Det är ett fantastiskt exempel på hur man kan organisera en interkulturell dialog på detta område. Naturligtvis finns det en kommersiell aspekt, men framför allt handlar det om kulturell dialog.
<P>
Media Mundus kommer även att stödja och bidra till genomförandet av Unescos konvention om skydd för och främjande av mångfalden av kulturyttringar i Europa och runt om i världen, genom att skapa dialog och försöka nå en balans mellan ekonomiska intressen och sparkrav.
<P>
Med Media Mundus stärker vi naturligtvis rörligheten för våra filmer, filmskapare och studenter. I slutändan kommer vi att ge Europa ett nytt ansikte, precis som Wim Wenders hela tiden har uppmanat oss att göra. Vi kommer att se till att den europeiska drömmen blir verklighet. Den amerikanska drömmen har i årtionden förmedlats till oss via filmer, och så är det fortfarande. Om vi i samarbete med tredjeländer till slut lyckas förmedla den europeiska drömmen till världen, via bildmediet, har vi gjort mycket mer för att stabilisera EU än vad vi hade kunnat göra på många andra sätt.
<P>
Om vi arbetar tillsammans i dagens globaliserade värld kommer vi att kunna pressa tillbaka amerikanerna något på världsmarknaden och förmedla vår dröm lite bättre. Jag är säker på att vi kommer att stödjas av tredjeländer, kanske Sydkorea eller länderna i Sydamerika, som vi faktiskt vill hjälpa genom att göra deras småskaliga produktion mer synlig på den europeiska marknaden.
<P>
Sammantaget är detta ett projekt som är till nytta för alla parter. Det hjälper tredjeländer och den europeiska filmindustrin. Det var på tiden att så skedde. Jag anser att Media Mundus är rätt reaktion på de globala tekniska, sociala och ekonomiska utmaningarna. Jag skulle vilja avsluta med att säga följande: ”Det som hjälper vår mångfald stärker vår identitet”.
<SPEAKER ID="014" NAME="Christa Prets" LANGUAGE="DE">
Herr talman, fru kommissionsledamot, fru Hieronymi! Jag skulle vilja gratulera er till detta betänkande. Alla i utskottet för kultur och utbildning kan vara nöjda och stolta över vad vi har åstadkommit på så kort tid. Vi har visat att vi kan arbeta flexibelt och att vi inte är bundna av förfaranden utan tar hänsyn till dem som arbetar inom filmindustrin, och som väntar på att denna politik snabbt ska förverkligas. Vi har skyndat på vårt arbete och vi kommer att kunna fortsätta arbeta när denna politik har antagits och resolutionen har gått igenom. Vi har inte insisterat på en formell behandling. De som hela tiden kritiserar vårt arbete och baktalar de positiva saker vi har åstadkommit bör tänka på detta.
<P>
Jag är nöjd över att vi under Europeiska året för kreativitet och innovation hjälper de kreativa att bli mer innovativa och ger dem möjlighet att fortbilda sig och integreras mer på den globala marknaden. I den digitala världen förändras allt från dag till dag. Tekniken är annorlunda och det finns nya resurser och nya utmaningar. Därför är det nödvändigt att skapa nya nätverk. Dessa behöver det ekonomiska stöd vi ger. Om vi vill främja vår europeiska filmindustri och främja Europatanken behöver vi inte bara bättre kvalitet - kvaliteten är redan mycket bra men kunde bli ännu bättre - utan vi måste även ge våra kreativa konstnärer ekonomiskt stöd.
<P>
Med den ekonomiska krisen på allas läppar bidrar skapandet av nya arbetstillfällen inom filmindustrin, möjligheter till innovation, förbättring av informationsutbytet, forskning och marknadsundersökningar till att skapa arbetstillfällen. Här finns det stor potential för att stärka arbetsmarknaden.
<P>
När det gäller gränsöverskridande samarbete och spridning i tredjeländer skulle jag vilja ge ett exempel. För mig är Slumdog Millionaire ett framgångsrikt exempel. Denna film, som gick upp i hela världen, fick 830 000 euro i stöd från programmet Media Mundus och blev en succé världen över. Den gjorde oss mer medvetna om den akuta situationen i ett visst land. Den visade emellertid även betydelsen av gränsöverskridande samarbete. Därför anser jag att detta program är ett utmärkt program och jag är nöjd att vi slutförde vårt arbete på så kort tid och utan några problem.
<P>
Jag skulle särskilt vilja tacka Ruth Hieronymi och önska henne lycka till. Hon har varit en utmärkt kollega och medieexpert. Tack, fru Hieronymi, och lycka till.
<SPEAKER ID="015" NAME="Zdzisław Zbigniew Podkański" LANGUAGE="PL">
Herr talman! Målet med programmet Media 2007 var att bevara Europas identitet, mångfald och kulturarv, att förbättra spridningen av europeiska audiovisuella verk och stärka den europeiska audiovisuella sektorns konkurrenskraft. Programmet Media Mundus går ännu längre och förhoppningen är att ömsesidiga fördelar kommer att skapas av att de audiovisuella marknaderna i både EU och tredjeländer främjas och öppnas upp. Detta är naturligtvis en god tanke.
<P>
Detta ämne leder emellertid till andra funderingar. Jag tänker på Europas kulturella inflytande i världen. Detta inflytande verkar minska och det gör mig mycket orolig. Jag noterar dessutom att vår kontinent inte deltar i den interkulturella dialogen som likvärdig partner. I dag ifrågasätts rent allmänt de kristna traditioner som skapade Europa, och det verkar inte som Europa har något annat sätt att betrakta sin egen identitet på. Därför är det inte konstigt att Europas inflytande minskar. Europas lilla andel av världsmarknaden för audiovisuella verk är ett bra exempel på detta.
<P>
Vi kan beklaga att Europas kulturella inflytande, vid sidan av det minskade ekonomiska inflytandet, kommer att minska ännu mer. Vi behöver emellertid inte slita sönder våra kläder. Initiativ som det program vi diskuterar här är ett litet men nödvändigt steg. Dessutom har vi en ny valperiod på fem år framför oss i Europaparlamentet och vi hoppas att nästa valperiods ledamöter kommer att se till att Europa gör sin stämma hörd ännu bättre.
<P>
Det sista sammanträdet, det sista anförandet - jag skulle vilja tacka mina kolleger så mycket för deras samarbete, särskilt kollegerna i utskottet för kultur och utbildning, som jag dagligen har samarbetat med. Jag gratulerar Ruth Hieronymi till hennes betänkande. Tack ska ni ha allihop.
<SPEAKER ID="016" NAME="Helga Trüpel" LANGUAGE="DE">
Herr talman, fru kommissionsledamot, mina damer och herrar! Vår kultur- och mediepolitik handlar verkligen om att ge Europa en själ.
<P>
Det har med rätta slagits fast, bland annat av kommissionens ordförande José Manuel Barroso, att människor inte blir förälskade i den inre marknaden - hur viktig den än är. De vill även se och njuta av kulturell mångfald, Europas kulturarv. De vill också att kulturell mångfald ska vara det som Europa sprider i världen.
<P>
Doris Pack hade helt rätt när hon citerade Wim Wenders och sa att vi behöver europeiska bilder för att berätta europeiska historier, för att uttrycka den europeiska historiens mångfald och europeiska känslor. Vilka var tragedierna i den europeiska historien, och vilka stora förhoppningar om en fredlig och bättre framtid finns det? Detta är den grundläggande kulturella förståelsen av EU som vi inte bara vill främja internt utan även måste förmedla till resten av världen. Därför är europeisk kulturpolitik, och filmpolitik i synnerhet, alltid en ambassadör för den europeiska identiteten. Därför är jag glad att vi har lyckats sjösätta detta program.
<P>
Redan från början vill jag säga att under nästa valperiod måste detta program utökas, förstärkas och ges ökade anslag så att programmet Media Mundus verkligen kan fullgöra sin roll och inom ramen för ett internationellt samarbete tydliggöra vad europeiska värden och europeisk kulturell mångfald är för något. Dessutom måste det finnas samproduktioner, samarbete, utbildning i ordets rätta bemärkelse, en ömsesidigt fördelaktig situation som berikar båda parter. I globaliseringens och digitaliseringens tidevarv kommer det att vara just detta som den europeiska kulturpolitiken kommer att kännetecknas av.
<P>
I dag skulle jag vilja passa på att tacka Ruth Hieronymi för hennes goda samarbete och för att hon lyckats få parlamentet att inse att även om kultur har en ekonomisk sida är det alltid mer än bara en handelsvara. Det handlar i själva verket om identitet, mångfald och kulturkonfrontation - i positiv bemärkelse. För det är just detta som berör människors hjärtan och hjärnor. Vi måste lita mer på Europa i framtiden. Fru Hieronymi! Jag tackar er för ert goda samarbete och önskar er lycka till i framtiden.
<P>
(Applåder)
<SPEAKER ID="017" NAME="Věra Flasarová" LANGUAGE="CS">
Herr talman, fru kommissionsledamot, mina damer och herrar! Jag tackar fru Hieronymi för hennes utmärkta arbete och önskar henne många fler framgångsrika år. Utvecklingen inom den internationella audiovisuella marknaden förtjänar att uppmärksammas eftersom detta är ett intressant verksamhetsområde och innebär stora möjligheter till samarbete inom EU och även med andra länder i världen. En ytterligare fördjupning av detta samarbete, bland annat med hjälp av budgeten på 15 miljoner euro för Media 2011-2013, kommer att ge konsumenterna fler valmöjligheter och kommer att föra in produkter med större kulturell mångfald i EU och på den internationella marknaden. Samtidigt kommer det att bidra till ömsesidig förståelse mellan människor från olika kulturer. Andra mycket värdefulla aspekter av dessa EU-projekt inkluderar fortbildning för yrkesverksamma på det audiovisuella området, olika marknadsföringsverksamheter på filmområdet och möjligheter att ge filmer ökad spridning. Det står även klart att det audiovisuella området är den unga generationens domän. Ungdomar använder tv och apparater som använder sig av Internetprotokoll och flerkanalig digital-tv som en av sina viktigaste informationskällor, tillsammans med annan Internetteknik. Genom att stödja dessa system via EU-projekt kan vi därför bidra till att förbättra kvaliteten på tjänsterna för dessa användare.
<P>
I detta sammanhang skulle jag emellertid vilka betona något annan som jag tycker är viktigt. Alla Internetmedier representerar ett obegränsat alternativ till traditionella kommunikationsmedel. Även i demokratiska samhällen misslyckas tyvärr dessa traditionella kommunikationsmedel ofta på grund av kommersiella intressen eller på grund av att deras ledning tillhör en viss politisk miljö och indirekt ålägger sina medarbetare att tillämpa självcensur. Därför når mycket av information publiken i förvrängd eller utvald form. Till skillnad från detta erbjuder den stora spridningen av Internet, och de filmer och den information som sprids över nätet, en verklig, oberoende, pluralistisk mediemiljö som står fri i förhållande till monopol och karteller. Därför måste vi stödja alla projekt som stärker detta alternativ till den traditionella medievärlden. Jag är glad att det tjeckiska ordförandeskapet har bidragit till att Media Mundus-projektet framgångsrikt har kunnat slutföras.
<SPEAKER ID="018" NAME="Ljudmila Novak" AFFILIATION="PPE-DE">
(SL) Med programmet Media Mundus är vi på rätt väg när det gäller att främja europeisk film och europeisk kunskap på ett effektivare sätt. Film är ett medium som gör det möjligt för oss att registrera, bevara, beskriva och sälja Europas kulturella mångfald. Med tanke på den snabba utvecklingen av ny teknik behöver vi emellertid även fortbildning och yrkesutbildning. Det vore synd om vissa tredjeländer eller mindre utvecklade kontinenter skulle upphöra att göra filmer som beskriver befolkningens liv, berättar intressanta historier om dem och naturligtvis om sitt eget naturarv och kulturarv och sin egen historia, bara för att de ligger efter i utvecklingen och saknar kunskap.
<P>
På grund av de amerikanska filmernas dominans - de dominerar en enorm marknad - har europeiska filmer det tufft i konkurrensen på världsmarknaden, trots att de håller mycket högre kvalitet än många amerikanska tårdrypande filmer eller kassasuccéer. Därför är Media Mundus en bra plattform för att knyta kontakter med filmskapare och distributörer i tredjeländer och för att utbyta filmrelaterad kunskap och information. På samma sätt fyller EU en funktion på detta område genom att föra samman olika kontinenter och förena filmpublik från olika länder.
<P>
Vi kommer att få ett nytt framgångsrikt program men förlora vår föredragande och en expert på området. Jag skulle personligen vilja tacka er, fru Hieronymi. Jag tackar er för allt arbete ni har lagt ned, för bredden i er vision och för ert samarbete. När jag kom in i parlamentet som ny ledamot för fem år sedan var Ruth Hieronymi den första person jag vände mig till för att få råd och information, och hon var alltid villig att hjälpa till och visa sin förståelse. Så låt mig återigen tacka er så hjärtligt och önska er lycka till i både ert familjeliv och ert yrkesliv, för jag är säker på att ni inte kommer att ligga på latsidan framöver.
<P>
Vissa av er vet att ni kommer tillbaka. Jag skulle också vilja komma tillbaka, men jag vet inte om det blir så. Låt mig därför här och nu tacka alla ledamöter i utskottet, presidiet och parlamentet för att ni har gett mig möjlighet att arbeta i utskottet för kultur och utbildning. Det har varit roligt och trevligt att arbeta för er. Oberoende av er politiska tillhörighet har vi samarbetat för att främja kultur, utbildning, ungdomar, idrottsmän och idrottskvinnor. Trots att jag kommer från ett litet land har mina tankar dessutom tagits upp av utskottet och sedermera även bekräftats av parlamentet. Tack för ert samarbete.
<SPEAKER ID="019" NAME="Mikel Irujo Amezaga" AFFILIATION="Verts/ALE">
(ES) Herr talman! I Unescos allmänna förklaring om kulturell mångfald rekommenderas bland annat att vi bör främja audiovisuella produkter av hög kvalitet och framför allt främja skapandet av samarbetsmekanismer som gör det möjligt att distribuera dessa produktioner. Europeiska kommissionen hade helt klart detta uttalande i tankarna när den utarbetade detta initiativ.
<P>
Det behöver inte framhållas att Media Mundus kommer att dra nytta av det ökade intresset och de ökade möjligheter som det världsomspännande samarbetet inom den audiovisuella industrin kommer att skapa och att det kommer att öka konsumenternas valmöjligheter och föra in produkter som präglas av större kulturell mångfald på de europeiska och internationella marknaderna. Härigenom kommer det att skapas nya kommersiella möjligheter för yrkesverksamma inom den audiovisuella sektorn i Europa och runt om i världen.
<P>
Jag är övertygad om att kommissionen kan hantera budgeten så att detta får så stora effekter som möjligt och inte splittras upp i separata projekt. Som en ansedd professor sa är programmet Media Mundus för audiovisuellt samarbete med tredjeländer ett bevis på att det internationella audiovisuella landskapet har genomgått stora förändringar, särskilt i tekniska termer. Syftet med detta initiativ är att skapa möjligheter för samarbete på den audiovisuella marknaden, främja forskning och yrkesutbildning samt finansiera samproduktioner för att främja samarbetet mellan yrkesverksamma inom den audiovisuella sektorn.
<P>
Jag skulle också vilja avsluta med att uttrycka min tacksamhet. Det har varit ett nöje att arbeta med alla mina kolleger i utskottet för kultur och utbildning de senaste två åren. Tack. Jag hoppas vi ses snart igen.
<SPEAKER ID="020" NAME="Elisabeth Morin" AFFILIATION="PPE-DE">
(FR) Herr talman! Till att börja med skulle jag vilja tacka Ruth Hieronymi och utskottet för kultur och utbildning. Tack vare det nya Media Mundus-programmet kan den europeiska filmindustrin utvecklas på världsomspännande nivå.
<P>
Programmet bygger i själva verket på en bestämd politik. Det skapades inom ramen för den internationella åtgärden Media, som sedan 2007 har inriktat sig på att utveckla EU:s förbindelser med audiovisuella marknader i tredjeländer. Syftet med denna åtgärd var att tillgodose tredjeländernas omedelbara behov och att förbättra den övergripande effektiviteten hos Media 2007. Det var viktigt att ta itu med de nya problem och utmaningar som beror på globaliseringen av marknaderna, vilket påverkar den europeiska audiovisuella sektorn.
<P>
Denna förberedande åtgärd har därför lagt grunden till ett EU-program för utökat stöd för att främja globalt samarbete inom den audiovisuella industrin. Sedan antog Europeiska kommissionen mycket snabbt - vilket jag gratulerar dem till - ett förslag om att inrätta programmet Media Mundus. Med en budget på 15 miljoner euro för 2011-2013 kommer detta program att innebära nya möjligheter till internationellt samarbete och nätverksbyggande - och nätverkstanken är oerhört viktig - mellan yrkesverksamma inom den audiovisuella sektorn från både EU och tredjeländer. Audiovisuella medier är mycket populära bland ungdomar. De bidrar i oerhört hög grad till att främja kulturell dialog, och även här är uppgiften att skapa en ny global jämvikt mellan Förenta staterna, och mellan andra kontinenter som är stora producenter, och Europa, som har sin rättmätiga plats på detta område.
<P>
Programmet är öppet för partnerskapsbaserade projekt som innefattar minst tre partner. Varje partnerskap samordnas av en yrkesverksam person från EU. Programmet omfattar utveckling av informationsutbyte, yrkesutbildning och en god kunskap om marknaderna, förbättring av konkurrenskraften och gränsöverskridande distribution av audiovisuella verk i hela världen, förbättring av spridningen och exponeringen av audiovisuella verk världen över och ökad efterfrågan från allmänheten när det gäller kulturell mångfald.
<P>
Vi stöder Europeiska kommissionens förslag, eftersom det innebär att det program som vi i samförstånd har kommit fram till kan genomföras. Jag är hoppfull när det gäller denna text. Jag stöder den eftersom den överensstämmer med min övertygelse när det gäller respekt, interkulturell dialog och stöd för kreativt arbete, yrkesutbildning och den audiovisuella industrin. Jag tackar Ruth Hieronymi så mycket. Jag vet att vi under nästa valperiod är skyldiga henne att fortsätta att arbeta vidare i denna riktning.
<SPEAKER ID="021" NAME="Manolis Mavrommatis" AFFILIATION="PPE-DE">
(EL) Herr talman, fru kommissionsledamot, mina damer och herrar! Kommissionens förslag om programmet Media Mundus välkomnas av alla som vill att den europeiska audiovisuella marknaden ska växa, bli starkare och konkurrenskraftigare och kunna exportera sina produkter till övriga världen. Den europeiska audiovisuella industrin har utvecklats och förbättrats betydligt de senaste åren och dess internationella profil har förändrats de senaste 20 åren, framför allt till följd av tekniska framsteg. Detta har resulterat i stark ekonomisk utveckling och investeringar och till följd av detta en ökad efterfrågan på audiovisuellt material på vissa marknader. Tyvärr finns det även hinder som påverkar marknadsföringen av europeiska produkter utomlands, bland annat att europeiska audiovisuella företag saknar tillräcklig finansiering.
<P>
Gemenskapsstöd till den audiovisuella sektorn tar hänsyn till att EU och dess medlemsstater främjar samarbete med tredjeländer och de behöriga internationella organisationerna i kultursektorn, eftersom det betonar vikten av att respektera de olika kulturella dimensionerna så att man främjar mångfald, och även eftersom distributionssektorn avgör mångfalden i de audiovisuella verken och konsumenternas valmöjligheter. Det finns fortfarande inte så många europeiska audiovisuella verk på den internationella marknaden, medan audiovisuella verk från tredjeländer, undantaget amerikanska verk, har samma problem med begränsad tillgänglighet på de europeiska marknaderna. De europeiska distributörerna är i regel små bolag med begränsade möjligheter att få tillgång till internationella marknader. I det nya programmet anslås följaktligen medel för att göra det möjligt att vidta åtgärder för att förbättra distribution, saluföring och marknadsföring av europeiska audiovisuella verk i tredjeländer och av tredjeländers verk i Europa.
<P>
Till sist skulle jag vilja gratulera Ruth Hieronymi till ytterligare ett fantastiskt arbete och önska henne lycka till i hennes privatliv och i hennes framtida roll, efter hennes utomordentliga insatser här i Europaparlamentet. Jag skulle även vilja passa på att tacka kommissionsledamot Viviane Reding och alla ledamöter i utskottet för kultur och utbildning för det utmärkta samarbete vi har haft under valperiodens fem år.
<SPEAKER ID="022" NAME="Iosif Matula" AFFILIATION="PPE-DE">
(RO) Kulturområdet bidrar utan tvekan till att uppnå ekonomiska mål, med tanke på att denna sektor sysselsätter ungefär 5,8 miljoner personer. Kulturområdet bidrar emellertid även till att uppfylla sociala mål, genom att främja EU:s värden i världen, för att inte tala om att det ger konsumenterna större valmöjligheter och främjar den audiovisuella industrins konkurrenskraft i EU.
<P>
Det berörda programmet är även relevant på grund av att man tar hänsyn till den tekniska utvecklingens effekter på området, framför allt eftersom denna faktiskt har lett till en stigande efterfrågan på audiovisuellt material. Jag välkomnar ett konsekvent program för att främja europeiska audiovisuella verk i hela världen, eftersom den europeiska marknaden är så fragmenterad jämfört med den audiovisuella industrin i exempelvis Förenta staterna.
<P>
Sist men inte minst är jag övertygad om att vi på ett bättre sätt kommer att kunna dra nytta av det mervärde som filmindustrin skapar i medlemsstaterna. Som exempel kan jag ta filmindustrin i mitt hemland Rumänien, som har visat framfötterna genom att vinna stora europeiska och internationella priser.
<P>
Jag gratulerar föredraganden och önskar henne lycka till i hennes liv efter Europaparlamentet.
<SPEAKER ID="023" NAME="Margarita Starkevičiūt" AFFILIATION="ALDE">
(LT) Mina damer och herrar! Jag har arbetat i utskottet för kultur och utbildning i fem år. På grundval av erfarenheterna i mitt hemland Litauen måste jag emellertid framhålla hur viktiga de program som ni debatterar är för ett lands ekonomi, för att inte tala om ett litet lands kultur.
<P>
För några år sedan var vår filmindustri körd i botten. Det var samarbetet med tredjeländer som fick den på fötter igen. Under denna period växte sig Litauens filmindustri starkare, en ekonomisk bas etablerades och filmindustrin bidrar nu i hög grad till att skapa sysselsättningstillfällen. Samtidigt har detta skapat förutsättningar för talangfulla regissörer att utvecklas, och i dag tar Litauens filmregissörer emot internationella utmärkelser och är välkända i hela Europa och i världen.
<P>
Därför vill jag betona att EU bör lägga större vikt vid att genomföra denna typ av program. De hjälper länder och kulturer att blomstra.
<SPEAKER ID="024" NAME="Erna Hennicot-Schoepges" AFFILIATION="PPE-DE">
(FR) Herr talman! Till att börja med vill jag tacka föredraganden Ruth Hieronymi, som med hjälp av all sin expertis på detta specifika område har väglett utskottet för kultur och utbildning. Tack, fru Hieronymi, för allt ni har gjort.
<P>
Fru kommissionsledamot! Än en gång har ni lyckats slutföra detta projekt. Detta är ett viktigt projekt men det måste vägas mot den betydelse som det ges, och finansieringen av programmet motsvarar utan tvekan inte era ambitioner. I nästa budgetram måste det därför införas bestämmelser för att ge detta program ökade anslag. Dessa personer, som reser, måste ges största möjliga frihet, och det är i samband med detta som vi fortfarande ofta har olösta problem gällande viseringar, social trygghet och konstärlig status. Det återstår fortfarande mycket arbete innan konstnärerna blir verkligt rörliga.
<P>
Annars anser jag att film är det bästa redskapet för kulturell mångfald. Därför bör vi stödja denna sektor, som fortfarande är i sin linda. Kanske kan idén om en garantifond vara ett sätt att stärka finansieringen, som inte riktigt når upp till våra ambitioner.
<SPEAKER ID="025" NAME="Ewa Tomaszewska" AFFILIATION="UEN">
(PL) Herr talman! Filmer från tredjeländer distribueras förhållandevis ofta i Polen. De är sällan av hög kvalitet och samtidigt är det mycket svårare för våra europeiska filmer att nå marknaderna och publiken i tredjeländer. Samtidigt är det oerhört viktigt att stödja spridningen av vår kultur. Det är nödvändigt att marknadsföra europeiska filmer i andra länder. Det är nödvändigt att se till att dessa filmer får en bättre ställning på tredjeländernas marknader. Att stärka filmindustrin kommer dessutom att garantera att de filmer som produceras är av högre kvalitet. Även detta kommer att vara betydelsefullt.
<P>
Jag anser att en viktig faktor här är den synergieffekt som uppnås tack vare rörligheten och samarbetet med tredjeländer. Stärkt skydd för den immateriella äganderätten är en viktig fråga som tas upp i programmet, även i samband med stöd för att genomföra Unescos konvention.
<P>
Jag skulle vilja rikta ett stort tack till Ruth Hieronymi för hennes arbete med detta program och för att hon lyckades bli klar före utgången av valperioden. Det var ett arbete som vi gjorde tillsammans, men hennes bidrag var det största. Jag vill rikta ett stort tack till alla de ledamöter i utskottet för kultur och utbildning som jag har arbetat med under denna valperiod.
<SPEAKER ID="026" NAME="Viviane Reding">
ledamot av kommissionen. - (EN) Herr talman! Tack till alla som har bidragit till vår kulturella mångfald, inte bara i Europa utan även utanför våra gränser. Som avslutning på detta anförande skulle jag vilja ge er några konkreta exempel på hur detta kan fungera, och hur det redan har fungerat.
<P>
Vi har utvecklat elva yrkesutbildningspartnerskap med Latinamerika, Indien, Kanada, Turkiet, Ukraina, Moldavien och Georgien som omfattar film, tv-program, animering och dokumentärer. Vi har exempelvis skapat ett samarbete för tecknad film mellan EU, Latinamerika och Kanada för att utbilda och ta fram specialister inom tecknad film. Vi har utvecklat Prime Exchange, en workshop för författare och producenter från Indien och Europa, där de kan lära sig mer om finansiering och marknadsföring av film. Och vi har främjat distributionen, exempelvis genom ”European Producers' Club”, som har anordnat workshops om samproduktion i Kina och Indien.
<P>
Dolma anordnade en dokumentärmånad i Chile, Parisprojektet gjorde samproduktioner mellan Japan, Sydkorea och Europa, och EuropCinema har byggt upp ett nätverk av 230 europeiska biografer och 148 biografer i resten av världen som gör det möjligt för dessa att ha ett filmutbyte med varandra. Här kan vi tala om konkreta åtgärder. Det handlar inte om stora ord utan om konkreta åtgärder för att hjälpa de yrkesverksamma inom branschen att göra det de är bäst på, dvs. att göra film, att visa filmer, att sprida filmer. Tack till alla som har bidragit till att detta har blivit verklighet.
<SPEAKER ID="027" NAME="Ruth Hieronymi" LANGUAGE="DE">
Herr talman! Jag tackar er för ert stöd och för den konstruktiva debatten. Jag är säker på att Media Mundus-programmet, som vi med rätta har behandlat i dag, med denna drivkraft inte bara kommer att bli en stor framgång utan även kommer att kunna mobilisera starkt stöd i framtiden.
<P>
Alla som beklagar att europeisk kultur saknas eller är otillräcklig i världen, vilket de har skäl att göra, kan inte annat än välkomna Media Mundus-programmet och entusiastiskt rösta för förslaget. Detta är ett utmärkt exempel på hur vi kan föra ut vårt kulturella budskap till världen. Därför ber jag er skicka detta kraftfulla budskap till våra regeringar: Att främja europeisk kultur i samarbete med andra innebär inte mindre nationell identitet för våra länder och EU:s medlemsstater. I stället stärker det deras nationella särdrag och för samman vår europeiska kultur så att vi kan bli en framgångsrikare ambassadör i världen.
<P>
Med dessa ord skulle jag vilja tacka er alla. Alla som vill fortsätta att diskutera hur vi ska kunna åstadkomma detta är välkomna till ledamöternas bar.
<SPEAKER ID="028" NAME="Talmannen">
Debatten är härmed avslutad.
<P>
Omröstningen kommer att äga rum i morgon kl. 12.00.
