<CHAPTER ID="006-05">
5. Tilläggsprotokoll till samarbetsavtalet om skydd av Nordostatlantens kuster och vatten mot föroreningar (
<P>
Före omröstningen:
<SPEAKER ID="101" NAME="Anna Rosbach" LANGUAGE="DA">
Fru talman! Jag bad om ordet eftersom tidsramen för detta viktiga tilläggsprotokoll inte tillåter någon debatt - varken i utskottet eller i kammaren. Detta tilläggsprotokoll handlar om att ge EU:s medlemsstater möjlighet att arbeta tillsammans för att bekämpa föroreningar i Atlanten. Avtalet utgör en del av ett nätverk av regionala marina avtal som EU har ingått med ett antal enskilda medlemsstater och angränsande tredjeländer. Vart och ett av dessa avtal omfattar olika delar av havet som omger EU-medlemsstaterna och syftar till individuella och/eller kollektiva ingripanden från avtalsparternas sida i händelse av förorening eller hot om förorening av vatten eller kuster. Jag gör ingen hemlighet av att det är min stora förhoppning att detta tilläggsprotokoll kommer att göra det möjligt att bekämpa ett stort antal former av förorening av Atlanten. Det är trots allt ett protokoll som har tagit alltför lång tid att utarbeta. Det har tagit tjugo år på grund av åsiktsskillnaderna mellan Marocko och Spanien om Västsahara. Det är tjugo förlorade år. Den marina miljön kan inte få tillbaka dessa år, men det understryker bara hur viktigt det är att inte förlänga processen ytterligare i parlamentet. Jag hoppas därför att det, precis som när vi behandlade frågan i utskottet, kommer att finnas ett brett stöd bland ledamöterna i denna kammare, och jag är mycket tacksam för ert stöd.
