<CHAPTER ID="004">
Justering av protokollet från föregående sammanträde
<SPEAKER ID="074" NAME="Monica Frassoni" AFFILIATION="Verts/ALE">
(IT) Herr talman, mina damer och herrar! Kommissionen utlöste i går ett larm om risk för radioaktivitet efter en incident i Krško i Slovenien, men detaljerna är fortfarande oklara. Larmet tillkännagavs genom ett förfarande som har beskrivits som ovanligt, men dess orsaker och konsekvenser är fortfarande fullständigt förvirrande och oklara.
<P>
Vi uppmanar därför det slovenska ordförandeskapet och kommissionen att upprätthålla den grad av öppenhet som kommissionen har efterlyst, och berätta för Europaparlamentet och allmänheten vad som verkligen har hänt och vad som händer nu, eftersom det cirkulerar en rad rykten som varken är klargörande eller helt entydiga. Vi ber därför de europeiska myndigheterna att lämna de förtydliganden som krävs.
<SPEAKER ID="075" NAME="Roberto Musacchio" AFFILIATION="GUE/NGL">
(IT) Herr talman, mina damer och herrar! Jag vill helt kort stödja min kollegas begäran. Här ser vi en mycket allvarlig incident i en reaktor som redan tidigare har haft problem. Det krävs största möjliga öppenhet, inte minst med tanke på att vi vet att det inte är någon enkel sak att stänga en reaktor och se till att den är säker. Vad mitt eget hemland beträffar ligger vi bara några mil från Slovenien, det land som nu dessutom innehar ordförandeskapet.
<SPEAKER ID="076" NAME="Talmannen">
Vi har hört två talare yttra sig i denna fråga och det tror jag är tillräckligt.
<SPEAKER ID="077" NAME="Günter Verheugen">
kommissionens vice ordförande. - (EN) Herr talman! På grundval av uppgifter som inhämtades via gemenskapens system ECURIE för snabb information inom gemenskapen i händelse av ett nödläge med radioaktiva ämnen och med ledning av försiktighetsprincipen tillkännagav kommissionen den 1 juni att man mottagit ett larm från Slovenien kl. 17.38 lokal tid. Larmet gällde ett läckage av kylvätska som inträffat i det primära kylsystemet i kärnkraftverket i Krško i sydvästra Slovenien.
<P>
Enligt de senaste uppgifterna från de slovenska myndigheterna stängdes reaktorn i kärnkraftsverket i Krško fullständigt onsdagen den 4 juni kl. 19.30. Det relativt blygsamma läckaget stannade innanför reaktorinneslutningen. De slovenska myndigheterna har bekräftat att det inte har skett några utsläpp i omgivningarna. Situationen kan anses vara helt under kontroll.
<P>
Kommissionen överlämnade omedelbart dessa uppgifter till samtliga medlemsstater i enlighet med förfarandet och gick ut med ett andra offentligt tillkännagivande. Informationen om incidenten kom från gemenskapens system för snabb information i ett nödläge med radioaktiva ämnen. Enligt ECURIE-systemet måste medlemsstaterna snabbt meddela kommissionen och alla medlemsstater som kan tänkas påverkas tidpunkten för eventuella motåtgärder som planeras i syfte att skydda befolkningen mot effekterna av en strålningsolycka eller en nukleär olycka. Europeiska gemenskapen måste omedelbart vidarebefordra detta meddelande till samtliga medlemsstater.
<P>
Samtliga 27 medlemsstater samt Schweiz har undertecknat ECURIE-avtalet. Kommissionen betonar att ECURIE-systemet är ett system för informationsutbyte om nukleära incidenter och kommissionen anser att fullständig öppenhet är det bästa tillvägagångssättet i händelse av incidenter vid nukleära anläggningar.
<SPEAKER ID="078" NAME="Rebecca Harms" AFFILIATION="Verts/ALE">
(DE) Herr talman, herr kommissionsledamot, mina damer och herrar! Jag fick nyligen mätuppgifter vad avser radioaktivitet från en mätstation för radioaktivitet i Krško som visar att det faktiskt noterades en häpnadsväckande uppgång av radioaktiviteten dagen innan larmet utfärdades. Det måste finnas en förklaring till det.
<SPEAKER ID="079" NAME="Talmannen">
Och därmed avslutar vi den här särskilda frågan. Kommissionen kommer att notera detta. Vi ska nu återgå till våra vanliga frågor.
<P>
(Protokollet från föregående sammanträde justerades.)
