<CHAPTER ID="018">
Ändring av förordning (EG) nr 717/2007 (mobiltelefoni) och direktiv 2002/21/EG (elektroniska kommunikationer) (debatt)
<SPEAKER ID="120" NAME="Talmannen">
Nästa punkt är ett betänkande av Adina-Ioana Vălean, för utskottet för industrifrågor, forskning och energi, om förslaget till Europaparlamentets och rådets förordning om ändring av förordning (EG) nr 717/2007 om roaming i allmänna mobiltelefonnät i gemenskapen och direktiv 2002/21/EG om ett gemensamt regelverk för elektroniska kommunikationsnät och kommunikationstjänster - C6-0333/2008 -.
<SPEAKER ID="121" NAME="Adina-Ioana Vălean" LANGUAGE="RO">
Fru talman, kommissionsledamot Reding, mina damer och herrar! Det hör inte till vanligheterna att en liberal talar sig varm för marknadsingripanden genom prisregleringar, även om det bara handlar om att införa maximigränser. Men när det gäller prissättningen för roaming i mobiltelefonnät är detta en nödvändig åtgärd som bara kan genomföras kollektivt, på EU- nivå. Åtgärden behövs därför att alltför höga priser hindrar unionsmedborgarnas rörlighet och kommunikation. Att avlägsna dessa hinder är ett av Europeiska unionens grundmål, och ett av mina personliga mål som europaparlamentariker. Jag har därför åtagit mig att vara föredragande för denna förordning, liksom för det betänkande som Europaparlamentet antog i början av månaden om administrativa och rättsliga hinder som införs av medlemsstaterna och hindrar unionsmedborgarnas fria rörlighet.
<P>
Småföretagare på affärsresa som behöver prata med kolleger därhemma för att lösa ett problem hör till dem som behöver den aktuella förordningen. Den är viktig för journalister som ska leverera en artikel med e-post direkt från händelsernas centrum. Den är också viktig för ungdomar som vill skicka SMS till sina pojk- och flickvänner. Den är, slutligen, också betydelsefull för utlandsstationerade arbetstagare som längtar efter att få höra sina barns röster i telefonen. Alla dessa unionsmedborgare har betalat - och betalar i många fall fortfarande - tre till fyra gånger så mycket för att använda sin mobiltelefon bara för att de befinner sig några kilometer utanför sitt land, trots att de fortfarande befinner sig innanför gemenskapens gränser.
<P>
Den förordning som vi kommer att anta i morgon gör slut på dessa överpriser. Även med de tak som förordningen inför kan operatörerna bibehålla betydande vinstmarginaler och konkurrera trots att de måste sänka sina priser. Vi står inför ett invecklat problem som har att göra med fragmenteringen och utformningen av den europeiska mobiltelefonimarknaden.
<P>
När konsumenterna väljer mobiloperatör ser de framför allt till priserna inom landet, eller till vad det kostar att köpa en ny mobiltelefonmodell. De granskar inte roamingavgifterna lika noga. När de korsar gränsen till en annan av EU:s medlemsstater får de betala dessa roamingavgifter även om de bara blir uppringda. Det enda alternativet för konsumenten är att välja bort mobiltelefonen som kommunikationsmedel. Ur den synvinkeln fungerar inte konkurrensen mellan operatörerna. Den faktiska operatören i ursprungslandet måste betala operatören av ett värdnät för signalöverföringen.
<P>
Turistmål och vissa andra länder tar emot ett stort antal besökare på kort tid, medan andra länders medborgare i större utsträckning reser utomlands. Det skapar obalans mellan tillgång och efterfrågan, vilket förklarar det höga bruttoavgiftsuttaget även mellan operatörerna själva. Dessutom är det dyrare att bygga upp och driva mobilnät i vissa länder. Vidare har mindre operatörer, och nya operatörer som dykt upp på marknaden, visat att de ofta utsätts för diskriminerande prissättning från de stora, alleuropeiska operatörerna. Till sist hamnar notan alltid hos konsumenten.
<P>
Den förordning som vi kommer att anta i morgon är en kortsiktig lösning. Vi kan inte ha en prisreglering hur länge som helst, eftersom detta påverkar vår innovationsförmåga och till och med kan påverka konkurrenskraften. Därför ska Europeiska kommissionen, enligt förordningen, analysera olika metoder för att reglera marknaden. Vissa sådana metoder föreslås till och med i förordningen. När vi om två-tre år har tillgång till mer information, kommer vi att kunna diskutera andra lösningar. Jag hoppas att vi då får möjlighet att genomföra en rättslig ram för konkurrenskraftiga roamingpriser på lång sikt.
<P>
Med undantag för denna punkt anser jag att parlamentet har förbättrat förordningen i många olika avseenden. Vi har minskat de maximala grossistavgifterna för dataöverföring till 50 cent per megabyte, i syfte att uppmuntra användandet av denna tjänst och främja en äkta konkurrens i sektorn. Vi har sörjt för att kundrådgivningen om mobil Internetuppkoppling omfattas av lättbegripligare riktlinjer. Vi har också gjort de bestämmelser som ska begränsa månadskostnaden för dataöverföring vid roaming till högst 50 euro betydligt flexiblare för dem som vill utnyttja den här möjligheten. De SMS-meddelanden om roamingpriser som ska skickas när konsumenten reser in i ett utländsk nät ska också innehålla en hänvisning till det unika larmnumret 112. Vi har minskat maximipriserna för både inkommande och utgående samtal, samtidigt som det återstår en vinstmarginal för operatörerna. Vi har också infört ett förbud för att debitera kunder som vistas utomlands för lämnade röstmeddelanden, något som fortfarande förekommer hos vissa operatörer.
<P>
Låt mig till sist tacka alla ledamotskolleger från de andra politiska grupperna för deras insatser under hård tidspress, liksom kommissionsledamot Viviane Reding och hennes medarbetare, ambassadör Jana Reinišová, företrädarna för de tjeckiska och franska ordförandeskapen, rådet och inte minst våra egna medarbetare här i Europaparlamentet. Vi har alla jobbat gemensamt för att miljoner medborgare ska kunna åtnjuta godtagbara roamingpriser nu i sommar.
<SPEAKER ID="122" NAME="Viviane Reding">
ledamot av kommissionen. - (EN) Fru talman! Jag håller fullständigt med föredraganden, som jag vill gratulera till ett snabbt och effektivt arbete.
<P>
Vi står här inför ett hinder för den fria rörligheten. Om man straffar medborgarna genom deras telefonräkning när de flyttar över en gräns, så är det helt enkelt inte den inre marknad vi strävar efter och som vi vill bygga upp. För att kunna ge våra medborgare denna rörelsefrihet måste vi därför bli av med alla dessa hinder. De hindren oroar många människor. Cirka 150 miljoner medborgare i Europeiska unionen använder sin mobiltelefon minst en gång per år för roaming när de är utomlands och de måste betala priset. Det är studenter, resenärer och semesterfirare, men det är också arbetstagare, journalister och affärsmänniskor som pendlar över gränserna och som är handikappade av de mycket höga avgifterna för att kommunicera.
<P>
Därför tackar jag Europaparlamentet för att det reagerade så snabbt på kommissionens förslag. Jag tror vi har lyckats lägga fram ett konkret förslag på rekordkort tid i Europeiska unionen - endast sju månader från förslag till genomförande. Det är första gången detta sker och det är första gången i de europeiska konsumenternas intresse.
<P>
Jag vill bara säga ett par ord om vad det första roamingpaketet har uppnått. När det gäller röstroaming har det gett 60 procent lägre pris för medborgaren och 30 procent mer trafik för branschen. Branschen har också, och detta är intressant, sett en stadig ökning av penetrationstakten när det gäller medborgarnas användning av mobiltelefoner. Vi har nu en genomsnittlig penetrationsnivå i Europa på 119 procent. Det är ett absolut världsrekord och eftersom roamingpriserna sjunker, ger det frihet åt de medborgare som använder sina mobiltelefoner. Det ger också branschen goda vinster, eftersom deras trafik hela tiden ökar. Samtidigt sjunker de nationella priserna. Sedan Barrosokommissionen tog tag i detta har de inhemska priserna för mobil kommunikation sjunkit med nästan 35 procent. Det är ett svar till dem som säger att om vi sänker kostnaden för roaming, så kommer de nationella priserna att stiga. Det har inte blivit så. Statistiken pekar på motsatsen.
<P>
Nu ska vi gå ett steg längre, i första hand naturligtvis vad gäller röstroaming. Jag tycker det är väldigt bra att vi sänker taken så att konkurrensen mellan olika erbjudanden kan ske under taken. Det är mycket viktigt att vi lägger till SMS-roaming, för det skickas 2,5 miljarder textmeddelanden varje dag i Europeiska unionen. Branschens intäkter från detta är cirka 800 miljoner euro. Och vem är det som skickar SMS? I huvudsak våra ungdomar. 77 procent av ungdomarna upp till 24 års ålder använder textmeddelanden när de är utomlands, för det är enklare och billigare för dem. Därför straffas de när de måste betala extra höga kostnader jämfört med kostnaden för operatören när de använder roaming. Bra - vi sänker de priserna så att textmeddelanden blir något normalt om du är hemma eller om du är i grannlandet. Det kommer konsumenterna att tjäna mycket på. Minskningen - som vi kommer att rösta om i parlamentet i morgon - blir 60 procent för textmeddelanden. När det gäller faktureringen per sekund för roamingsamtal ska man enkelt uttryckt inte låta människor betala för vad de inte har utnyttjat, utan enbart för det de verkligen har utnyttjat. Vi kommer också att sänka dagens dolda avgift på 24 procent, så att man bara betalar för det man verkligen har förbrukat och för dataroaming, där vi tror att detta är något som kommer i framtiden.
<P>
Men även om vi vill att man i framtiden ska kunna ladda ned en film, en tidningsartikel eller en bild, oavsett var man befinner sig, och skicka den till sina vänner, så har vi i dag skandalösa fakturor. Jag har sett kopior av fakturor där människor har varit i ett annat land tre-fyra dagar och tvingats betala tusentals euro bara för att de laddat ned sitt favoritprogram på tv eller tidningsartiklar som de brukar ta del av. Detta kommer nu att upphöra, bland annat eftersom det i den nya förordningen kommer att finnas en spärrfunktion som den 1 juli 2010 blir en standardgräns som ska tillämpas automatiskt för att skydda våra konsumenter.
<P>
Så detta är en bra dag för Europa och en fantastisk dag för Europas konsumenter. Stort tack till er i Europaparlamentet som har arbetat så snabbt. Jag tror att människorna utanför parlamentet kommer att förstå att detta parlament arbetar för medborgarnas bästa.
<SPEAKER ID="124" NAME="Syed Kamall">
föredragande för yttrandet från utskottet för inre marknaden och konsumentskydd. - (EN) Herr talman! Låt mig börja med att först av allt tacka skuggföredragandena från samtliga grupper, personal och rådgivare från utskottet för inre marknaden. Jag tror att vi i utskottet för inre marknaden kan vara stolta över att vi nådde enighet om ökad insyn och om vägar för att äntligen eliminera problemet med fakturachocker. De chockerna var inte bra för mobiloperatörernas rykte. Men ännu viktigare, de var inte bra för konsumenterna.
<P>
När det gäller pristak har jag fortfarande vissa invändningar. Vi måste fråga oss själva vilka konsumenter som kommer att dra nytta av en Sovjetinspirerad ekonomi med pristak. Högst 35 procent av konsumenterna utnyttjar faktiskt möjligheten till roaming och siffrorna över regelbundna roamare är mycket lägre. Dessutom kommer denna lagstiftning i första hand att bli till gagn för en liten grupp av privilegierade konsumenter, såsom kommissionens tjänstemän, Europaparlamentets ledamöter, lobbyister och affärsmän, vilket kommissionsledamoten själv medgav. Därför får vi hoppas att vi inte stjäl från de fattiga för att ge de rikare billigare telefonsamtal.
<SPEAKER ID="125" NAME="Manolis Mavrommatis" LANGUAGE="EL">
Herr talman, fru kommissionsledamot, mina damer och herrar! Låt mig börja med att gratulera såväl föredraganden, Adina-Ioana Vălean, som föredraganden för den första roamingförordningen, Paul Rübig, till det utmärkta samarbete som vi haft i utskottet för kultur och utbildning, vars föredragande jag är. Detta är en fråga som naturligtvis intresserar både 150 miljoner konsumenter och telekomsektorn.
<P>
Efter att den första förordningen framgångsrikt började tillämpas för två år sedan, uppmanas nu Europaparlamentet att godkänna en omarbetad förordning som omfattar SMS- och dataöverföringspriser.
<P>
Jag skulle själv vilja säga några ord om nyttan av den nya förordningen, i synnerhet för affärsresenärer. Journalister kommer till exempel att få stor användning för möjligheten att ladda ned filer till sin mobiltelefon.
<P>
Som kommissionsledamoten sa blir den omarbetade förordningen en säkerhetsventil som skyddar oss mot de överdrivna och okontrollerade avgifter som mobiloperatörerna hittills har tagit ut. Om betänkandet röstas igenom är det ännu en seger för parlamentet i dess strid för att skydda konsumenterna, och ännu ett stort steg framåt som kommer att gjuta nytt liv i den inre marknaden.
<P>
Slutligen hoppas jag att denna förordning kan träda i kraft i sommar, eftersom institutionerna är ense, så att alla resenärer är skyddade från mobiloperatörernas obegripliga avgifter och överprissättning.
<SPEAKER ID="126" NAME="Paul Rübig" LANGUAGE="DE">
Tack, herr talman. Jag vill gratulera föredraganden, Adina-Ioana Vălean, men också kommissionsledamot Viviane Reding, som var mycket engagerad i förhandlingarna om Roaming II-förordningen. Jag anser att vi har tagit ett stort steg framåt genom dessa förhandlingar, liksom naturligtvis genom målet att minska skillnaden mellan de nationella prisnivåerna och de priser som vi betalar när vi vistas i andra europeiska länder.
<P>
Det är också bra att de nationella tillsynsmyndigheterna nu får ansvaret för roaming och därmed kan överta tillsyns- och övervakningsfunktionen. Detta ökar utan tvekan öppenheten. Öppenhet är avgörande för att en marknad ska fungera. Hittills har öppenheten brustit på en rad områden, men det har också förekommit allvarliga fall av marknadsmissbruk.
<P>
Att debitera upp till tusen gånger så mycket för dataroaming, vilket ofta förekommer, är fel. Framtidens sekundbaserade debitering för inkommande samtal blir också definitivt en förbättring som gör att unionsmedborgarna kan spara pengar.
<SPEAKER ID="127" NAME="David Hammerstein" LANGUAGE="ES">
Herr talman! När marknaden inte fungerar måste vi ingripa. Vi har än en gång brutit ett tabu. Den fria marknaden är ingen helig ko, särskilt inte i kristid, när de europeiska konsumenterna har tommare fickor än någonsin.
<P>
Syftet med uppgörelsen är att begränsa överdebiteringen för samtal och SMS vid roaming. Detta gagnar konsumenterna, främjar kommunikationen mellan länderna i Europa och främjar bilden av ett positivt Europa som gör nytta.
<P>
Miljoner unionsmedborgare kan få se sina teleräkningar krympa. Eller så inträffar motsatsen: När ett SMS bara kostar 11 cent, kanske folk börjar skriva SMS hela dagarna, så att deras kostnader i slutändan blir oförändrade.
<P>
Åtgärderna på överföringsområdet är särskilt bra. De innebär att debiteringen blir sekundbaserad efter de första 30 sekunderna. Maximipriserna för SMS och dataöverföring hade kunnat vara lite lägre, men detta är en kompromiss som vi godtog för att kunna enas.
<P>
Jag vill tacka kommissionsledamot Viviane Reding, Adina-Ioana Vălean och föredragandena från alla politiska grupper, eftersom vi har visat ett utmärkt prov på Europeiska unionens handlingskraft i kristid.
<SPEAKER ID="128" NAME="Talmannen">
Då sätter vi punkt i denna positiva anda. Det är viktigt, inte minst nu före Europavalet. Nu ger jag ordet till Adina-Ioana Vălean i enlighet med ”catch the eye-förfarandet”.
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Herr talman, fru kommissionsledamot! Jag vill börja med att gratulera mina ledamotskolleger till deras arbete och till det betänkande som de har sammanställt. Europaparlamentet arbetar verkligen för unionsmedborgarnas bästa. Jag minns också att vi för två år sedan, under den förra debatten, förde mycket intensiva diskussioner om att minska roamingpriserna inom mobiltelefonin. De glädjer mig att vi inte blev oense den här gången. Nu har vi faktiskt också snabbt antagit denna prissänkning. Låt mig säga att jag anser det väldigt angeläget att fortsätta att sänka de nuvarande mobiltelefoniavgifterna med större belopp, för både utgående och inkommande samtal. Att minska kostnaden för SMS är särskilt viktigt.
<P>
Detta är ju inget vi gör enbart för den yngre generationens skull, utan för att det gagnar alla som reser inom Europeiska unionen. Denna åtgärd är dels ett sätt att skydda konsumenterna, men dels faktiskt också ett bra exempel på hur en marknadsreglering kan gagna unionsmedborgarna.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Herr talman, fru kommissionsledamot! Mobiltelefonen och Internet har kommit att stå för rörlighet och innovationsförmåga. Medborgarna bör därför ha omfattande och enkel tillgång till telefonitjänster. Stick i stäv med kommissionsledamotens många maningar är roamingpriserna för SMS fortfarande i genomsnitt betydligt högre än de inhemska SMS-priserna, som de överskrider med god marginal. Vi bör försöka förändra den här situationen. Jag sätter här stort värde på kommissionens och kommissionsledamotens insatser.
<P>
Vi har en likartad situation på Internetsidan. Varför ska det vara en lyx att använda Internet från mobiltelefonen? Vi vill alla att så många som möjligt ska ha tillgång till Internet. Att sänka priserna för dataroaming skulle definitivt bidra till detta. Detta är viktigt, eftersom denna fråga i stort utsträckning berör samhällets yngsta åldersgrupp.
<SPEAKER ID="131" NAME="Bogusław Liberadzki" AFFILIATION="PSE">
(PL) Herr talman, fru kommissionsledamot! Jag tycker att vi är på rätt väg. Med det menar jag de radikala prissänkningarna för röstsamtal och Internetuppkoppling vid roaming. Detta är ett första steg, och jag tror att vi får se fler. Detta är faktorer som kan påskynda förverkligandet av Lissabonstrategin. Detta är viktigt på utbildningsområdet och för ungdomar. Det är viktigt att relativt fattiga personer och låginkomsttagare har tillgång till Internet. Vi är på väg åt rätt håll. När detta blir känt kan vi utan tvekan räkna med varma reaktioner. Jag vill tacka kommissionen.
<SPEAKER ID="132" NAME="Alojz Peterle" AFFILIATION="PPE-DE">
(SL) Jag vill varmt gratulera föredraganden och kommissionsledamoten. Fru kommissionsledamot! För några år sedan sa jag till er att jag inte gillade att straffas för att jag använde telefonen utomlands. Jag hade aldrig trott att min ställning som konsument skulle förbättras så snabbt, i synnerhet inte tack vare det här direktivet.
<P>
Direktivet visar hur Europeiska unionen, tack vare sin gemensamma politik, kan stärka banden till medborgarna genom att göra nytta där det märks mest, nämligen i plånboken. Direktivet stärker EU:s roll, konkurrenskraften och den gemensamma ekonomin. I mina ögon är detta något av det viktigaste som kommissionen och parlamentet åstadkommit under sina nuvarande mandatperioder. Allt jag önskar mig nu är att vi ska handla i samma anda och slå vakt om konsumenternas intressen på samma sätt under nästa mandatperiod. Jag gratulerar er än en gång. Tack så mycket.
<SPEAKER ID="133" NAME="Viviane Reding">
ledamot av kommissionen. - (EN) Herr talman! Jag vill börja med att tacka de ledamöter som har gjort ett fantastiskt jobb, först naturligtvis föredraganden Adina-Ioana Vălean, men också föredragandena från de andra utskotten, skuggföredragandena och gruppernas språkrör. De har gjort det möjligt för ett mycket viktigt förslag om den fria rörligheten för medborgare och om att sänka överdrivet höga avgifter att bli verklighet. Jag tycker det är ett fantastiskt tillfälle för den inre marknaden. Det är också ett fantastiskt tillfälle eftersom det visar för medborgarna att Europaparlamentets ledamöter tar dem på allvar.
<P>
Men låt mig trots detta bara säga - med all respekt för Syed Kamall, till exempel - att när marknaden inte fungerar så måste det politiska ledarskapet ingripa. Jag skulle vilja att någon här i parlamentet förklarar för mig hur man kan påstå att marknaden fungerar när operatörernas kostnader för att överföra ett textmeddelande från ett land till ett annat är under 11 cent, medan den genomsnittliga konsumenten måste betala över 28 cent. Då är det något som inte fungerar som det ska.
<P>
Så om vi nu bestämmer ett tak på 11 cent, tror jag att det finns gott om manöverutrymme. Det finns gott om utrymme för konkurrensen att utvecklas. Som de flesta av oss i denna kammare skulle jag ha önskat att marknaden fungerade så vi inte behövde göra detta. Nå, låt oss hoppas att vi inte ska behöva ingripa igen i framtiden och låt oss hoppas att marknaden efter det här beslutet verkligen kommer att fungera till förmån för branschen, medborgarna, den fria rörligheten och till förmån för den inre marknaden där alla medborgare kan resa utan att straffas genom telefonräkningen.
<SPEAKER ID="134" NAME="Adina-Ioana Vălean" LANGUAGE="RO">
Att minska roamingavgifterna är ett absolut måste. Vi är alla överens om att marknaden inte fungerar, även om vi kan diskutera hur vi ska reglera den.
<P>
Just nu diskuterar vi kommissionens förslag att införa vissa maximipriser. Är detta bästa tänkbara verktyg? Det vet vi inte, men just nu är det den enda möjlighet som står till buds. Jag hoppas att vi hittar alternativa metoder i framtiden.
<P>
Slutligen några ord till branschen som helhet. Vi får inte skapa en bild av att mobiltelefonisektorn hänsynslöst suger ut konsumenterna. Det vore ett farligt synsätt, eftersom detta är en framgångsrik bransch som skapat nya arbetstillfällen, givit ett stort bidrag till statsfinanserna och stimulerat till teknisk innovation. Jag anser därför att det är viktigt att vi som har reglerat marknaden inte blir alltför nöjda med vår insats, utan har som mål att åstadkomma långsiktiga fördelar genom ytterligare förbättringar.
<P>
Jag tackar alla som bidragit till betänkandet, och hoppas att vi kan fortsätta att diskutera ämnet någon annan gång.
<SPEAKER ID="135" NAME="Talmannen">
Debatten är härmed avslutad.
<P>
Omröstningen kommer att äga rum på onsdag den 22 april 2009.
