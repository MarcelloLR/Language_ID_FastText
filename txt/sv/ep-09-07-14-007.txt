<CHAPTER ID="007">
Val av Europaparlamentets talman
<SPEAKER ID="011" NAME="Talmannen">
Denna morgon ska vi i enlighet med arbetsordningen välja talman. Enligt artikel 13 i arbetsordningen måste kandidater till posten som talman nomineras, med de berörda ledamöternas samtycke, av en grupp eller av minst 40 ledamöter.
<P>
Enligt villkoren i arbetsordningen har jag erhållit följande nomineringar till posten som talman för Europaparlamentet:
<P>
Jerzy Buzek
<P>
Eva-Britt Svensson
<P>
Kandidaterna har meddelat mig att de samtycker till respektive nominering. Båda kandidaterna kommer nu att presentera sig kort, och det är Eva-Britt Svensson som börjar.
<SPEAKER ID="012" NAME="Eva-Britt Svensson" AFFILIATION="GUE/NGL">
Herr talman! Värderade kolleger! Jag vill gratulera alla mina kolleger till det förtroende som har visats er från medborgarna i era respektive medlemsstater. Det är ett stort förtroende och därmed också ett stort ansvar för att vi alla ska motsvara våra medborgares förväntningar och krav på nödvändiga förändringar samt bygga ett medborgarnas Europa. Demokratin, rätten att välja sina förtroendevalda, är det viktigaste instrumentet som våra medborgare har. För att kunna tala om en verklig demokrati, krävs det mer än rätten att rösta. Det krävs öppenhet, det krävs offentlighet, och det kräver en öppen debatt.
<P>
Därför vill jag säga att det är oerhört viktigt att vi nu ser till att reformera förfarandet för första behandlingen. Vi måste ta parlamentets förtroende på allvar och visa den öppenhet som krävs även när det gäller förfarandet för första behandlingen.
<P>
Kolleger, vi står inför stora utmaningar: en ekonomisk kris med en ökad arbetslöshet, ett ökat utanförskap och social otrygghet. Vi har en klimatkris som redan har skapat klimatflyktingar. Som vanligt drabbas de fattigaste först och hårdast. Vi ser ett EU och en värld med orättvisor och fattigdom. Det finns emellertid politiska lösningar på dessa kriser, men det kräver en förändrad politik. Den politik som förts hittills har inte löst de problem som vi har ansvaret för att lösa. Tvärtom har den på många områden bidragit till att skapa kriserna.
<P>
Vi behöver en förändrad politik. Vi behöver en politik för ett socialt Europa, en politik som driver löntagarnas rättigheter mot social dumpning. Vi behöver en politik som hindrar social utslagning och fattigdom. Vi behöver en politik som tillvaratar alla medborgares delaktighet. Vi behöver en politik som icke diskriminerar någon medborgare, oavsett om vi talar om etnicitet, funktionshinder, kön, ålder eller sexuell läggning. Jag vill se ett EU som värnar alla sina medborgares intressen.
<P>
Jag vill ha och se en politik som skapar nya jobb - nya, gröna jobb. Det behövs investeringar i grön teknik som - förutom att de skapar de nödvändiga nya jobben - även bidrar till att skapa tillväxt och ser till att stoppa klimatförändringarna, vilket är en av de absolut viktigaste uppgifterna för mänskligheten och för Europa.
<P>
Jag vill se ett EU som tar sitt ansvar för en rättvis och ansvarsfull internationell handel. Jag vill se ett EU med en human asyl- och invandringspolitik, som skyddar immigranterna och deras rättigheter. Jag vill se ett mångfaldens Europa. Det är så vi skapar utveckling. Jag vill se ett mångfaldens Europa, där vi värnar varje medborgare. Jag vill se ett Europa, ett EU, som tar sitt ansvar när det gäller mänskliga rättigheter. När våra mänskliga rättigheter förtrycks, oavsett var i världen det sker, kan vi aldrig, aldrig, kompromissa. Dessa rättigheter är okränkbara. Det gäller varje människa. Oavsett om det handlar om yttrandefrihet, offentlighet, personlig integritet osv. är de mänskliga rättigheterna okränkbara. Det är vårt ansvar, kära kolleger, att stå upp för de mänskliga rättigheterna, var i världen de än hotas.
<P>
Jag gläder mig åt informationen från talmannen att valet i juni ökade kvinnorepresentationen i parlamentet. Det har kunnat ske tack vare ett gemensamt arbete för både män och kvinnor. Vi har arbetat tillsammans för att öka kvinnorepresentationen. Nu tar vi ytterligare ett steg. Nu ser vi till att kvinnors inflytande ökas även när det gäller de förtroendeuppdrag som parlamentet och EU:s övriga institutioner har. Nu har vi möjligheten. Tillsammans, mina vänner och kolleger, kan vi visa våra medborgare i Europa att vi tar ansvaret och visa hur ett modernt, mångfaldens samhälle växer fram.
<P>
I dag har var och en av er makten över valsedeln. Ni har i dag makten att ge en stark signal till våra medborgare om att vi nu bygger medborgarnas Europa, ett socialt Europa, att visa både våra medborgare och vår omvärld att EU är berett att ta sitt ansvar för global rättvisa, för mänskliga rättigheter och för globalt miljöansvar, och att visa den makt vi har med vår valsedel att ge den signal som Europas medborgare förväntar sig av detta parlament.
<P>
(Applåder)
<SPEAKER ID="013" NAME="Jerzy Buzek" AFFILIATION="PPE">
(PL) Herr talman, ärade företrädare för rådet och kommissionen, mina damer och herrar! Låt oss först och främst glädjas över att vi nu samlas här i kammaren. Vi företräder en halv miljard invånare på vår kontinent - det är ett mycket stort ansvar.
<P>
Jag vill säga några ord om mig själv. Jag är forskare till yrket. Jag inledde min politiska verksamhet 1980 i fackföreningen Solidarność, som kämpade för frihet och mänskliga och medborgerliga rättigheter.
<P>
(Applåder)
<P>
Kampen för mänskliga och medborgerliga rättigheter har alltid stått i centrum för mitt politiska arbete. Åren 1997-2001 var jag Polens premiärminister. I fyra år förhandlade vi om Polens medlemskap i Europeiska unionen. Sedan 2004 har jag varit ledamot av Europaparlamentet. Jag har arbetat med forskning, innovation och nya tekniker, därefter med energisäkerhet, klimatförändringen och hur vi ska hantera den, och även med det östra partnerskapet. Alla dessa frågor är faktiskt våra prioriteringar under den nya valperiod som vi just har inlett.
<P>
Vi får inte glömma att vi för närvarande genomgår en kris och våra medborgare förväntar sig först och främst att vi ska hantera krisen. Det är även viktigt att vi rationaliserar parlamentets verksamhet, en process som redan har inletts tack vare de åtgärder som har vidtagits under de senaste åren. Men vi kan bara åstadkomma detta om Lissabonfördraget antas helt och fullt. Genom Lissabonfördraget kommer vi att bli mer effektiva och produktiva, och vi kommer att kunna agera på internationell nivå. Vi har vissa åtaganden: Medelhavsområdet, det östra partnerskapet, Latinamerika, den strategiska alliansen med Förenta staterna och de nya makterna på världsarenan. Dessa är våra största utmaningar, och det är just därför Lissabonfördraget kommer att bli det perfekta verktyget för att möta dessa utmaningar.
<P>
Avslutningsvis vill jag säga er att den viktigaste kris som vi måste ta itu med - och vi måste erkänna att den finns, hur svårt det än kan vara - är det bristande förtroendet hos våra medborgare. Låt oss tala allvar med varandra, vilket vi måste göra ibland, så att vi kan övervinna våra svagheter. Ofta förstår inte våra medborgare vad vi gör. Vi måste göra allt vi kan för att ändra på detta. Detta är först och främst vårt ansvar som ledamöter av Europaparlamentet, när vi kommer hit varje vecka från våra valkretsar och när vi reser tillbaka dit i slutet av veckan, över hela EU. Vi vet bättre än någon annan vad våra väljare är missnöjda med och vad de förväntar sig. Låt oss hoppas på detta framför allt annat, eftersom det då blir lättare för oss att leva upp till de utmaningar som vi står inför.
<P>
(Applåder)
<P>
(Omröstning och röstsammanräkning: se protokollet)
<P>
(Sammanträdet avbröts kl. 11.00 för röstsammanräkning och återupptogs kl. 11.45.)
<SPEAKER ID="015" NAME="Talmannen">
Jag tillkännager härmed resultatet av omröstningen i valet av talman.
<P>
Antal deltagande i omröstningen: 713.
<P>
Blanka eller förstörda valsedlar: 69.
<P>
Avgivna röster: 644.
<P>
Absolut majoritet för valet i denna omröstning: 323.
<P>
Jerzy Buzek fick 555 röster.
<P>
(Livliga och ihållande applåder)
<P>
Eva-Britt Svensson fick 89 röster.
<P>
(Applåder)
<P>
Jerzy Buzek har erhållit absolut majoritet av de avgivna rösterna och har följaktligen valts till parlamentets talman. Jag kommer nu att upprepa på mitt eget språk vad jag försökte säga på polska. Herr Buzek! Jag gratulerar er mycket hjärtligt till ert övertygande val och önskar er lycka till i det fantastiska arbete som ni nu kommer att ta over. Jag ber er att inta er plats på talmannens stol.
<P>
(Applåder)
<SPEAKER ID="017" NAME="Talmannen">
Kära kolleger! Tack för att ni har valt mig till Europaparlamentets talman. För mig är det både en enorm utmaning och en stor ära. Jag tackar er som har röstat på mig, jag kommer att göra allt för att inte svika ert förtroende. Till er som inte röstade på mig vill jag säga att jag kommer att försöka vinna över er på min sida. Jag vill arbeta med er alla, oavsett politiska konventioner. Jag räknar med ert stöd.
<P>
Fru Svensson! Tack för att ni deltog i valet till talman och för våra diskussioner. Till våra kolleger, Mario Mauro och Graham Watson, som ställde upp som kandidater men drog sig tillbaka tidigt för att stärka parlamentets enighet, vill jag säga att det var en storslagen gest.
<P>
Mario, jag vet hur viktiga de mänskliga rättigheterna är för dig. I mitt hemland föddes Solidarność, en stor människorättsrörelse ...
<P>
(Applåder)
<P>
... som var möjlig tack vare lärdomarna från Johannes Paulus II. För mig kommer mänskliga rättigheter också att vara en prioritering.
<P>
Graham, du talade om behovet av förändring här i parlamentet, om behovet av reform, om hur viktigt det är att vi engagerar våra medborgare i det europeiska projektet eftersom de blir alltmer ointresserade. Jag kommer att se till att vi, tillsammans, kommer att göra allt vi kan för att ändra på det.
<P>
(Applåder)
<SPEAKER ID="019" NAME="Joseph Daul" LANGUAGE="FR">
Herr talman! Det var oväntat, men det är en glädje - anser jag - att alla här inte längre tänker på att en öst- eller en västeuropé är talman för första gången i parlamentet. Vi har bara ett EU som symboliseras av vår talman, som finns i kammaren i dag.
<P>
(Applåder)
<P>
Det är det här som är enighet, och det är också i detta som vårt ansvar ligger, som ni sade tidigare, herr Buzek. Att glömma bort öst och väst, under de två och ett halvt åren av ert talmanskap, och bara tala om ett enda EU - det är min önskan, för er och för EU.
<SPEAKER ID="020" NAME="Martin Schulz" LANGUAGE="DE">
Herr talman! Jag vill gratulera er till att ha blivit vald på min grupps vägnar. Vi stödde valet av er och även om vi bör vara försiktiga och inte slita ut begreppet ”historiskt ögonblick”, anser jag att valet av er som talman för Europaparlamentet faktiskt är ett historiskt ögonblick.
<P>
(Applåder)
<P>
Enligt min mening är det ett historiskt ögonblick att vi 20 år efter Berlinmurens fall, sex år efter ert lands och många andra central- och östeuropeiska länders anslutning till Europeiska unionen - vilket trots allt var en process som ni själv inledde som premiärminister för ert land eftersom anslutningsförhandlingarna genomfördes under er ämbetstid - 20 år efter det att uppdelningen av världen i två tungt beväpnade block fick ett slut, efter att ha övervunnit de stalinistiska diktaturerna i de länder som fick lida 40 år längre under dessa diktaturer än västra Europa behövde under fascistdiktaturerna, och när det 20 år senare är helt naturligt att ledamöter från Polen, Ungern, de baltiska staterna, Tjeckien eller Slovakien sitter tillsammans med ledamöter från Frankrike, Portugal, Finland, Tyskland, Österrike eller Italien här i kammaren, kan välja en företrädare för Solidarność som talman för denna församling, en demokratiskt vald statschef för den polska regeringen, i ett fritt, slutet och rättvist val. Det visar att Europa - denna storslagna kontinent där 27 stater har förenat sig för att bli Euroepiska unionen - verkligen står för något, och det är att drömmen om att demokrati och frihet kan bli verklighet om vi inte bara drömmer, utan också arbetar aktivt för att åstadkomma detta, som ni har gjort i ert liv.
<P>
Jag anser därför att ert talmanskap även tjänar som en påminnelse för oss alla att vår unions värden grundas på de värden som ställde diktatorerna mot väggen och besegrade diktaturerna. Det är vår grupps önskan att ert talmanskap kommer att grundas på de värdena. Mina uppriktiga gratulationer, herr Buzek.
<P>
(Applåder)
<SPEAKER ID="021" NAME="Guy Verhofstadt" LANGUAGE="EN">
Herr talman! Först och främst gratulerar gruppen Alliansen liberaler och demokrater er till att ha valts till talman. Jag kan säga er att ni har ALDE-gruppens fulla stöd för ert arbete under de kommande åren. Enligt vår åsikt är er uppgift att skapa ett mer integrerat EU som tillämpar gemenskapsmetoden.
<P>
Ni har blivit talman vid en mycket svår tid: vi måste ratificera Lissabonfördraget, vi måste enas om en gemensam strategi mot den ekonomiska och finansiella krisen. Detta är en enorm uppgift och ni har vår grupps fulla stöd. Ni ska veta att ni har en stor EU-vänlig majoritet bakom er här i parlamentet. Det är viktigt att ni är medveten om det.
<P>
(Applåder)
<P>
Det enda kravet vi har är att ni utnyttjar den, denna stora EU-vänliga majoritet. Att föra EU vidare innebär nämligen att ni även säger vad ni tycker i Europeiska rådet, som ni känner till så väl, precis som jag gör. Jag hoppas att ni kan göra er röst hörd där och skapa ”mer EU” även inom denna institution.
<P>
(Applåder)
<SPEAKER ID="022" NAME="Rebecca Harms">
för Verts/ALE-gruppen. - (DE) Herr talman! Jag ansluter mig till de föregående talarna och gratulerar er på min grupps vägnar. Vi är också mycket nöjda med att ni har valts.
<P>
Jag anser att det är en lätt underdrift när ni säger att det är en ära för er att inneha det ämbete som vi har valt er till i dag. Det är tvärtom en ära för oss - åtminstone enligt De gröna/Europeiska fria alliansens åsikt - att ha er som talman. Allt ni har gjort under er politiska karriär har bidragit till att ni innehar ert nuvarande ämbete, och vi förlitar oss alla på er. Jag är inte säker på att det på två och ett halvt år kommer att vara möjligt att övervinna den uppdelning som fortfarande finns kvar mellan öst och väst, men med er som talman för parlamentet är jag övertygad om att vi kommer att kunna stärka broarna mellan öst och väst.
<P>
Personligen vill jag att det ska stå klart för ledamöterna från väst att Polen är beläget i mitten av kontinenten, att ni kommer från ett land i kontinentens hjärta och att arbetet för att stärka banden med öst nu måste bli mycket intensivare än det har varit tidigare. Ni har de bästa förutsättningarna för att göra detta. Det gladde mig stort att höra er säga att vi måste komma närmare våra medborgare. Vi i De gröna-gruppen kommer alltid att stödja er i detta. Att stärka EU inifrån är viktigt, men det är lika viktigt att tänka på EU i ett större sammanhang.
<P>
Jag vill gärna framföra ännu en personlig önskan. Eftersom jag lärde känna er särskilt väl på Kievs gator och torg under den orangea revolutionen - och ni var en mycket modig politiker redan då - låt oss inte glömma Ukraina i våra diskussioner om länderna öster om EU. Situationen där måste också förbättras. En sak som jag skulle vilja göra under EM i fotboll - som inte är så långt borta och kommer att hållas i Polen och Ukraina - är att se en eller två matcher med er.
<P>
Jag önskar er all framgång i er nya roll!
<P>
(Applåder)
<SPEAKER ID="023" NAME="Timothy Kirkhope" LANGUAGE="EN">
Herr talman! Jag gratulerar er till ert talmanskap och välkomnar särskilt att ni talade om historien i ert anförande - vilket även andra har gjort. Jag tror verkligen att ni kommer att värdesätta de friheter som parlamentet vill ha: yttrandefrihet, men också friheten att se framåt, mot förändring och reform i EU, och att parlamentet måste förändras och reformeras tillsammans med EU.
<P>
Eftersom ni har en historia som ni är stolt över, med all rätt, från 1980 i Solidarność och framåt, när ni förde in Polen i Nato och därefter inledde förhandlingar om EU-medlemskap, är ni rätt person för att anamma de förändringar som EU behöver nu.
<P>
Vi välkomnar er. Vi kommer att göra vårt allra bästa för att hjälpa er i den uppgift som ni har tagit på er.
<P>
(Applåder)
<SPEAKER ID="024" NAME="Lothar Bisky" LANGUAGE="DE">
Herr talman! Det gläder mig att en granne från Polen har blivit talman för parlamentet. Jag kommer från östra Tyskland och arbetar nära Słubice. Słubice och Frankfurt/Oder ingår båda i det enade Europa.
<P>
Jag vill tacka er för att ni särskilt inriktade er på den fortsatta integrationen mellan Öst- och Västeuropa. Det återstår fortfarande mycket att göra i det avseendet, vilket vi alla är medvetna om. Jag vill också nämna det viktiga bidrag som ni kan tillföra samarbetet och den kulturella mångfalden inom EU genom den polska kulturen.
<P>
Jag hoppas att jag snart får tillfälle att tala med er lite närmare. Jag har börjat arbeta för detta. Två av mina söner talar polska. Jag hade en gång äran att få dela ut Andrzej Wajda-filmpriset till regissören Andreas Dresen och hålla ett tal för att hedra honom. Andrzej Wajda och andra polska regissörer är en del av vår europeiska kultur. Jag hoppas att Öst- och Västeuropa inte kommer att glömma den östeuropeiska kulturens viktiga bidrag.
<P>
Herr talman, ni har vår respekt och vårt stöd!
<SPEAKER ID="025" NAME="Nigel Farage" LANGUAGE="EN">
Herr talman! Jag vill gratulera er till att ha blivit vald, även om jag tycker att denna morgon mer har liknat en påveinstallation. Om Europaparlamentet vore ett riktigt parlament skulle det välja ledamöter som talmän på grund av deras kompetens och inte köra med de gamla vanliga uppgörelserna mellan de stora grupperna. Detta är snarare en skam.
<P>
Jag tycker inte att tecknen på förändringar ser särskilt lovande ut. Se bara i går, när beväpnade Eurocorps-soldater paraderade med EU-flaggan runt gården här utanför, ett slags EU-version av en parad för fanan. Vi hade en orkester, vi hade Europahymnen, vi hade en kör, och vi började också med hymnen i dag. Det är samma flagga och hymn som ni sade att de skulle tas bort efter det att fransmännen och nederländarna klokt nog sade nej till den förskräckliga EU-konstitutionen.
<P>
Ni låtsas inte ens längre. Ni går vidare med alla symboler för en självständig stat och försöker samtidigt ljuga för och lura irländarna genom att ge dem en rad garantier som inte ens är värda pappret de är skrivna på. Men jag kan säga er att många av oss i gruppen Frihet och demokrati i Europa kommer att göra allt vi kan för att hjälpa nejsidan i den irländska folkomröstningen.
<P>
(Häcklande)
<P>
Framtiden för EU-demokratin vilar mycket tungt på irländarnas axlar.
<P>
Herr talman, ni kämpade mot Sovjetunionen. Ni kämpade för demokrati. Ni kämpade för nationellt självbestämmande. Om ni fortsätter att strunta i de demokratiska rösterna från länder som Frankrike, Nederländerna och Irland kommer ni att göra EU till just en sådan union som ni kämpade så hårt emot. Jag ber er, lyssna till folket.
<P>
(Blandade reaktioner)
<SPEAKER ID="026" NAME="Talmannen">
Herr Farage! Tack för ert inlägg. EU-parlamentarismen har alltid varit ett forum för olika åsikter. Det är det som diskussionen i EU grundas på. De ledamöter som hade begärt ordet har nu talat färdigt, men jag ser att Europeiska kommissionens ordförande José Manuel Barroso signalerar att han gärna vill säga ett par ord. Herr Barroso! Ni har ordet.
<SPEAKER ID="027" NAME="José Manuel Barroso" LANGUAGE="FR">
Herr talman! Jag vill, både personligen och på kommissionens vägnar, gratulera er mycket hjärtligt till att ni har valts som talman för Europaparlamentet.
<P>
Den väg som ni har valt har lett er att modigt försvara friheten, demokratin och rättsordningen för att bidra till att införa dem i ert eget land, Polen. Er politiska karriär har lett er så långt som till att bli premiärminister, innan ni valdes som ledamot av Europaparlamentet. Ni är den första talmannen i parlamentet som kommer från en medlemsstat i Central- eller Östeuropa. Det är med denna rikedom av exceptionella erfarenheter och med de värden som ni försvarar som ni i dag tillträder ert nya ämbete som talman för Europaparlamentet.
<P>
Tjugo år efter Berlinmurens fall och fem år efter utvidgningen är valet av er en seger för det återförenade Europa. Vi är många här som känner till och uppskattar er personlighet, er politiska vision och ert kampanjarbete. Lika många av oss anser att det är just era personliga förtjänster som gör er naturligt lämpad att tillträda ämbetet som talman och aktivt och passionerat försvara EU och EU-medborgarnas intressen. Denna erfarenhet och dessa värderingar innebär att överlämnandet från Hans-Gert Pöttering - som känner till parlamentet bättre än någon annan - till er kommer att bli harmoniskt. Jag önskar herr Pöttering all lycka när han nu lämnar sitt ämbete. Han har utfört sitt arbete med utomordentlig värdighet och en orubblig tro på EU.
<P>
I dessa svåra tider och med tanke på den komplexa politiska modell som vi har, måste vi nu mer än någonsin arbeta i en positiv, konstruktiv och gemensam anda för att göra framsteg med EU. Parlamentets behörigheter och befogenheter kommer även att stärkas i och med Lissabonfördraget, som en överväldigande majoritet av parlamentet, och kommissionen, vill anta. Ett fördrag som i själva verket redan har antagits av 26 parlament i vårt EU förtjänar alla Europaparlamentsledamöters respekt.
<P>
Våra institutioner måste stärka varandra för det europeiska projektets skull. Detta gäller särskilt förbindelserna mellan parlamentet och kommissionen. Vi vet mycket väl att det är samarbetet mellan våra två institutioner som driver EU-projektet framåt.
<P>
Herr talman, kära vän! Allt som återstår för mig är nu att önska er, och det nya parlamentet, lycka till i ert arbete för att skapa ett EU som främjar värdena frihet och solidaritet ännu starkare.
<SPEAKER ID="028" NAME="Bruno Gollnisch" AFFILIATION="NI">
(FR) Herr talman! Jag är nästan van vid att bli bortglömd, precis som mina grupplösa kolleger, som jag nu talar för när jag gratulerar er. Det är emellertid snarare ni som är värd att gratuleras än metoden för valet, eftersom ert segerrika val på sätt och vis är resultatet av en överenskommelse mellan de två stora grupperna här i parlamentet, som är motståndare till varandra på ett ganska konstgjort sätt i valtider, och sedan fortsätter att gemensamt styra parlamentet i fem år.
<P>
Jag hoppas att ni kommer att förvalta er valseger väl, och inte låta er styras av dessa två grupper. Jag hoppas också att ni kommer att försvara minoriteternas rättigheter, särskilt rättigheterna för dissidenter, som vi själva, för dem som oroar sig över hur den ekonomiska globaliseringen ska påverka deras identitet, över den allmänna hopblandningen av personer, varor och kapital, de som inte anser att detta nödvändigtvis medför fördelar och de som kritiserar den obegränsade ökningen av EU:s befogenheter över deras nationella friheter.
<P>
Vi är på sätt och vis dissidenter precis som ni en gång var. Vi hoppas att ni kommer att skydda dissidenternas rätt, och särskilt att ni kommer att fästa stor vikt vid att respektera arbetsordningen, som inte bör ändras systematiskt eftersom det står klart att den gynnar dem som enligt min mening är de verkliga försvararna av EU-nationernas friheter.
<P>
(Applåder)
