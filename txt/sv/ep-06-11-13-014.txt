<CHAPTER ID="014">
Arbetsplan
<SPEAKER ID="023" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet den 9 november 2006 har delats ut (artiklarna 130 och 131 i arbetsordningen). Följande ändringar har föreslagits:
<P>
Måndag:
<P>
Jag har erhållit en begäran från socialdemokratiska gruppen i Europaparlamentet om att skjuta upp debatten om betänkandet av Roselyne Bachelot-Narquin om förslaget till Europaparlamentets och rådets förordning om upprättande av Europeiska fonden för justering av globaliseringseffekter.
<P>
Vem vill lägga fram denna begäran från den socialdemokratiska gruppen?
<SPEAKER ID="024" NAME="Jean Louis Cottigny" AFFILIATION="PSE">
(FR) Herr talman! Socialdemokratiska gruppen i Europaparlamentet begär att debatten och omröstningen om betänkandet av Roselyne Bachelot-Narquin om Europeiska fonden för justering av globaliseringseffekter skjuts upp.
<P>
Vi fick inte tillgång till texten förrän sent på eftermiddagen, eftersom Ständiga representanternas kommitté (Coreper) och det finska ordförandeskapet inte lade fram sin version av förordningen förrän fredagen den 10 november. Trots att vi under hela den gångna veckan har arbetat tillsammans med föredraganden och haft informella möten med rådet och kommissionen, har vi därför inte kunnat hålla någon inledande diskussion inom gruppen mellan fredag kväll och i dag. Vi ber därför att både debatten och omröstningen skjuts upp till den andra sammanträdesperioden i november, så att vi hinner granska de förslag som rådet har lagt fram.
<SPEAKER ID="025" NAME="Roselyne Bachelot-Narquin " LANGUAGE="FR">
Herr talman! Jag begär ordet i samråd med gruppen för Europeiska folkpartiet (kristdemokrater) och Europademokrater för att stödja den ståndpunkt som har uttryckts av min parlamentskollega Jean Louis Cottigny, och för att begära att omröstningen och debatten senareläggs.
<P>
Som min kollega just sa fick vi tillgång till de senaste uppgifterna om rådets ståndpunkter först för några timmar sedan. Våra diskussioner hittills tyder på att rådets och parlamentets ståndpunkter, som har uttryckts av de två ansvariga utskotten, närmare bestämt utskottet för sysselsättning och sociala frågor och budgetutskottet, har närmat sig varandra mycket. Det finns inga garantier, men med den utgångspunkten kan vi kanske nå en överenskommelse i första behandlingen, vilket innebär att fonden kan etableras i början av nästa år, något som jag tror har varit alla parlamentsledamöternas förhoppning. Därför delar jag Jean Louis Cottignys uppfattning.
<P>
(Parlamentet samtyckte till detta förslag.)
<P>
(Arbetsplanen fastställdes.)
<P>

<SPEAKER ID="027" NAME="Jens-Peter Bonde" AFFILIATION="IND/DEM">
(EN) Herr talman! Utkastet till konstitution antogs med 500 röster mot 137, och bekräftades med 382 röster mot 125. Motståndarna har nu alltså var fjärde röst i Europaparlamentet, men när vi företräds vid sammanträden med nationella parlament är siffrorna bara 1 av 14. Nejsidan tilläts inte närvara i Berlin, London eller Paris. Parlamentet har nu skickat sammanlagt 58 företrädare, 54 från jasidan och bara 4 från nejsidan. Vid 7 av de 11 sammanträdena var nejsidan inte närvarande.
<P>
I torsdags sanktionerade talmanskonferensen denna diskriminering mot oss som är emot konstitutionsfördraget. Detta visar tydligt hur dåligt D'Hondt-systemet fungerar när det gäller minoriteter inom de stora grupperna. Några av oss har utarbetat reformprogrammet Fair Chair. Vi vill ha ett fair chair-system i stället för en kröning och rättvis representation i stället för diskriminering mot små grupper och minoriteter.
<P>
Vi kommer att presentera vår plattform vid en presskonferens i morgon kl. 14.00 i pressrummet dit ni är välkommen, herr talman.
<SPEAKER ID="028" NAME="Talmannen">
Herr Bonde! Som ni vet har talmanskonferensen redan diskuterat denna fråga och bekräftat att utskottsledamöterna ansvarar för utformningen av utskottsdelegationerna, och att utskottet därmed beslutar om lämplig representation.
<P>
Ni höll ert anförande i dag efter det att talmanskonferensen redan hade behandlat er begäran och fattat ett beslut, och det bör samtliga ledamöter känna till.
