<CHAPTER ID="011-01">
1. Pakistan: mordet på guvernören i Punjab, Salmaan Taseer
<SPEAKER ID="307" NAME="Talmannen">
Nästa punkt är en debatt om sju resolutionsförslag om Pakistan.
<SPEAKER ID="308" NAME="Marietje Schaake" LANGUAGE="EN">
Herr talman! Det pågår en avgörande kamp i Pakistan och den extremism som vi har sett måste få ett slut, framför allt de kränkande lagarna om hädelse. Dessa leder till ett klimat av rädsla och intolerans och i värsta fall till extremism.
<P>
Kampen mot extremism är ingen lätt uppgift, varför den pakistanska regeringen och alla de invånare som håller med om att intolerans och extremism är oacceptabelt behöver vårt stöd. Vi måste fortsätta att utrota terrorismen.
<P>
Det var på grund av intolerans som guvernör Salmaan Taseer mördades av en vakt ur hans egen säkerhetsstyrka, av en person som borde ha skyddat honom. Hans dotter Shehrbano Taseer skrev ett brev som publicerades i New York Times och som jag skulle vilja citera, eftersom jag tycker att hon fångar det väsentliga och det känns bra att använda hennes ord till minne av hennes far.
<P>
Hon säger så här om förövaren: ”Mumtaz Qadri och hans anhängare kanske fällde en mäktig ek den där dagen, men de misstar sig verkligen om de tror att de har lyckats tysta min fars röst eller rösterna hos de miljoner som delar hans tro på den sekulära visionen hos Pakistans grundare, Mohammed Ali Jinnah.” Hon fortsätter: ”Det finns de som säger att min fars död var den sista spiken i kistan för ett tolerant Pakistan. Att Pakistans liberala röster nu kommer att tystas. Men vi begravde en hjälte och inte det mod han uppväckte hos andra.”
<P>
Andra fortsatte att fördöma hädelselagarna, även konservativa politiker. Vi måste stödja det här i Europaparlamentet. Salmaan Taseers dotter studerade Europapolitik och mänskliga rättigheter vid Smith College, men alltför många i Pakistan utbildas i religiösa skolor, madrasahs. Vi måste se till att den unga generationen får möjligheter och får lära sig att leva tillsammans i den mångfald som utgör Pakistan.
<SPEAKER ID="309" NAME="Tomasz Piotr Poręba" LANGUAGE="PL">
Herr talman! Flera veckor efter att regeringskoalitionen i Pakistan stod på gränsen till kollaps skakades landet av mordet på guvernören för Punjab, mitt på ljusa dagen. Salmaan Taseer var guvernör för landets rikaste och folkrikaste provins och var också en viktig politiker i regeringspartiet. Han dog för att han hade den moraliska styrkan och modet att kräva att den kristna kvinna, Asia Bibi, som dömts till döden för hädelse, skulle friges. Mordet på honom, som utfördes av hans egna säkerhetsvakter och som inspirerats av muslimska extremister, är inte bara ännu en attack på en högt uppsatt politiker i Pakistan och ett bevis på den extremt dåliga säkerheten där. Den är i princip ett uttryck för landets - Pakistans - alltmer uppenbara process mot ett läge där delar av militären, rättsväsendet och den politiska eliten såväl öppet som i hemlighet stöder en eftergiftspolitik gentemot islamiska politiska och religiösa extremister.
<P>
I går diskuterade vi här i parlamentet frågan om förföljelsen av kristna. I dag har vi antagit en resolution om detta. Jag tycker att det verkar som om Catherine Ashtons handlingsutrymme håller på att öka och att hon och hennes tjänsteavdelningar får större möjligheter att sätta dipolomatisk och politisk press på de pakistanska myndigheterna som sent omsider måste börja bekämpa den religiösa extremismen.
<SPEAKER ID="310" NAME="Eija-Riitta Korhola" LANGUAGE="EN">
Herr talman! Det var en chock, men tyvärr inte någon överraskning, att höra nyheten om att guvernör Salmaan Taseer hade blivit mördad. Jag kände Benazir Bhutto personligen och minister Shahbaz Bhatti har blivt en god vän till mig. Det som knyter dem samman är deras fantastiska mod som frispråkiga och synliga kritiker av lagar mot hädelse och hur dessa lagar missbrukas av extremistgrupper.
<P>
Pakistans regering har visserligen tagit viktiga steg mot att förbättra minoriteters rättigheter genom att t.ex. införa kvotering i offentliga arbeten. Regeringen har också inrättat en kommitté som ska granska alla diskriminerande lagar, däribland hädelselagen. Arbetet är dock ännu inte slutfört. Trots flera viktiga steg är det svårt att tro på någon verklig vilja till demokrati så länge det finns ett juridiskt kryphål som den nuvarande hädelselagen, som är så stort att det tillåter terrorister och extremister att driva sin agenda.
<P>
Jag hoppas att vi med denna resolution kan uttrycka vår fortsatta solidaritet med den pakistanska regeringen i kampen mot terrorism och ökad extremism.
<SPEAKER ID="311" NAME="Lidia Joanna Geringer de Oedenberg" LANGUAGE="PL">
Herr talman! För exakt åtta månader sedan, den 20 maj, antog Europaparlamentet en resolution om religionsfrihet i Pakistan. I dag tar vi åter upp frågan här i parlamentet, till följd av den religiöst motiverade dödsdomen mot 45-åriga Asia Bibi och mordet på guvernören i Punjab, Salmaan Taseer, som hade uttalat sig offentligt till hennes försvar.
<P>
Det visar sig att den situation vi beskrev för åtta månader sedan inte har förbättrats utan rentav har blivit ännu värre. I dagens Pakistan kan man förlora livet både för s.k. religiös hädelse och för yttrandefrihet - i detta fall ett offentligt uttalande om ett rättsligt avgörande. Mordet på Salaam Taseer visar vilken känslig situation vi står inför. Pakistan är uppdelat efter religion till den grad att människor på båda sidor - kristna och muslimer - dör, även företrädare för den lokala eliten. Offentligt stöd till en ändring av den pakistanska strafflagen, särskilt avsnitt 295 C, där det föreskrivs dödsstraff för hädelse, kan också innebära risk för livet.
<P>
Vi bör dock kräva mod av de pakistanska politikerna och särskilt av oppositionen, t.ex. muslimska förbundet (Pakistan Muslim League), som hindrar regeringen från att ändra lagen. Vi kan också stödja det arbete som bedrivs av ministeriet för minoritetsfrågor och hjälpa premiärminister Yusuf Raza Gilanis regering i frågor som att förbättra kvaliteten i journalistik och medierapportering och standarden i utbildningsmaterial i skolorna. I dag lägger sig Europaparlamentet inte i Pakistans inre angelägenheter utan påminner om artikel 20 i Pakistans konstituiton från 1973 och den religionsfrihet som föreskrivs där.
<SPEAKER ID="312" NAME="Marie-Christine Vergiat" LANGUAGE="FR">
Herr talman! Jag vill inleda detta anförande med att jag läste den gemensamma resolutionen om Pakistan med stort intresse, särskilt i fråga om mordet på guvernör Salaam Taseer. Den utgör en märklig kontrast mot den resolution som antogs i morse om kristna minoriteter.
<P>
Vi arbetar alla här för - eller det hoppas jag i alla fall - att skydda yttrande-, samvets- och religionsfriheten. Vi borde vara lika upptagna av alla dem som faller offer för förföljelse på grund av sina religiösa val, även när de bestämmer sig för att byta religion och också när de inte tror på Gud.
<P>
Om vi vill bekämpa fundamentalism i vilken form den vara må, så måste vi behandla alla offer för denna fundamentalism på samma sätt. Ingen religion är eller har någonsin varit immun mot det jag kallar oacceptabla avvikelser. Tänk bara på massmorden på amerikanska indianer, särskilt i Västindien och i Latinamerika. Tänk på den sorgliga perioden med korstågen, inkvisitionen och religionskrigen mellan katoliker och protestanter. Tänk på den antisemitism som fick så förödande konsekvenser under 1900-talet och som lever vidare mer eller mindre latent i ett antal EU-länder.
<P>
Varje religion har sin egen form av fundamentalism och de första offren för denna fundamentalism är ofta de moderata anhängarna till samma religion. Ur detta perspektiv är mordet på Punjabs guvernör, Salmaan Taseer, ett klassiskt exempel. Denne man mördades för att han var ett mönster av tolerans och för att han vågade fördöma de gällande hädelselagarna i hans land och det kränkande sätt som vissa extremistgrupper utnyttjade dessa lagar, t.ex. i fråga om Asia Bibi, en kristen kvinna som dömts till döden för hädelse enligt den pakistanska strafflagen.
<P>
Det som är ännu mer oacceptabelt är att hans mördare har hyllats av fanatiska grupper. Vi får inte glömma att lagen om hädelse främst tillämpas på muslimer, att den påverkar alla religiösa minoriteter och framför allt kvinnor, men även fackföreningsaktivister, journalister och advokater och att människor från alla dessa grupper också ofta fråntas sina grundläggande friheter och rentav tvingas gå under jorden.
<P>
Därför är det på tiden att kommissionen och utrikestjänsten ändrar sin politik och jag vill att du, herr kommissionsledamot, ger en korrekt bedömning av avtalet med Tunisien och avtalet med Pakistan om demokrati och mänskliga rättigheter och jag vill att vi ska lära oss en läxa av Tunisien, att du ska lära dig en läxa.
<SPEAKER ID="313" NAME="Jean Lambert" LANGUAGE="EN">
Herr talman! Jag tror att vi alla vill framföra våra kondoleanser till Salmaan Taseers familj och vänner. Salmaan Taseer utsågs till guvernör av Pakistans regering och i dag minns vi hans tydliga stöd för Asia Bibi - en ståndpunkt som han visste var kontroversiell och farlig.
<P>
Vi är med rätta oroade över mordet på honom och reaktionerna på detta från Pakistans invånare, men vi får inte glömma bort att många också har sörjt honom, även offentligt. Det är en gest som vi måste berömma, t.ex. de åtgärder som mediemyndigheten har vidtagit gentemot mediernas bevakning av den påstådda mördaren.
<P>
Som vi vet innebär Pakistans lagar om hädelse ett hot mot de pakistanska medborgarnas liv: såväl muslimer som kristna och andra, precis som många talare har påpekat nu i eftermiddag. Vi vet att Pakistan är en ung demokrati, att det råder en konflikt vid landets gränser och att landet nyligen drabbades av en översvämningskatastrof och dessutom en jordbävning så sent som nu i veckan. Vi vet att regeringen kämpar, men vi medger också att den behöver vårt stöd för att utveckla demokratin i Pakistan, inte minst i den politiska kampen mot extremism och för universella mänskliga rättigheter och det är vår uppgift som demokratiskt valda parlamentsledamöter att stödja alla som arbetar för positiva förändringar och ge dem en röst som andra vill ta ifrån dem.
<P>
Vi begär också att Pakistans regering ska agera och inte minst avskaffa reservationerna mot den internationella konventionen om medborgerliga och politiska rättigheter - som landet ratificerade med ett stort antal reservationer - och vi uppmanade till detta vid det delegationsbesök som nyligen gjordes i Pakistan. Vi vill också att de ska fortsätta arbetet med att ändra lagen om hädelse eftersom denna lag missbrukas mer än den används korrekt.
<SPEAKER ID="314" NAME="Tunne Kelam" LANGUAGE="EN">
Herr talman! Vi fördömer alla kraftigt det brutala mordet på Punjabs guvernör den 4 januari. Detta mord utfördes eftersom Salaam Taseer motsatte sig den ökända lagen om hädelse som använts som lagligt rättfärdigande av förföljelsen och förtrycket av andra religiösa grupper.
<P>
När vi uttrycker vår oro över extremisternas ökade inflytande i Pakistan är vi också medvetna om att moderata muslimer och Pakistans regering, som Salaam Taseer var en inflytelserik medlem i, har drabbats av en stor förlust och vi framför våra kondoleanser till dem.
<P>
Vi är oroade över att unga advokater berömde mördaren, men vi noterar också att en överväldigande majoritet av det pakistanska samhället har fördömt detta mord. Det är viktigt att inflytelserika religiösa auktoriteter har krävt en ändring av lagen om hädelse, vilket vi också kräver. Vi önskar de pakistanska myndigheterna framgång med att öka kampen mot extremismen där.
<SPEAKER ID="315" NAME="Mitro Repo" LANGUAGE="FI">
Herr talman! Mordet på Salmaan Taseer speglar i princip den religiösa intolerans som präglar det pakistanska samhället. Taseer var en av de sällsynta människor som vågade kritisera Pakistans lag om hädelse. Han hade bett presidenten att benåda Asia Bibi, en kristen kvinna som dömts till döden för hädelse och han hade också besökt henne i fängelset. En medborgare som kritiserar orättvisor möts av ett hårt och grymt öde i dagens Pakistan. Kommer Asia Bibi att gå samma öde till mötes om hon benådas? Kommer de att mörda henne också?
<P>
Vi kan mycket väl fråga oss om ett land som Pakistan borde få ta del av de handelsfördelar som EU erbjuder. Parlamentet borde göra respekten för mänskliga rättigheter till en avgörande faktor när EU diskuterar förordningen om brådskande autonoma handelsförmåner för Pakistan.
<SPEAKER ID="316" NAME="Kristiina Ojuland" LANGUAGE="EN">
Herr talman! Mordet på guvernör Salmaan Taseer är inte bara en privat tragedi utan en tragedi för demokratin i Pakistan.
<P>
Alla de beklagliga incidenter och fall som har beskrivits i resolutionen utgör tillsammans ett förskräckande tecken på det pakistanska samhällets ovilja att gå mot sekularisering och framväxten av religiös extremism.
<P>
Hur kan Pakistan över huvud taget kalla sig demokratiskt när den religionsfrihet som fastställs i konstitutionen fullständigt ignoreras genom tillämpningen av de hädelselagar som Salmaan Taseer var så kritisk mot?
<P>
Jag vill att EU ska överväga hur tillämpningen av dessa omänskliga lagar ska påverka förbindelserna med Pakistan. Pakistan skulle ha många fördelar av att upphäva hädelselagarna och annullera de straff som har utdömts på grundval av dessa lagar. Jag väntar mig också att Pakistans regering ska förstärka de åtgärder som har vidtagits för att bekämpa utbredningen av våldsam extremism.
<P>
Våld föder våld och jag är helt säker på att Pakistan inte har råd med en upptrappning till ett inbördeskrig i full skala med extrema grupperingar som talibanerna.
<SPEAKER ID="317" NAME="Ryszard Czarnecki" LANGUAGE="PL">
Herr talman! Än en gång talar vi om Pakistan och än en gång har vi ett problem och ett politiskt mord. Vi talar verkligen om detta ännu en gång. Vi antog en resolution om Pakistan för några månader sedan. Problemet har återuppstått och detta är ett slags het potatis. Jag tycker att det här måste sägas något om den oacceptabla tolerans som visas för de muslimska imamer som i Pakistan offentligt - t.ex. i Peshawar - uppmuntrar till mord och som t.ex. erbjuder ekonomiska belöningar till gärningsmännen. Sådana fall har inträffat och de pakistanska myndigheterna har inte reagerat. Det bör sägas tydligt att deras underlåtenhet att agera och deras brist på reaktioner på ett sätt innebär att de har ett delat ansvar för detta.
<SPEAKER ID="318" NAME="William  Dartmouth" LANGUAGE="EN">
Herr talman! För att göra ett personligt uttalande, tillbringade jag mycket tid med Salmaan Taseer när vi båda var i tjugoårsåldern. Vi var vänner. Salmaan skrev till mig i parlamentet och bjöd in mig som sin privata gäst i guvernörsresidenset i Punjab. Brevet kom fram efter det att han hade mördats.
<P>
Salmaan var en charmig, karismatisk och mycket intelligent man. Han var också mycket kompetent och effektiv. Han var en representant för den bästa traditionen i Pakistan - en hängiven muslim, men inte det minsta fundamentalistisk. Salmaan gav som sagt sitt stöd till en kristen kvinna som hade dömts enligt hädelselagarna. Han betalade med sitt liv för det stödet. Det var ett politiskt mord.
<P>
Pakistan är inte bara ett stort utvecklingsland. Det är ett land med över 20 kärnstridsspetsar. Jag kom hit i dag för att först och främst uttrycka min djupa sorg, men jag måste också uttrycka min oro - allas vår oro - över Pakistan.
<SPEAKER ID="319" NAME="Thomas Mann" AFFILIATION="PPE">
(DE) Herr talman! Det våldsamma mordet på Punjabs guvernör Salmaan Taseer, som alltid förespråkade religiös tolerans, har riktat världens ögon mot den ökande extremismen. Tiotusentals människor demonstrerade på gatorna efter detta illdåd, inte för att protestera mot mordet utan för att stödja den som begick dådet. Salmaan Taseer uttalade sig kraftfullt mot hädelselagarna som innebär att hädare ska dömas till döden. Helt nyligen dömdes den kristna kvinnan, Asia Bibi, till döden för att hon påstods ha förolämpat profeten Mohammed, precis som några av mina kolleger här parlamentet redan har nämnt.
<P>
Som moderat medlem av det politiska partiet PPP var Salmaan Taseer en av de starkaste rösterna mot extremism. Hans död försvagar regeringen som redan kämpar för sin politiska överlevnad efter att en koalitionspartner backat ur. Det finns bara tre miljoner kristna bland Pakistans befolkning på 160 miljoner. Vilket öde väntar denna hittills fredliga minoritet?
<P>
Europa måste ingripa här och delegationen för förbindelser med länderna i Sydostasien, som jag är vice ordförande för, kommer att fortsätta att ge sitt fulla stöd till människorättsrörelsen. Detta mord måste utredas grundligt och gärningsmannen och människorna bakom honom måste ställas inför rätta.
<SPEAKER ID="320" NAME="Justas Vincas Paleckis" AFFILIATION="S&amp;D">
(LT) Herr talman! Ja, läget i Pakistan är särskilt komplicerat på grund av både interna och externa faktorer och därför skakas hela landet och hela samhället direkt av händelser som ett politiskt mord på religiösa grunder, särskilt på en så viktig person. Efter dessa chocker kan händelseutvecklingen i landet gå i en farlig riktning, mot en ökad religiös fanatism och en begränsning av mänskliga rättigheter. Vår resolution bör bidra till att händelserna trots allt går i en annan riktning och att den pakistanska regeringen även i denna situation kan finna kraft att stärka de mänskliga rättigheterna och gå emot den religiösa fanatismen. Vi måste ge ett betydande stöd till sådana åtgärder och tveklöst också till oberoende och skydd för rättsväsendet i komplicerade hädelsefall.
<SPEAKER ID="321" NAME="Csaba Sógor" AFFILIATION="PPE">
(HU) Herr talman! Jag har uttryckt mitt starka stöd vid flera tillfällen när det har handlat om att vidta kraftfulla åtgärder till skydd för mänskliga rättigheter i EU:s förbindelser med tredjeländer. Jag gör det på nytt med tanke på händelserna i Pakistan, eftersom denna ståndpunkt förmedlar budskapet att Europa inte överger dem som höjer sina röster till stöd för tolerans, religionsfrihet och likabehandling av minoriteter. Vi är väl medvetna om att kristna förföljs i många länder. Det är inte bara i Pakistan det behövs ledare som den framlidne Salmaan Taseer. Därför måste EU ta vara på alla tillfällen att ge uttryck för vikten av sina gemensamma värden med en röst genom Europeiska utrikestjänsten. En sådan gemensam värdering är religionsfriheten. Om vi inte protesterar mot de vidrigheter som begås mot kristna eller andra religiösa minoriteter kan vi inte ta vår egen tro på allvar heller.
<SPEAKER ID="322" NAME="Sergio Paolo Francesco Silvestris" AFFILIATION="PPE">
(IT) Herr talman, herr kommissionsledamot, mina damer och herrar! EU får inte stå maktlös inför det som händer i Pakistan. Mordet på Punjabs guvernör, Salmaan Taseer, är ett tragiskt och förskräckligt dåd i ett läge som har förvärrats enormt under de senaste månaderna.
<P>
Klyftan mellan kristna och muslimer blir alltmer uppenbar, men hädelselagarna är fortfarande roten till många gärningar som kränker grundläggande friheter. Alla som i likhet med Punjabs guvernör opponerar sig eller enbart uttrycker sitt ogillande av denna bestämmelse slås ned.
<P>
Guvernören är död för att han var moderat, med moderata åsikter och för att han hade modet att invända mot dessa och andra bestämmelser som kränker de grundläggande friheterna. Om EU inte vidtar bestämda och kraftfulla åtgärder riskerar de som modigt kämpar för något vi borde stödja därför att isoleras.
<SPEAKER ID="323" NAME="Pino Arlacchi" AFFILIATION="S&amp;D">
(EN) Herr talman! Bara ett par ord av kritik mot hur vissa delar av den europeiska allmänheten och även vissa delar av detta parlament behandlar Pakistan och dess kamp mot terrorismen.
<P>
Jag ser alltför mycket mobbning av Pakistan och jag ser en brist på respekt för den pakistanska regeringens och det civila samhällets insatser mot extremismen. Det borde stå mycket klart för alla att 90 procent eller mer av Pakistans befolkning är emot terrorism och att de betalar ett mycket högt pris för detta.
<P>
Guvernör Salmaan Taseers död har fördömts av en överväldigande majoritet av invånarna och även av de mest framträdande religiösa företrädarna. Moderata muslimer och alla regeringsorgan har också drabbats av en svår förlust som bör erkännas fullt ut av alla.
<SPEAKER ID="324" NAME="Anneli Jäätteenmäki" AFFILIATION="ALDE">
(FI) Herr talman! Religionsfrihet är en av de grundläggande mänskliga rättigheterna. Denna rättighet kränks dock nästan dagligen, världen över. Detta är inget annat än samvetslös intolerans.
<P>
Hädelselagarna infördes under militärdiktaturen i Pakistan på 1980-talet. Det är inte acceptabelt att lagen används för att förfölja religiösa minoriteter och att döma dussintals människor till döden varje år. EU bör agera kraftfullt och konsekvent för att övertala de pakistanska myndigheterna att upphäva denna grymma lag.
<SPEAKER ID="325" NAME="Charles Tannock" AFFILIATION="ECR">
(EN) Herr talman! När guvernör Salmaan Taseer mördades upplevde jag att allt hopp om ett moderat, stabilt Pakistan begravdes med honom. Detta avskyvärda mord på en hängiven och upplyst statstjänsteman utlöstes av hans arbete för att reformera Pakistans drakoniska hädelselagar. Framför allt blev han en förkämpe för den kristna kvinna som i dag väntar på avrättning - kan ni tänka er - efter att ha dömts för att ha förtalat islam.
<P>
Vi här i parlamentet har sedan länge krävt att dessa fördömda hädelselagar ska ändras eller avskaffas, eftersom de ofta används mot Pakistans religiösa minoriteter. Detta mord är ett tydligt tecken på den ökande radikaliseringen av det pakistanska samhället. Om Mohammed Ali Jinnah levde i dag skulle han ha varit chockerad.
<P>
Få konventionella politiker vågade följa Salmaan Taseers ledning och föreslå en reform av hädelselagarna och ännu färre kommer att kunna göra det nu. De kommer att vara rädda. I stället berömde våldsamma radikaler och fanatiker - och däribland ledande adovkater, är jag rädd - mördaren och krävde att han skulle friges. De verkar vinna striden om idéerna i Pakistan. Därför blomstrar den inhemska terrorismen, vilket vi såg på nytt förra veckan.
<P>
Kan EU nu fortsätta sina strategiska förbindelser med ett så instabilt land, särskilt med hänsyn till våra generösa eftergifter i fråga om handel och bistånd?
<SPEAKER ID="326" NAME="Seán Kelly" AFFILIATION="PPE">
(EN) Herr talman! Vi talar här om en dubbel tragedi: för det första avrättningen av en oskyldig man och för det andra ett dåd som utfördes av någon som borde ha skyddat honom, hans livvakt. Jag kan känna empati och sympati, framför allt med familjen, eftersom vi för bara en vecka sedan upplevde något liknande under andra omständigheter, då en vacker 27-årig flicka från Irland på smekmånad i Mauritius dödades i sitt eget sovrum när hon överraskade en anställd som begick inbrott i hennes rum. De ströp henne, kastade henne i badkaret och försökte få det att se ut som självmord. Omständigheterna är annorlunda, men resultatet är detsamma: en oskyldig människa är död.
<P>
För några veckor sedan deltog jag också i EU/USA-delegationen till USA och där träffade vi Pakistans utrikesminister. Han slog mig som en mycket resonabel, rättvis person och han betonade att religion handlar om tolerans och att vi borde försöka få fram det budskapet till extremisterna och fundamentalisterna.
<SPEAKER ID="327" NAME="Jaroslav Paška" AFFILIATION="EFD">
(SK) Herr talman! Det som är särskilt oroväckande med mordet på Punjabs guvernör, Salmaan Taseer, är bakgrunden till detta våldsamma dåd.
<P>
Det faktum att detta mord utfördes med det tysta godkännandet av pakistanska andliga ledare och att lokala advokater stöder mördaren betyder att mord på grund av religiös intolerans accepteras i det pakistanska samhället. De pakistanska hädelselagarna gör det möjligt att förfölja religiösa minoriteter med hot om dödsstraff, vilket skedde för Asia Bibi, fembarnsmamman som väntar på sitt straff i fängelse.
<P>
Vi kan inte stå likgiltiga inför vad som sker. Våra påtryckningar på den pakistanska regeringen är fullständigt legitima och jag förväntar mig liknande reaktioner från alla fria och demokratiska krafter i hela världen. Vi kan i dag - på 2000-talet - inte acceptera ett brutalt medeltida beteende från förtryckare som missbrukar religionen.
<SPEAKER ID="328" NAME="Csanád Szegedi" AFFILIATION="NI">
(HU) Herr talman, mina damer och herrar! För det första måste jag säga att läget i Pakistan är mycket oroväckande, inte bara i detta fall utan också i allmänhet. Pakistans problem får inte betraktas som något avlägset, eftersom vi bara alltför väl vet att de problem som uppstår i regionen i inre Asien, oavsett om de är ekonomiska, etniska eller handlar om emigration, förr eller senare kommer att sprida sig till EU. Därför måste vi verkligen ta itu med problemet med Pakistan. Pakistan har framför allt två problem: för det första de fortsatta attackerna från Afghanistan och Indien och för det andra den fråga som är viktigast för oss under detta sammanträde, nämligen de muslimska extremister som Salmaan Taseer också föll offer för. Därför uppmanar jag Europaparlamentet att se till att Pakistan får vårt stöd, så att situationen kan lösas så tillfredsställande som möjligt.
<SPEAKER ID="329" NAME="Monica Luisa Macovei" AFFILIATION="PPE">
(RO) Herr talman! Mordet på guvernör Salmaan Taseer, en hängiven förespråkare av tolerans och minoriteters rättigheter i Pakistan, är en kränkning av mänskliga rättigheter av dramatiska proportioner. Att utöva yttrande- och religionsfriheten i Pakistan är straffbart enligt lag och kan leda till fängelse- eller rentav dödsstraff. Salmaan Taseer betalade med sitt liv för sitt försvar inte bara av religionsfriheten utan också av andras liv och frihet. Vi måste stödja dem som för en modig kamp och riskerar sina liv för mänskliga rättigheter och demokrati. Vi uppmanar de pakistanska myndigheterna att straffa brottslingarna och deras medbrottslingar och att göra sig av med hädelselagarna.
<SPEAKER ID="330" NAME="Gerard Batten" AFFILIATION="EFD">
(EN) Herr talman! Mordet på guvernör Salmaan Taseer är verkligen ett brutalt och tragiskt brott. Han mördades uppenbarligen av en islamisk extremist eftersom han krävde att hädelselagen skulle ändras. Mordet är en tragedi för Pakistan, men vad betyder det för Väst?
<P>
I stället för att göra allt vi kan för att förhindra att islamsk fundamentalism får större fäste i Europa blidkar och lugnar vi den. Sharialagar erkänns nu i vissa engelska domstolar. Det finns stadskärnor där Sharialagar styr i praktiken. Europa - hem för renässansen, upplysningen och den industriella revolutionen samt för den moderna vetenskapsåldern - lägger sig nu platt för en 500-talsideologi.
<P>
Regeringarna är rädda för att konfrontera den för att de vill vara politiskt korrekta och för att vissa islamska länder har stor ekonomisk makt. Vi måste stödja moderata och progressiva element i länder som Pakistan, men framför allt måste vi se till att Sharialagar och islamisk fundamentalism inte hör hemma i en modern, liberal demokrati i Väst.
<SPEAKER ID="331" NAME="Cristian Dan Preda" AFFILIATION="PPE">
(RO) Herr talman! För det första vill jag säga att jag för min del fördömer det brutala mordet på provinsen Punjabs guvernör. Han var en förgrundsgestalt i den pakistanska politiken, känd för sin modiga kamp mot extremism, intolerans och fanatism. För sju månader sedan gav jag mitt stöd här i parlamentet till en brådskande översyn av bestämmelserna om kränkning av religioner i de s.k. hädelselagarna.
<P>
Jag vill påminna er om att möjligheterna till missbruk av dessa lagar skapar en intolerant atmosfär som uppmuntrar till våld på religiösa grunder och också främjar diskriminering av, hot mot och förföljelse av religiösa minoriteter. Att Asia Bibis fall kulminerade i mordet på guvernör Taseer är symboliskt i detta hänseende. Jag menar att de pakistanska myndigheterna i handling måste bevisa sitt uttalade engagemang för kampen mot extremism i detta land genom att upphäva hädelselagarna. Därför vill jag upprepa den uppmaning som Punjabs framlidne guvernör Salaam Taseers dotter Shehrbano Taseer riktade till förnuftets röst i Pakistan.
<SPEAKER ID="332" NAME="Miroslav Mikolášik" AFFILIATION="PPE">
(SK) Herr talman! Jag vill inleda med att uttrycka min sympati med Pakistans invånare och min sorg över förlusten av en så viktig politisk person som Salmaan Taseer.
<P>
Jag är oroad över att människor med särskilda övertygelser och religiösa grupper, däribland kristna, fortsätter att förföljas i landet, som i det ökända fallet med den kvinna som faktiskt väntar på att avrättas på grundval av Sharialagar, på grundval av en hädelselag. Att det fortfarande finns extremistgrupper i Pakistans säkerhetstjänst bidrar inte till stabiliteten i landet och undergräver uppenbart förtroendet för att landet styrs enligt lagarna i en rättsstat. Jag hoppas att reformprocessen fortsätter i landet och därför vill jag uppmana alla politiska krafter, även religiösa institutioner, att öka sitt stöd till måttlighet, tolerans och ömsesidig respekt mellan olika samhällsgrupper.
<SPEAKER ID="333" NAME="Michael Gahler" AFFILIATION="PPE">
(DE) Herr talman! Pakistan är ett bräckligt land på många sätt. Det är politiskt bräckligt eftersom regeringen inte är tillräckligt stark för att genomföra sin plan för politisk och ekonomisk stabilisering och för att arméns offensiv mot extremister i gränsområdena i själva verket stärker motståndet. Det är ekonomiskt bräckligt eftersom den globala finanskrisen och de förödande översvämningarna i landet har fört utvecklingen bakåt flera år. Det är socialt bräckligt eftersom samhällsstrukturen inte har utvecklats genom årtiondena på ett sätt som låter stora delar av samhället ta del av den ekonomiska utvecklingen.
<P>
Vi i EU måste inleda en dialog med den politiska klassen i Pakistan för att främja en medvetenhet om att det är nödvändigt med en grundläggande ekonomisk och social förändring så att invånarna kan erbjudas möjligheter som ger dem mer än alternativen med extremism och fundamentalism.
<SPEAKER ID="334" NAME="Bernd Posselt" AFFILIATION="PPE">
(DE) Herr talman! De mest hämndlystna och våldsamma regimerna någonsin var jakobinernas, nazisternas och kommunisternas antireligiösa regimer i Europa. Därför tror jag inte att det hjälper att Marie-Christine Vergiat attackerar religioner i så svepande ordalag. Faktum kvarstår dock att religioner ofta missbrukas för ideologiska ändamål, vilket vi måste bekämpa. Så är fallet i Pakistan, till exempel.
<P>
Å andra sidan måste vi komma ihåg att Pakistan skapades på grundval av religiösa kriterier när Indien delades. Det är ett land utan historia, som skapades som en muslimsk stat av de brittiska kolonialmakterna när de lämnade området. Därför måste vi förstå att detta är en islamisk stat. Men vi måste kräva att detta land organiseras på toleranta grunder och att religionsfriheten upprätthålls. Kristna måste behandlas med större respekt än hittills och EU måste öka sitt arbete för att försvara denna grupp. Om Europa inte ställer upp för världens kristna, vem ska då göra det?
<SPEAKER ID="335" NAME="Sari Essayah" AFFILIATION="PPE">
(FI) Herr talman! Mer än en av oss här har talat om hur Salmaan Taseer var en person som stod upp för sårbara kvinnor och företrädare för religiösa minoriteter i både ord och handling. Han kämpade mot orättvisor i allmänhet. Taseer stödde den demokratiska staten och uttalade sig emot Pakistans stränga hädelselagar. Han sade att de antagits av människor och därför också kunde ändras av människor.
<P>
Flera här har redan talat om hur han kraftfullt försvarade en kristen kvinna som hade dömts till döden och försökte få hennes dom upphävd. Alla dessa insatser i rättvisans namn blev hans fall. EU bör stödja de reformvänliga krafterna i Pakistan, för det är inte alla i Pakistan som ställer sig bakom fundamentalisterna. Därför bör EU i sin utrikespolitik noga överväga sin ståndpunkt i fråga om läget i Pakistan.
<SPEAKER ID="336" NAME="Štefan Füle" LANGUAGE="EN">
Herr talman! Denna debatt är ännu ett bevis på att EU är chockat över det brutala mordet på Salmaan Taseer, guvernör för den pakistanska provinsen Punjab, i Islamabad den 4 januari. Vår höga representant Catherine Ashton fördömde mordet kraftfullt i sitt uttalande den 4 januari. Hon uppmanade de pakistanska myndigheterna att ställa förövarna inför rätta. Detta mord är desto mer oroväckande eftersom det enligt de senaste rapporterna hänger ihop med Salmaan Taseers uttalade försvar av en kristen kvinna, Asia Bibi, som dömdes till döden på tvivelaktiga anklagelser om hädelse.
<P>
Det bör påpekas att Catherine Ashton den 12 november 2010 uttryckte stor oro över dödsdomen mot Asia Bibi. Hon uppmanade Pakistan att upphäva dödsdomen och respektera de mänskliga rättigheterna i enlighet med de internationella konventioner som landet har anslutit sig till.
<P>
EU har flera gånger tagit upp den fortsatta tillämpningen av hädelselagarna med Pakistans regering inom ramen för sin dialog om mänskliga rättigheter. Vi är medvetna om att hädelselagarna i sin nuvarande utformning öppnar för missbruk och ofta har tillämpats mot religiösa minoriteter. Vi är också medvetna om att falska anklagelser har använts som ett verktyg för att lösa privata tvister eller för personlig vinning.
<P>
Vi gladdes åt de tidigare åtgärder som den pakistanska regeringen vidtog för att försöka ändra de mer kontroversiella aspekterna av lagarna. Helst borde hädelselagarna förstås avskaffas helt och hållet. Det är olyckligt att det har funnits ett utbrett offentligt stöd till mördaren när det gäller mordet på Salmaan Taseer. Vi är oroade över att det har utfärdats fatwor inte bara mot Salmaan Taseer utan också mot andra offentliga personer som har uttalat sig för en reform av hädelselagarna. Det borde inte gå att ostraffat uppmuntra till hat och våld.
<P>
Pakistans regering har ett ansvar för att skydda sina medborgare och vi räknar med att regeringen gör allt i sin makt för att garantera deras säkerhet. Det finns farhågor om att mordet på Salmaan Taseer speglar en ökad extremism och intolerans i Pakistan. Vi måste ta itu med situationen och noggrant överväga hur vi ska reagera, i vetskap om att regeringen och de statliga demokratiska institutionerna i allmänhet fortfarande står inför skrämmande utmaningar. Jag vill vara mycket tydlig här: det finns inget annat alternativ än att fortsätta stärka de demokratiska och progressiva krafterna i Pakistans civila samhälle.
<P>
Pakistans konstitution ger uttryckligen skydd för minoriteters rättigheter och regeringen måste alltså gripa sig an extremism inte bara i gränsområdena utan även på gatorna i Pakistans städer. Vi måste fortsätta betona utbildning i vårt utvecklingssamarbete och det måste göras mer för att främja tolerans i utbildningssystemet, särskilt gentemot minoriteter. Vi är väl medvetna om den utsatta situationen för dem som tillhör religiösa minoriteter i Pakistan och detta gäller inte bara kristna utan även hinduer, shiamuslimer, ahmadimuslimer och andra. EU bör stödja deras gemensamma sak och inte stödja en viss grupp eller religion, eftersom detta bara skulle gynna dem som vill öka motsättningarna mellan kristna och muslimer.
<P>
Vi kommer att fortsätta inrikta oss på behovet av att fullt ut skydda varje individs rätt till religionsfrihet i Pakistan och på andra ställen.
<SPEAKER ID="337" NAME="Talmannen">
Debatten är avslutad.
<P>
Omröstningen kommer att äga rum inom kort.
<P>
Skriftliga förklaringar (artikel 149)
<SPEAKER ID="338" NAME="Cristian Silviu Buşoi" LANGUAGE="EN">
Jag vill uttrycka min djupa indignation över mordet på guvernören för provinsen Punjab i Pakistan, Salmaan Taseer, den 4 januari 2011, för att han uttalat sig kritiskt mot Pakistans hädelselagar. I vårt västerländska samhälle betraktas mord som det allra värsta brottet. Därför är det svårt att förstå hur någon kan begå mord som en form av vedergällning. Samvets- och religionsfrihet är lika viktigt som yttrandefrihet, vilket kan skapa konflikter mellan dessa friheter. Men att en regering skulle fastställa vad som ska betraktas som hädelse är en oacceptabel inskränkning av yttrandefriheten. Ett modernt samhälle bör tillåta alla personliga åsikter som uttrycks på ett fredligt sätt. Dessutom måste dessa barbariska dåd som baseras på religiös fundamentalism fördömas om Pakistan ska bli ett tolerant samhälle. Denna incident är ännu en påminnelse om att yttrandefrihet fortfarande saknas i vissa delar av världen. Med tanke på detta lands historia var det modigt av Salmaan Taseer att uttala sig emot hädelselagarna och för yttrandefriheten. Det är beklagligt att detta i slutänden kostade honom livet.
