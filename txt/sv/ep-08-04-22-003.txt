<CHAPTER ID="003">
EIB:s årsredovisning 2006 (debatt)
<SPEAKER ID="007" NAME="Talmannen">
Nästa punkt är ett betänkande av Jean-Pierre Audy, för budgetkontrollutskottet, om Europeiska investeringsbankens årsrapport för 2006.
<SPEAKER ID="008" NAME="Jean-Pierre Audy">
föredragande. - (FR) Herr talman, herr kommissionsledamot, herr ordförande för Europeiska investeringsbanken, mina damer och herrar! Jag vill först och främst tacka er, herr Maystadt, för de utmärkta förbindelser som ni har byggt upp med parlamentsledamöterna i budgetkontrollutskottet, som har bidragit på ett betydelsefullt sätt till att möjliggöra utarbetandet av det betänkande som vi ska debattera nu. Jag vill tacka er personal, och framför allt vice ordförande Philippe de Fontaine Vive, som jag kunnat föra ett fullständigt öppet samarbete med på bankens huvudkontor i Luxemburg.
<P>
Herr Maystadt, ni utför er uppgift med stor kompetens, entusiasm, beslutsamhet och mod, men också med klokhet och, vill jag tillägga, med stilfullhet.
<P>
År 2008 firar EIB, som inrättades genom Romfördraget, femtioårsjubileum. Dess medlemmar är Europeiska unionens medlemsstater, och styrelsen utgörs av staternas finansministrar. Dess uppgift är att bidra till utvecklingen av den inre marknaden genom att använda kapitalmarknaderna och de egna tillgångarna. Den är ett gemenskapsinstrument, men de befogenheter som utövas är mellanstatliga.
<P>
Det är bra att medborgarnas företrädare diskuterar dessa frågor vid en tidpunkt då medborgarna själva kräver resultat av Europeiska unionen. De gynnas ofta av EIB:s tjänster utan att vara medvetna om det. Jag vill först och främst gratulera banken till de åtgärder man vidtagit och till den ambitiösa verksamhets- och projektplanen. Jag välkomnar särskilt den förträffliga nya strategin för 2007-2009, som omfattar öppenhet, ökat mervärde och gradvis ökat risktagande, åtgärder till stöd för små och medelstora företag och lokala myndigheter, användning av nya finansiella instrument och fördjupat samarbete med Europeiska kommissionen. Bankens betydelsefulla roll i grannskapspolitiken bör också betonas, och i betänkandet krävs specifikt ytterligare utveckling av faciliteten för investering och partnerskap för Europa-Medelhavsområdet, eller Femip, inom ramen för den europeiska medelhavspolitiken.
<P>
Jag tror dock att det är dags för Europeiska unionen att gå ännu längre och bli snabbare och bättre i fråga om både kontroll och stöd i finansieringen av sina investeringar. Vad gäller kontrollmekanismer anser jag att det är dags att införa en verklig banktillsyn, och jag föreslår att EIB själv ska vända sig till Kommittén för europeiska banktillsynsmyndigheter i London för att be kommittén bedöma förutsättningarna för detta tillsynsuppdrag, och i synnerhet besluta vilket organ som skulle kunna ansvara för tillsynen, med tanke på att det tyvärr inte finns någon egentlig europeisk banktillsynsmyndighet.
<P>
Vad gäller finansieringsstöd för Europeiska unionen i fråga om investeringar, där behovet har uppskattats till 600 miljarder euro bara för transeuropeiska transportnät, föreslår jag att Europeiska unionens roll övervägs i fråga om utvecklingen av vårt territorium. Den finansiering som anslås av medlemsstaterna och EU kan långt ifrån uppfylla dessa behov. Är det inte förståeligt, herr kommissionsledamot, att Europeiska unionen kan ha svårt att finna 3,4 miljarder euro för att finansiera ett så strategiskt projekt utifrån en industrimässig, vetenskaplig och militär synvinkel som Galileo under dessa omständigheter?
<P>
Jag föreslår att kommissionen, med tanke på EIB:s kompetenta personal, dess objektivitet och bankens erfarenhet av finansiering av viktig infrastruktur, uppdrar åt EIB att utarbeta strategier för finansieringen av investeringar, och då genom att beakta alla tänkbara alternativ: subventioner, inbetalning av medlemsstaternas tecknade andelar i EIB:s kapital, lån (däribland medlemsstaternas särskilda lån i enlighet med artikel 6 i EIB:s stadga), innovativa instrument som riskdelning, instrument för lånegarantier, finansieringslösningar anpassade till långsiktiga projekt som inte är lönsamma direkt enligt marknadsbaserade finansiella kriterier, införande av ett investeringsavsnitt i EU:s budget, finansiella konsortier mellan europeiska, nationella och lokala myndigheter, offentlig-privata partnerskap osv.
<P>
Dessa är de idéer som presenteras i detta betänkande. Jag ser fram emot att lyssna till den debatt som följer. Tack för er uppmärksamhet.
<SPEAKER ID="009" NAME="Joaquín Almunia">
ledamot av kommissionen. - (ES) Herr talman, mina damer och herrar! Jag vill tacka Jean-Pierre Audy som har utarbetat och precis presenterat ett utmärkt betänkande för oss om Europeiska investeringsbankens årsrapport för 2006. Jag anser, vilket speglas i betänkandet, att den produktiva dialog som upprättats under de senaste åren mellan Europeiska investeringsbanken och parlamentet är mycket viktig, eftersom den gynnar en demokratisk öppenhet som är mycket betydelsefull för både parlamentet och finansinstitutet.
<P>
EIB bidrar på ett betydelsefullt sätt till att inleda och utveckla många delar av den europeiska politiken, och vi bör därför välkomna kvaliteten på denna dialog, som tveklöst förbättras med Philippe Maystadt vid rodret.
<P>
Europeiska investeringsbankens verksamhet stärks också genom den nya finansieringsramen, med den nya budgetramen för Europeiska unionen för perioden 2007-2013. Vi debatterar naturligtvis rapporten för 2006. Utvecklingen av denna budgetram under de inledande 15 eller 16 månaderna omfattas inte av denna rapport, men i och med de nya finansieringsinstrument som lanserats tack vare denna nya ram kommer detta samarbete att fortsätta och att bli mer ambitiöst och effektivt på många områden: inom politiken för forskning och utveckling, regional utveckling, transeuropeiska nät, stöd för små och medelstora företag osv.
<P>
I fråga om Europeiska investeringsbankens externa åtgärder med utgångspunkt från denna budgetram har EIB:s nya externa uppgifter också redan antagits. Europeiska investeringsfonden innebär inte bara ett ökat samarbete inom själva banken, utan inom hela Europeiska investeringsbanksgruppen. Ett bevis på detta är t.ex. Jeremieprogrammet.
<P>
Vi är också nöjda med trepartsöverenskommelsen mellan Europeiska investeringsbanken, EBRD, dvs. Europeiska banken för återuppbyggnad och utveckling, och kommissionen om åtgärder av dem alla i länder som gränsar till Europeiska unionen i öst, och också med utvecklingen av nya Femip, som Jean-Pierre Audy hänvisade till, som gör ett betydelsefullt arbete, och allt detta är exempel på ett allt närmare samband mellan bankens verksamhet och Europeiska unionens externa verksamhet.
<P>
Audys betänkande belyser, enligt min uppfattning med rätta, Europeiska investeringsbankens potential när det gäller att utveckla innovativa finansieringsinstrument som kan få enorm verkan i fråga om att öka de resurser som finns i EU:s budget för genomförande av en rad politiska initiativ.
<P>
Kommissionen är medveten om denna potential. Vi har inte bara redan ingått vissa avtal med Europeiska investeringsbanken, som har godkänts av rådet och parlamentet, för att uträtta mer med dessa budgetresurser på områden som t.ex. transeuropeiska nät och forsknings- och utvecklingspolitik, utan vi undersöker också möjligheten att i samband med den översyn av gemenskapsbudgeten som vi kommer att lägga fram för debatt i slutet av 2008 eller i början av 2009 utvidga dessa nya finansieringsmekansimer och den ökade kapacitet till åtgärder som följer av detta genom de budgetresurser som är tillgängliga till andra prioriterade områden, som t.ex. energi och klimatförändringar.
<P>
Vad gäller mekanismerna för samarbete med banken vill jag också tala om att vi redan håller på att slutföra förhandlingarna med banken om ett nytt samförståndsavtal som ska täcka alla våra förbindelser för samarbete, och vi hoppas att dessa förbindelser på så sätt kommer att kunna bli ännu effektivare.
<P>
Jag kan inte ge något svar på förslaget från föredraganden, Jean-Pierre Audy, vars oro jag delar, i fråga om den rätta lösningen för tillsyn av Europeiska investeringsbanken som finansinstitut. Jag har inte någon sådan lösning, men jag anser att detta är en mycket väsentlig fråga som vi alla bör samarbeta om för att finna ett lämpligt svar på.
<P>
Avslutningsvis vill jag återigen betona kommissionens tillfredsställelse med denna höga samarbetsnivå mellan parlamentet och Europeiska investeringsbanken, och jag hoppas att den kommer att göra det möjligt för oss alla - alla EU:s institutioner - att bidra till att i högre grad kunna nå unionens mål i framtiden.
<SPEAKER ID="010" NAME="Marusya Ivanova Lyubcheva">
för PSE-gruppen. - (BG) Betänkandet är ett exempel på bra samarbete mellan Europaparlamentet och detta finansinstitut, som har uppgiften att bidra till en balanserad och sund utveckling av gemenskapen med användning av kapitalmarknadsinstrument och egna resurser. Jag vill gratulera föredraganden till denna grundliga presentation av Europeiska investeringsbanken och hans rimliga förslag som syftar till att förbättra samarbetet, effektiviteten och öppenheten inom verksamheten. I bankens rapport ges utförliga exempel på prestationer i fråga om unionens främsta mål och prioriteringar, som t.ex. den geografiska fördelningen av investeringar, strategiska mål och projektansökningar. I framtiden bör ansträngningarna fokuseras på ett flertal områden för att uppmuntra privata företag att genomföra investeringspolitik, inklusive projekt för socialt ansvar i linje med EU:s politik för social sammanhållning och territoriell balans, fastställa mekanismer för internrevision och intern kontroll, inrätta kontor i de nya medlemsstaterna och upprätta nya finansieringsmekanismer. Jag stöder de ändringsförslag som lagts fram i kammaren som handlar om en strängare kontroll av kapital.
<SPEAKER ID="011" NAME="Bart Staes">
för Verts/ALE-gruppen. - (NL) Herr talman, herr kommissionsledamot, herr Maystadt, mina damer och herrar! Europaparlamentet har utarbetat ett antal rekommendationer, och jag ställer mig bakom tre av dem. Jag vill också be Philippe Maystadt att besvara detta i sitt svar.
<P>
Det gläder oss att Europeiska investeringsbanken för en nolltoleranspolitik mot bedrägerier och korruption. Europaparlamentet skulle faktiskt vilja förstärka denna politik ytterligare. Vi rekommenderar t.ex. åtgärder för genomförande av ett förfarande för uteslutning när det gäller företag som misstänks för eller förklarats skyldiga till korruption. Vi stöder en förstärkning av en politik för att skydda personer som avslöjar missförhållanden, och vi är för en översyn av de befintliga anbudsförfarandena. Vad anser Philippe Maystadt om dem?
<P>
En andra faktor: det har investerats många miljarder euro i transeuropeiska nät. Från Europaparlamentets sida bör vi försöka att framför allt stödja de projekt som ger mindre eller inga koldioxidavtryck.
<P>
Slutligen vill vi, i fråga om externa lånetransaktioner, att tillsyn ska utövas för att det ska garanteras att sådana aktiviteter, i synnerhet på den afrikanska kontinenten, sker i enlighet med överenskommelsen inom EU när det gäller utveckling och med millenniemålen.
<P>
Hur besvarar Philippe Maystadt parlamentets rekommendationer, i egenskap av ordförande för Europeiska investeringsbanken?
<SPEAKER ID="012" NAME="Koenraad Dillen" AFFILIATION="NI">
(NL) Herr talman! Vi applåderar det faktum att EIB:s nolltoleranspolitik mot bedrägerier och korruption betonas i detta betänkande, liksom det allt större antalet undersökningar som utförts av OLAF. Erfarenheten på området för upptagande av lån har dock visat att EIB inte är helt utan försyndelse. Nyligen kritiserades exempelvis ett lån på 100 miljoner euro till ett storskaligt gruvprojekt i Kongo starkt på grund av alla möjliga sorters omfattande oegentligheter, som t.ex. en brist på öppenhet i förhandlingsprocessen och i den slutgiltiga tilldelningen av kontraktet. Det var fråga om en allvarlig intressekonflikt. Sedan 2000 har Europeiska investeringsbanken redan investerat över 700 miljoner euro i alla möjliga sorters gruvprojekt i Afrika.
<P>
Det jag vill betona i detta sammanhang är att detta stora antal miljoner kommer från europeiska skattebetalare och att vår institutions lån- och kontraktspolitik därför också måste underkastas en så noggrann övervakning som möjligt, i synnerhet vid finansiering av projekt utanför Europa.
<SPEAKER ID="013" NAME="Paul Rübig" AFFILIATION="PPE-DE">
(DE) Herr talman, ordförande Maystadt! Jag vill gratulera Jean-Pierre Audy, för han tar på ett mycket bra sätt upp det faktum att transeuropeiska nät är av särskild vikt för oss. Jag kan föreställa mig att EIB också tillhandahåller ett stimulerande instrument i detta avseende för åtskilt ägande.
<P>
Nu ligger kommissionens förslag framför oss, dvs. förslagen om att öka fokus på åtskilt ägande inom energi- och telesektorn. Mitt förslag är att vi ska koncentrera oss på att skapa incitament här snarare än att fokusera på att skapa rättsliga skyldigheter.
<P>
Min andra åsikt är att exportindustrin för närvarande har svårigheter att upprätthålla resultaten, i synnerhet nu när euron är stark. Skulle det inte vara möjligt att fokusera på särskilda program för att tillhandahålla garanterat stöd för de europeiska företagens exportresultat?
<SPEAKER ID="014" NAME="Philippe Maystadt">
ordförande för Europeiska investeringsbanken. - (FR) Herr talman, herr kommissionsledamot, mina damer och herrar! Jag vill först och främst tacka er för att ni återigen gett mig en chans att fortsätta dialogen med Europaparlamentet. Jag anser att det är viktigt att en institution som EIB regelbundet måste förklara sig för EU-medborgarnas företrädare.
<P>
Jag vill i synnerhet tacka Jean-Pierre Audy för hans betänkande. Jag kan intyga att han personligen har ansträngt sig mycket i utarbetandet av detta betänkande. Han deltog i många arbetsmöten i både Bryssel och Luxemburg, och fortsatte på så sätt den konstruktiva dialog som vi inlett med hans föregångare. Vid presentationen nu under morgonen belyste han två punkter.
<P>
Den första frågan är en fråga som vi redan har tagit upp i samband med tidigare betänkanden - jag tänker på Schmidts och Lipietz' betänkanden - och det är frågan om huruvida Europeiska investeringsbanken ska vara föremål för banktillsyn, eftersom det är en bank. Detta tillgodoses inte enligt nuvarande bestämmelser. Det förekommer naturligtvis granskningar av Europeiska investeringsbanken: granskningen av revisionsrätten, i den mån som EIB använder EU-finansiering, och också granskningen av revisionskommittén, som består av experter som utsetts av styrelseledamöterna och som rapporterar direkt till våra styrelseledamöter. Det stämmer dock att det, om vi vill tillämpa de bästa bankmetoderna på EIB, utan tvekan skulle vara önskvärt att ett specialistorgan kontrollerar att dessa metoder tillämpas korrekt på EIB.
<P>
Vi kan teoretiskt tänka oss tre möjliga alternativ. Det första omfattas av Maastrichtfördraget, av artikel 105.6. Detta gäller möjligheten att Europeiska centralbanken skulle utöva denna tillsynsroll. I fördraget anges att rådet, enhälligt, kan tilldela Europeiska centralbanken en omdömesmässig tillsynsroll. Detta är ett alternativ som existerar teoretiskt, men realistiskt sett är det tveksamt om medlemsstaterna, åtminstone i nuläget, skulle vara enhälliga i fråga om att tilldela Europeiska centralbanken denna nya roll.
<P>
En annan möjlighet är den som vi informellt har valt, nämligen att kräva en nationell tillsynsmyndighet. I nuläget är det den luxemburgska tillsynsmyndigheten, finansinspektionen i Luxemburg, som också spelar denna roll i förhållande till Europeiska investeringsbanken, i synnerhet när det gäller att kontrollera att Basel II tillämpas korrekt.
<P>
Ett tredje alternativ att undersöka är att stärka den revisionskommitté som föreskrivs i vår stadga och att omforma den till ett slags banktillsynsmyndighet. I ändringsfördraget föreskrivs en utvidgning av revisionskommittén. Ett första steg skulle kunna vara att utse ett antal banktillsynsmyndigheter som skulle tillföra revisionskommittén den erfarenhet som krävs för att kontrollera att EIB verkligen tillämpar bästa metod i denna fråga.
<P>
Den andra punkt som belystes av Jean-Pierre Audy var den särskilda roll som han skulle vilja se Europeiska investeringsbanken spela inom infrastrukturen, framför allt inom de transeuropeiska näten. EIB spelar redan en relativt viktig roll i detta sammanhang, som ni vet. Förra året finansierade vi de transeuropeiska näten med ett belopp på nästan 9 miljarder euro. Vi tillämpar olika instrument, inklusive vår strukturfinansieringsfond, vilket gör det möjligt för oss att ta fler risker än vad som i allmänhet är fallet. Detta gjorde vi t.ex. nyligen i fråga om en motorväg i Grekland. Detta är ett gott konkret exempel på användningen av just denna fond för att uppmuntra den privata sektorn att ta fler risker med driften av en motorväg.
<P>
Vi utvecklade alldeles nyligen en ny garantimekanism tillsammans med Europeiska kommissionen som ska täcka en särskild typ av risk, risken för otillräcklig trafik under de första driftåren för en infrastruktur. Erfarenheten visar att de första fyra eller fem åren ofta är de mest kritiska. Under dessa år finns det risk för att intäkterna inte ligger på den nivå som man önskar. Detta orsakar problem för privata operatörer, så för att uppmuntra den privata sektorn att finansiera sådan infrastruktur trots detta problem har vi utarbetat en ny garantimekanism i samarbete med kommissionen.
<P>
Jag vill tillfoga att Europeiska investeringsbanken har tagit initiativet till att inrätta ett europeiskt kunskapscenter för offentlig-privata partnerskap för att dela med oss av vår erfarenhet på detta område med nationella företrädare. Herr Audy! Detta är utan tvekan ett område där EIB är angeläget att fortsätta sin verksamhet.
<P>
Bart Staes ställde en fråga om bedrägeribekämpningspolitiken. Vi har precis offentliggjort vår bedrägeribekämpningspolitik efter ett samrådsförfarande som krävde flera förhandlingsrundor. När det gäller just den fråga som han tog upp, om ett uteslutningssystem som skulle förhindra att företag som gjort sig skyldiga till bedrägeri eller korruption får fortsätta att delta i projekt som vi finansierat, tillkännager vi i denna politik att vi hoppas kunna tillämpa samma system som kommissionen försöker upprätta. Om det inte skulle gå - och det bör vi veta vid årsslutet - om vi av juridiska skäl inte skulle kunna tillämpa samma system så skulle vi upprätta vårt eget uteslutningssystem.
<P>
Vad gäller finansieringen inom energisektorn har vi granskat vår politik för finansiering av energiprojekt mot bakgrund av europeiska riktlinjer för bekämpning av klimatförändringarna. Som en följd av detta har vi beslutat att prioritera sådana investeringar som kommer att minska koldioxidutsläppen, och detta syns redan i siffrorna för 2007, eftersom finansiering av elproduktionsprodukter för vilka fossila bränslen används bara uppgår till 25 procent av vår finansiering inom energisektorn. För 2007 överstiger exempelvis det belopp som anslagits till förnybara energikällor rejält det belopp som anslagits till mer traditionella former av elproduktion.
<P>
Slutligen försöker vi naturligtvis, vad gäller millennieutvecklingsmålen, att i möjligaste mån se till att projekten bidrar till att uppnå dessa. Jag vill dock uppmärksamma er på att vi, när vi ingriper utanför Europeiska unionen, agerar utifrån särskilda mandat som vi tilldelats av Europeiska rådet. Millennieutvecklingsmålen ingår inte som sådana i de mandat som vi har tilldelats av Europeiska rådet. Det är anledningen till att det inte går att skapa en så direkt länk som ni skulle vilja se.
<P>
Slutligen kan jag tala om för Koenraad Dillen som, om jag förstod honom rätt, nämnde ett projekt i Demokratiska republiken Kongo som vi ska ha finansierat, att vi inte har tilldelat Demokratiska republiken Kongo någon finansiering på ett flertal år nu. Vår styrelse har i princip beviljat stöd till ett gruvprojekt i Katanga, men ännu har ingen utbetalning skett för detta projekt. Låneavtalet har ännu inte undertecknats. Vad beror detta på? Det beror på att den nya kongolesiska regeringen med rätta ville omförhandla licensvillkoren för att se till att en större del av intäkterna går tillbaka till den kongolesiska staten, och vi sköt upp undertecknandet av kontraktet i väntan på en tillfredsställande överenskommelse mellan förslagsställaren och den kongolesiska regeringen.
<P>
Herr talman! Detta är några svar som jag kan ge dem som talat, och jag vill återigen tacka parlamentet, och i synnerhet budgetkontrollutskottet, för ett utmärkt samarbete.
<P>
(Applåder)
<SPEAKER ID="015" NAME="Talmannen">
Tack så mycket, ordförande Maystadt. Vi är mycket tacksamma för att ni har närvarat här under morgonen, för er rapport och framför allt för det arbete som ni uträttar för Europeiska unionen som ordförande för Europeiska investeringsbanken. Tack än en gång, och lycka till!
<SPEAKER ID="016" NAME="Jean-Pierre Audy">
föredragande. - (FR) Herr talman! Jag vill i min tur tacka kommissionsledamoten, Joaquín Almunia, och ordföranden för Europeiska investeringsbanken, Philippe Maystadt, för dessa specifika svar. Jag vill också tacka föredragandena från de politiska grupperna, som stödde utarbetandet av detta betänkande.
<P>
Jag vill bara delge er några tankar om den debatt som vi nyss fört, först och främst om uppgiften att genomföra tillsyn. Enligt min uppfattning ligger det i allas intresse att den här sortens banktillsyn inrättas. Jag har naturligtvis inte lösningen. Tanken att Europeiska centralbanken ska göra det verkar vara bra. Att den luxemburgska tillsynsmyndigheten ska spela en starkare självständig roll, en verklig tillsynsroll, skulle också kunna vara en kortsiktig lösning. Men jag tror trots det att parlamentet mycket gärna skulle vilja höra Europeiska banktillsynskommitténs åsikt, om banken ansöker hos den, vilket föreslås i betänkandet.
<P>
Slutligen vill jag angående finansieringen av infrastruktur säga att Europeiska unionen uppenbarligen befinner sig vid ett vägskäl och att bara finansiering inte är tillräckligt nu, men att skulder naturligtvis inte ska användas för att finansiera verksamhet, vilket tyvärr är fallet i vissa medlemsstater. Ett skickligt användande av skulder till finansiering är dock en central del av de ekonomiska och sociala prestationerna i Europa, som tävlar med alla andra ekonomiska regioner i världen. Jag anser att det är dags för en betydelsefull utvecklingspolitik när det gäller mark, som delvis stöds med hjälp av investering. Det krävs offentliga investeringar, för om det inte görs några sådana så kan vi inte förvänta oss några privata investeringar. Problemet är det kollektiva förtroendet för Europeiska unionens framtid, och det gläder mig mycket att Europeiska investeringsbanken kan erbjuda sin sakkunskap tack vare sin erfarenhet och sin kompetenta personal.
<SPEAKER ID="017" NAME="Talmannen">
Debatten är härmed avslutad.
<P>
Omröstningen kommer att äga rum i dag.
<P>
Skriftliga förklaringar (artikel 142)
<SPEAKER ID="018" NAME="Jorgo Chatzimarkakis  " AFFILIATION="ALDE">
skriftlig. - (DE) Herr talman, ordförande Maystadt, herr Audy, mina damer och herrar! Jag vill först och främst tacka föredraganden å det varmaste och gratulera honom till hans fina, balanserade arbete. Jag gratulerar EIB till dess framgångsrika verksamhet och ambitiösa affärsplan. När det gäller energi och innovation hjälper EIB EU att genomföra sin politik. Utan EIB skulle ramprogrammet för forskning och konkurrenskraft inte ha fått en så bra start.
<P>
EIB:s strategi för 2007-2009 omfattar ökat mervärde, gradvis ökat risktagande, användning av nya finansiella instrument och fördjupat samarbete med kommissionen. Jag stöder helhjärtat denna strategi.
<P>
Den utvärdering av verksamheten som EIB:s föredragande svarar för och de kommande steg som föreslagits är korrekta. Men vi får inte glömma att parlamentets roll är begränsad. Fastän EIB är en av gemenskapens institutioner utövas dess befogenheter internt i enlighet med mellanstatliga bestämmelser, vilket innebär att medlemsstaterna är de mest inflytelserika aktieägarna. Europaparlamentet har regelbundet kommenterat EIB:s verksamhetsrapport sedan 1999, och det har utvecklats till ett nära, tillitsfullt och framgångsrikt samarbetsförhållande. Jag vill särskilt lovorda samarbetet med ordförande Philippe Maystadt, som är ett skolexempel på förbindelser med andra institutioner.
