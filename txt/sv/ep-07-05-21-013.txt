<CHAPTER ID="013">
Arbetsplan
<SPEAKER ID="017" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet onsdagen den 16 maj 2007 har delats ut (artiklarna 130 och 131 i arbetsordningen). Följande ändringar har föreslagits.
<P>
Tisdagen:
<P>
Jag har erhållit ett förslag från gruppen De gröna/Europeiska fria alliansen om att den slutliga omröstningen om Marie-Hélène Auberts betänkande om ekologisk produktion och märkning av ekologiska produkter ska skjutas upp till sammanträdesperioden i juni i Strasbourg.
<SPEAKER ID="018" NAME="Monica Frassoni">
för Verts/ALE-gruppen. - (IT) Herr talman, mina damer och herrar! Jag skulle bara vilja klargöra vår begäran om att skjuta upp omröstningen till sammanträdesperioden i juni. Vår begäran har ”lagstiftningstekniska” orsaker, ett något mystiskt begrepp som innebär att vår institution, om omröstningen sköts upp med några veckor, enligt vår mening skulle ha möjlighet att förhandla sig till ett resultat som är positivt, eller i alla fall bättre än den situation som skulle uppstå om vi röstade om detta förslag i morgon. Som ni vet är detta en fråga av stor vikt för medborgarna. Vi har därför begärt att den rättsliga grund som stöds av parlamentet som helhet ska ändras. Jag uppmanar mina kolleger i parlamentet att stödja vår begäran om att omröstningen ska skjutas upp, i stället för att förslaget återförvisas till utskottet.
<SPEAKER ID="019" NAME="Talmannen">
Jag antar att denna motivering också var ett argument för förslaget, så nu behöver vi någon som talar emot det.
<SPEAKER ID="020" NAME="Struan Stevenson">
för PPE-DE-gruppen. - (EN) Herr talman! Hur mycket jag än ogillar att ha en annan mening än Monica Frassoni sköt vi upp Aubertbetänkandet vid den senaste sammanträdesperioden, och återsände det till utskottet för jordbruk och landsbygdens utveckling. Chansen att uppnå en rättslig grund tycks obetydlig och av denna anledning enades samordnarna, med undantag av Verts/ALE-gruppen, om att detta ärende skulle gå till omröstning under innevarande sammanträdesperiod - denna omröstning kommer att äga rum i morgon. Jag vill be mina kolleger och alla övriga grupper som instämde genom sina samordnare i utskotten att vi förkastar detta förslag från Verts/ALE-gruppen, och att den slutliga omröstningen ska hållas i morgon.
<P>
(Parlamentet förkastade förslaget.)
<SPEAKER ID="021" NAME="Talmannen">
Gruppen för Europeiska folkpartiet (kristdemokrater) och Europademokrater och socialdemokratiska gruppen i Europaparlamentet har begärt att debatten om rådets och kommissionens uttalanden om situationen i Palestina inte ska avslutas med framläggande av resolutionsförslag.
<SPEAKER ID="022" NAME="Hannes Swoboda">
för PSE-gruppen. - (DE) Herr talman! Förra gången uttryckte vår grupp mycket tydligt sin ståndpunkt i Palestinafrågan, särskilt när det gäller erkännandet av den palestinska regeringen.
<P>
Jag anser emellertid att vi här i parlamentet, i svåra tider som dessa, måste börja med att finna en linje vi alla kan enas om, och vi har inte diskuterat tillräckligt för att kunna göra detta. Samtidigt hotar dessutom händelserna i Palestina att forcera fram en situation där en halvfärdig resolution utan någon verkligt bred grund definitivt inte skulle vara till någon hjälp, särskilt när ert besök nu närmar sig. Jag föreslår därför att resolutionen dras tillbaka av dessa orsaker - inte för att vi har ändrat åsikt utan för att vi vill ha tillräckligt med tid för att diskutera med de andra grupperna.
<SPEAKER ID="023" NAME="Francis Wurtz">
för GUE/NGL-gruppen. - (FR) Herr talman! Jag är inte helt och hållet emot begäran.
<P>
Jag beklagar visserligen att vi inte får någon resolution och att vi inte kan anta den mycket konstruktiva resolution som talmanskonferensen enades om i onsdags. Jag har dock förståelse för Hannes Swobodas argument.
<P>
Om jag beklagar mig lite är det helt enkelt för att detta är precis det budskap vi behöver, så att vi kan förmedla det till detta folk och återge dem lite hopp och andas lite nytt liv i vad som återstår av deras mycket sköra institutioner.
<P>
Jag stöder därför Hannes Swobodas förslag, men jag föreslår att talmanskonferensen i lugn och ro på torsdag undersöker hur vi skulle kunna uppmärksamma 40-årsdagen för resolution 242, eftersom minisessionen kommer att sammanfalla med 40-årsdagen. Jag föreslår att det samförstånd i denna svåra fråga som vi tillsammans lyckats bygga upp i talmanskonferensen också formaliseras i samband med 40-årsdagen.
<P>
(Parlamentet samtyckte till detta förslag.)
<P>
(Arbetsplanen fastställdes med dessa ändringar.)
