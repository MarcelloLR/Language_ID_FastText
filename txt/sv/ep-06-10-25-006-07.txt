<CHAPTER ID="006-07">
7. Förordning om andra generationen av Schengens informationssystem (SIS II) (förordning) (omröstning)
<P>
- Före omröstningen:
<SPEAKER ID="126" NAME="Paula Lehtomäki">
rådets ordförande. (EN) Herr talman! Det är knappast nödvändigt att understryka hur viktiga lagstiftningsförslagen om den andra generationen av Schengens informationssystem är. SIS II-systemet är ett centralt verktyg för brottsbekämpande myndigheter och gör det samtidigt möjligt att utvidga Schengenområdet och avskaffa internationella gränskontroller.
<P>
För första gången i Europeiska unionens historia skapar vi en rättslig grund för ett omfattande informationssystem i samråd med Europaparlamentet.
<P>
Ordförandeskapet har tillsammans med Europaparlamentets föredragande Carlos Coelho utarbetat en kompromiss som alla parter förhoppningsvis kommer att kunna godta vid första behandlingen. Vi tackar Carlos Coelho och hans arbetsgrupp för deras samarbete.
<P>
Rådets ståndpunkt när det gäller lagstiftningspaketet om SIS II lämnades in till parlamentets talman i början av oktober. Utskottet för medborgerliga fri- och rättigheter samt rättsliga och inrikes frågor röstade om ståndpunkten den 5 oktober. Det godtog inte det tillägg som rådet hade gjort om myndigheternas tillträde till systemet. Enligt rådets ståndpunkt borde alla myndigheter som för in uppgifter i SIS II-systemet även ha tillträde till systemet. Detta skulle garantera ett fullständigt och nödvändigt samarbete mellan alla myndigheter som berörs av skyddandet av frihet, säkerhet och rättvisa.
<P>
Tillägget om myndigheters tillträde föreslogs i ett mycket sent skede i förhandlingarna. Det är därför fullt förståeligt att utskottet för medborgerliga fri- och rättigheter samt rättsliga och inrikes frågor inte kunde godta tillägget utan att ha haft möjlighet att undersöka frågan närmare.
<P>
Ordförandeskapet följde måndagens plenardiskussion i frågan med stort intresse. Jag hoppas att Europaparlamentet kan godta den föreslagna texten i dag. De närmaste veckorna kommer rådet att diskutera resultatet av parlamentets omröstning.
<P>
Jag anser att vi kan nå en lösning med parlamentet vid första behandlingen. Jag vill framhålla att vi nu är mycket nära en lösning på denna viktiga lagstiftningsfråga.
