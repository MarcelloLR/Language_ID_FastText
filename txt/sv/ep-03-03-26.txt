<CHAPTER ID=3>
Återupptagande av sessionen
<SPEAKER ID=4 NAME="Talmannen.">
Jag förklarar Europaparlamentets session återupptagen efter avbrottet torsdagen den 20 mars 2003.

<SPEAKER ID=6 NAME="Talmannen.">
Vi är djupt bedrövade i dag efter att ha fått veta att vår före detta kollega José Aurelio de Barros Moura avled den 25 mars 2003 efter en lång tids sjukdom.
<P>
Barros Moura var ledamot av parlamentet för Europeiska socialdemokratiska partiets grupp från 1986 till 1989 och sedan återigen från 1994 till 1999. Han var vice ordförande för den gemensamma parlamentariska AVS-EEG-församlingen. Alla de kolleger som kände honom och som arbetade tillsammans med honom uppskattade i hög grad hans personliga egenskaper, hans vänlighet och öppenhet. Framför allt minns vi honom som en man med bestämda åsikter och som en kraftfull och engagerad förespråkare för den europeiska integrationen. Jag vill be er iaktta en tyst minut.
<P>
(Parlamentet höll en tyst minut.)

<SPEAKER ID=8 LANGUAGE="EL" NAME="Alavanos (GUE/NGL).">
Herr talman! Ni har alltid visat stor känslighet när vi har haft offer, om så bara ett offer, för politiskt våld i något av världens länder. Med anledning av de 15 civila dödsoffren i dag på marknaden i Bagdad, men även de döda soldaterna på bägge sidor, vill jag föreslå att vi håller en tyst minut för offren för kriget i Irak.

<SPEAKER ID=9 NAME="Talmannen.">
Herr Alavanos! Jag tror att kammaren delar era känslor för det här krigets alla olycksfall och offer och jag hoppas att andra kolleger under loppet av vårt sammanträde denna eftermiddag kommer att ha möjlighet att själva uttrycka den slags solidaritet som ni har visat här i dag.

<SPEAKER ID=10 LANGUAGE="ES" NAME="Salafranca Sánchez-Neyra (PPE-DE).">
Herr talman! Under sammanträdesperioden i Strasbourg bad jag er att uppmärksamma vad som skett med några dissidenter från Kristna befrielserörelsen för fred, som hade anhållits på Kuba. Sedan dess har det under de senaste veckorna skett en våg av nya anhållanden som har drabbat journalister, dissidenter och försvarare av de mänskliga rättigheterna.
<P>
Herr talman! Detta sker just när kommissionen har öppnat ett permanent kontor på Kuba och många av parlamentets ledamöter hyser förhoppningar om att Kuba eventuellt ansluter sig till Cotonoukonventionen.
<P>
Herr talman! Jag ber er därför, förutom att det är mycket viktigt att värna om dialog och möjligheterna att föra en dialog med Kubas folk och dess regering, att ni intresserar er för dessa personers öden och att parlamentet begär att de journalister, dissidenter och försvarare av de mänskliga rättigheterna som har anhållits på Kuba skall försättas på fri fot.
<P>
(Applåder)

<SPEAKER ID=11 NAME="Talmannen.">
Den här veckan vidarebefordrade jag just de farhågor som ni nämnde senast till ambassadören för Republiken Kubas beskickning. Jag redogjorde i detalj för vår oro och jag skall skicka er en kopia av vår korrespondens.

<SPEAKER ID=12 LANGUAGE="NL" NAME="Maes (Verts/ALE).">
Herr talman! Väldigt många parlamentsledamöter och medlemmar av parlamentets personal är djupt träffade av kriget och vill ge uttryck för sitt djupa medlidande med offren. Därför har ett stort antal parlamentsledamöter och medlemmar av parlamentets personal beslutat att bära ett sorgband under den här veckans sammanträdesperiod. Vi ber er visa förståelse för det här uttrycket av solidaritet med alla offer och med den allmänna opinionen som protesterar mot det här kriget.
<P>
(Applåder)

<SPEAKER ID=13 LANGUAGE="EN" NAME="Van Orden (PPE-DE).">
Jag kommer vid ett senare skede att tala om Irak, men allt under det att vi fokuserar oss på det landet förekommer det förfärliga händelser på andra platser i världen. Jag syftar i synnerhet på Zimbabwe, där den lokala polisen under de senaste dagarna har arresterat mer än 500 personer - däribland ledamöter av parlamentet - och sjukhusen har behandlat mer än 250 personer med allvarliga skador. Det här är ytterligare ett exempel på att Europeiska unionens regeringar misslyckas med att tala med en röst och att genomföra en beslutsam politik, vilket leder till att ännu en tyrann - i det här fallet Mugabe - tillåts verka. Jag ber rådet att fördubbla sina ansträngningar för att få till stånd en förändring till det bättre i Zimbabwe.
<SPEAKER ID=14 NAME="Talmannen.">
Kära kolleger! Som ni känner till så medger vår arbetsordning ett antal korta anföranden i början av ett sammanträde. Jag har nu tagit med ett antal, men många fler kolleger önskar få ordet. Jag föreslår med hänsyn till dem som ännu önskar tala att ni tar upp era ordningsfrågor efter vår debatt. Rådets ordförandeskap är närvarande och uttryckt med kammarens värdighet är det nu lämpligt att gå vidare med våra uppgifter.

<SPEAKER ID=16 NAME="Talmannen.">
Genom en skrivelse av den 7 mars 2003 begärde Olivier Dupuis försvar för hans parlamentariska immunitet i ett mål som är avhängigt vid en domstol i Rom.
<P>
I enlighet med artikel 6.3 i arbetsordningen har jag hänvisat denna begäran till utskottet för rättsliga frågor och den inre marknaden.

<SPEAKER ID=17 LANGUAGE="IT" NAME="Bigliardo (UEN).">
Herr talman! En av våra kolleger, Cappato, hölls fängslad av de brittiska myndigheterna under tre dagar. Jag vill därför veta om den parlamentariska immuniteten fortfarande gäller i unionen och om det faktum att man utsetts till ?Årets europé?, vilket hände Cappato, gör att man hamnar direkt i fängelse. Det skulle i så fall vara ett bra skäl för oss andra att inte ställa upp i den tävlingen.

<SPEAKER ID=18 LANGUAGE="IT" NAME="Turco (NI).">
Herr talman! Mitt inlägg gäller det som Bigliardo sade tidigare, och det brev som ni mottagit om Dupuis immunitet. Även Pannella har dömts till fyra månaders fängelse för civil olydnad i samband med droger, ett straff som omvandlades till åtta månaders övervakning. Alla hans förflyttningar måste rapporteras till de italienska myndigheterna och han får inte uppehålla sig längre tid än sju dagar varje månad i Europaparlamentet i Bryssel och Strasbourg. Såväl Pannella som Cappato och Dupuis har frivilligt accepterat dessa domar utan att åberopa den immunitet de åtnjuter. Problemet gäller inte dem, utan snarare parlamentet, skyddet av dess arbete och dess sammanträden.

<SPEAKER ID=19 NAME="Talmannen.">
Jag skulle i denna situation vilja påpeka att om det finns kolleger som önskar ta upp andra fall som handlar om försvar av parlamentarisk immunitet så ber jag dem att ta upp dessa fall med de berörda utskottet, nämligen utskottet för rättsliga frågor och den inre marknaden.

<SPEAKER ID=21 NAME="Talmannen.">
Nästa punkt på föredragningslistan är uttalanden från rådet och kommissionen om resultaten från Europeiska rådets möte den 21-22 mars och om Irak.
<P>
(Flera ledamöter från vänster höll upp plakat där man fördömde kriget i Irak.)

<SPEAKER ID=22 LANGUAGE="EL" NAME="Simitis">
Mina damer och herrar! Syftet med rådets vårmöte i Bryssel var att överblicka det ekonomiska och sociala läget i Europeiska unionen. Det var Europeiska rådets tredje möte med detta syfte. Som vi alla vet är det strategiska mål som fastställdes i Lissabon att den europeiska ekonomin skall bli världens mest konkurrenskraftiga och dynamiska kunskapsbaserade ekonomi, med möjlighet till hållbar ekonomisk tillväxt med fler och bättre arbetstillfällen och en högre grad av social sammanhållning.
<P>
Före rådets möte uttrycktes åsikten att det inte borde genomföras, eller att man på mötet borde ägna sig uteslutande åt kriget i Irak. Ordförandeskapet instämde inte i dessa åsikter. Utvecklingen i Irak är av direkt intresse för oss. Vi är särskilt angelägna om att det inte skall finnas mänskliga offer och om att den irakiska civilbefolkningen skall skonas. Detta betyder dock inte att vi måste överge vår huvuduppgift, som är vår politik för ekonomisk tillväxt, för sysselsättningen i Europa, särskilt under dagens omständigheter med lågkonjunktur och arbetslöshet.
<P>
(Applåder)
<P>
Vi kunde inte låta mötet bli ett offer för kriget. För vi skulle då bara tjäna dem som vill framhäva Europas oförmåga att hantera krissituationer.
<P>
(Ledamöter på vänstersidan höjer plakat med texten ?Stoppa kriget? och ?Stoppa mördarna? samtidigt som ropet ?Tusentals människor dödas? hörs i salen.)
<SPEAKER ID=23 NAME="Talmannen.">
Vi vet att människor är fyllda av starka känslor inför denna fråga, men alla har rätt att bli lyssnade till i ostördhet och med respekt.
<P>
(Applåder)
<P>
Jag vädjar till kollegerna att visa premiärministern denna respekt. Ni kommer att få tillfälle att tala.

<SPEAKER ID=24 LANGUAGE="EL" NAME="Simitis">
Europeiska rådet konstaterade att nedgången i ekonomin har varat längre än väntat. De befintliga återhämtningsprognoserna överskuggas av kriget, de globala politiska riskerna och den ekonomiska osäkerheten. Europeiska rådet konstaterade även att det har gjorts betydande framsteg med dagordningen från Lissabon, som nu är inne på sitt fjärde år. Till exempel har fem miljoner nya arbetstillfällen skapats sedan Lissabonstrategin började genomföras, varav 500 000 under 2002. Trots det mindre gynnsamma ekonomiska klimatet har antalet arbetslösa minskat med två miljoner. Mycket återstår dock att göra för att målen från Lissabon skall nås. Det behövs en verklig kraftansträngning för att genomföra de ekonomiska och sociala reformer som vi har beslutat om.
<P>
Europeiska rådet fastställde fyra prioriteringar: ökad sysselsättning och social sammanhållning är den första prioriteringen. Genom reformer av skatte- och bidragssystemen, incitament att träda in på arbetsmarknaden och incitament som främjar arbetsmarknadernas förmåga att anpassa sig till de föränderliga ekonomiska förhållandena, och det är naturligtvis nödvändigt att sörja för den sociala sammanhållningen.
<P>
Den andra prioriteringen, främjande av innovation och företagaranda. Detta betyder att öka företagens utgifter på forskning, att göra det lättare att starta innovativa företag, att förbättra deras tillgång till kapital, att förenkla förfarandena och att uppmuntra företagsamhet bland ungdomar.
<P>
Den tredje prioriteringen, stärkande av den inre marknaden och sammanlänkning av hela Europa. De europeiska marknaderna för energi, transporter och finansiella tjänster måste öppnas. Lagstiftningen och konsumentskyddet måste förbättras.
<P>
Den sista prioriteringen är miljöskyddet, som stärker tillväxten och skapar nya arbetstillfällen. Detta betyder att vidta miljöåtgärder och att öka investeringarna i ren teknik och i resurseffektiv teknik.
<P>
Jag vill här säga, mina damer och herrar, att viktiga framsteg har gjorts under det grekiska ordförandeskapet i fråga om dagordningen från Lissabon, vilket framgår av slutsatserna. Konkreta landvinningar är exempelvis överenskommelsen om en bättre samordning av budgetpolitiken, överenskommelsen om ett genomblickbart och ekonomiskt gemenskapspatent efter 14 års ansträngningar, framstegen mot att fullborda de europeiska penningmarknaderna, de nya riktlinjerna för den reviderade sysselsättningspolitiken, inrättandet av det sociala trepartstoppmötet - det institutionaliserade sociala trepartstoppmötet - överenskommelsen om beskattning av energiprodukter och fastställandet av miljömål på områden som förnybara energikällor, energiintensitet och biobränslen.
<P>
Europeiska rådet drog upp riktlinjer. Slutsatserna innehåller riktlinjer för hur de mål som jag har nämnt skall uppnås. 2003 kommer unionen att använda rationaliserade instrument för samordning av politiken. Vilka är dessa? De allmänna riktlinjerna för den ekonomiska politiken, riktlinjerna för sysselsättningen och strategin för den inre marknaden. Rådet bestämde följaktligen att dessa instrument skall ges form och samordnas samt att de skall ha ett treårsperspektiv, så att de blir effektivare.
<P>
Rådet fattade en rad beslut på specifika områden. Jag skall helt kort nämna sysselsättningen och moderniseringen av den europeiska modellen. Rådet uppmanar medlemsstaterna att bibehålla takten i reformeringen av de nationella arbetsmarknaderna. Som jag sade tidigare betonar rådet att det behövs reformer av skattesystemen, så att dessa främjar sysselsättningen och ökar efterfrågan på arbetskraft; förbättringar av lönebildningssystemen, så att dessa tar hänsyn till förhållandet mellan löner, prisstabilitet, produktivitet, utbildningsnivå och arbetsmarknadsvillkor; en modernisering av arbetsmarknadslagstiftningen, så att denna dels blir flexiblare, dels ger större trygghet, samt en förbättring av arbetskraftens rörlighet mellan yrken, sektorer, regioner och länder, till exempel genom att se till att allas kvalifikationer är genomblickbara och på så sätt möjliggöra ömsesidigt erkännande av yrkesutbildningssystemen.
<P>
Slutligen, när det gäller detta område, uppmanade Europeiska rådet kommissionen att inrätta en europeisk specialgrupp för sysselsättningen, under Wim Koks ledning. Denna grupp kommer att ha till uppgift att föreslå konkreta sysselsättningsskapande åtgärder. Rådet tog även upp alla de andra områden som omfattas av Lissabonstrategin - kunskap, innovation, företagaranda, konkurrenskraft - och fastställde uttryckliga tidsgränser för de olika reformernas genomförande. Jag vill slutligen säga att rådet på ett grundligt sätt behandlade frågor om sjösäkerhet, med anledning av katastrofen med Prestige.
<P>
Mina damer och herrar! Detta är, mycket kortfattat, resultatet av diskussionerna om Lissabonpolitiken. Låt mig nu komma till frågan om Irak. Det är väl känt att Europeiska unionens alla medlemmar har krävt att Irak skall avrustas och att de massförstörelsevapen som landet eventuellt har skall förstöras. Det är också väl känt att det har funnits stora meningsskiljaktigheter om hur avrustningen bör gå till och hur lång tid den får ta. Frågan har diskuterats i säkerhetsrådet upprepade gånger utan att det har gått att nå enighet. Meningsskiljaktigheterna har i stället skärpts. Det skulle därför vara lönlöst att ordförandeskapet i rådet försökte överbrygga de motsättningar som varit uppenbara under alla dessa månader. Det har i stället ansett att det i och med den militära konfliktens inledning är nödvändigt att fastställa principer för hur den situation som uppstått till följd av krigsutbrottet bör hanteras, att vi måste ägna oss åt framtiden, vägen ut ur krisen, för att undvika nya meningsskiljaktigheter, för att förtydliga våra gemensamma ambitioner, för att begränsa krigets återverkningar och förhindra följdkriser efter krigets slut, för att arbeta. Det är vårt mål! För fred och framsteg i regionen! Detta synsätt bemöttes i början med tvivel. Kunde vi verkligen diskutera något sådant? Rådet enades likväl om en gemensam ståndpunkt. I den framhålls bland annat behovet av att värna Iraks territoriella integritet, behovet av att ta itu med de allvarliga humanitära problem som kommer att uppstå på grund av konflikten samt behovet av att visa solidaritet med de länder som kommer att drabbas av den, liksom FN:s centrala roll, såväl när det gäller att hantera Irakkrisen som mer allmänt i det internationella systemet. Det sägs i slutsatserna att säkerhetsrådet bör ge Förenta nationerna ett mandat att ägna sig åt efterkrigsperioden i Irak.
<P>
En annan fråga är behovet av att återuppliva fredsprocessen i Mellanöstern, vår beslutsamhet att stärka den gemensamma utrikes- och försvarspolitiken samt de transatlantiska förbindelsernas betydelse. Är denna ståndpunkt hyckleri, såsom har sagts, eftersom vi undvek att behandla huvudproblemet? Nej! När det gäller huvudproblemet var de skiljaktiga åsikterna uppenbara. Även dödläget var uppenbart. Det var ingen mening med att diskutera. Vi var tvungna att rikta vår uppmärksamhet åt annat håll. På frågor som är viktiga för morgondagen. Och det var vad vi gjorde.
<P>
Fanns det kanske någon som skulle ha föredragit att vi skärpte motsättningarna, att vi till de många stridigheterna lade ytterligare en? Vi anser att Europeiska unionen, nu när frågorna har mångdubblats på grund av kriget, har en skyldighet att ge budskap om att freden måste återvända till regionen, om att krigets följder måste hanteras. Framtiden är lika viktig som nuet. Om vi inte handlar kommer vi att få se katastrofer. Finns det i denna stund en spricka i Europeiska unionen? Ja! Vi kommer dock inte att kunna laga den genom att fortsätta att träta, utan genom att försöka lyfta fram de frågor där vi kan samarbeta och är eniga. Den resolution som vi antog om Irak är en resolution som bygger på tanken att Europeiska unionen har en röst och måste ha en röst i internationella frågor. Den utgör därför ett bidrag till försöket att uppnå balanserade euroatlantiska förbindelser som innebär att Europeiska unionen behåller sitt oberoende, har specifika initiativ och en egen roll. Att vi vill att unionen skall vara oberoende framgår även av en annan punkt i slutsatserna. Den handlar om att utvidga forskningsinsatsernas möjligheter på försvarsområdet och om att inrätta en europeisk myndighet för utveckling och anskaffning av försvarssystem.
<P>
Mina damer och herrar! Vilken är vår ambition? Jo, att på internationell nivå så snabbt som möjligt återställa en allmänt godtagen verksamhet inom ramen för de internationella förbindelserna. Detta förutsätter att det är FN, genom sina organ, som drar upp de centrala riktlinjerna för vad som skall gälla efter kriget i Irak. Det kommer att vara möjligt att gå från diskutabel till odiskutabel internationell legitimitet om det är tydligt att FN återigen ikläder sig den centrala rollen. FN:s centrala roll betonas i resolutionen.
<P>
Spännvidden mellan åsikterna om Irak gav många anledning att konstatera och beklaga att det saknas en gemensam utrikespolitik. Det förhåller sig inte riktigt så. Gemensamma ståndpunkter på det utrikespolitiska området uppnås i en mängd frågor. När det gäller andra frågor, liksom aspekter av vissa allmännare frågor, är unionens utrikespolitik under utformning. Under utformning är också politiken på andra områden. Även på andra områden finns det motsättningar. Från den gemensamma jordbrukspolitiken till invandringspolitiken. Det finns dock ingen som anser att Europeiska unionen är överflödig för att den inte har enats om direktivet om arbete som utförs av personal som hyrs ut av bemanningsföretag eller om behandlingen av ekonomiska invandrare som söker asyl eller, slutligen, om ändringen av stabilitetspakten.
<P>
Mina damer och herrar! Europeiska unionen är under ständig daning. Därför är också dess utveckling en utmaning: en utmaning att tänka, att utnyttja kunskap och erfarenhet och att eftersträva en framtid med välstånd och säkerhet. Kriget i Irak, som vi måste svara på, är en del av denna utmaning. Det räcker därför inte att vi begränsar oss till att applådera eller fördöma det. Vi måste även se till framtidsperspektivet för Europa och världen. I dagens värld försöker vi sätta stopp för krig, för skräckvälden och för hot mot människan och hennes omgivning genom att skapa regler för global samhällsstyrning. Förenta nationerna har ännu inte lyckats bli ett övertygande och effektivt organ, fastän organisationen har till uppgift att hantera frågor som är avgörande för världssamfundet. Och den kommer heller inte att lyckas med det i en nära framtid. Den nationella egoismen är alltför stark. Det är därför politiskt absolut nödvändigt att vi fortsätter att stärka Europeiska unionens roll, så att den kan bidra på europeisk och internationell nivå till att befästa processer för fred, samarbete och framsteg.
<P>
Toppmötet i Bryssel har visat att Europa, trots meningsskiljaktigheterna, fortfarande utgör den bästa möjligheten för oss att undvika en värld med ett enda maktcentrum, där en ung supermakt har det odelade ansvaret för samhället ?Världen?. Denna möjlighet för Europa att delta i och påverka en värld med flera maktcentrum måste vi hålla öppen genom initiativ, samarbete och övertygelse om vår gemensamma framtid.
<P>
Vårmötet i Bryssel gav inga svar på frågor, men det drog upp riktlinjer som ger oss möjlighet att förverkliga denna roll för Europa, om vi samarbetar, om vi enas och om vi kämpar tillsammans för att åstadkomma en värld med flera maktcentrum.
<P>
(Applåder)

<SPEAKER ID=25 LANGUAGE="EN" NAME="Tannock (PPE-DE).">
Herr talman! När jag, som anhängare till koalitionens krigsinsatser, höll upp mitt plakat där det stod ?Bort med Saddam!? uppmanades jag av vice talmännen Dimitrakopoulos och Provan att ta ned det, eftersom det till synes stred mot arbetsordningen. Skulle vi kunna följa en konsekvent linje i den här frågan?
<P>
(Blandade reaktioner)

<SPEAKER ID=26 NAME="Talmannen.">
Ni har fullständigt rätt. Regeln är att denna typ av förevisning inte bör äga rum inom kammaren. Jag skulle vilja be de kolleger som nu har fört fram sin åsikt, vilket förvisso har tolererats, att de tar hänsyn till kammarens dekorum och avlägsnar det uppvisade materialet.

<SPEAKER ID=27 LANGUAGE="IT" NAME="Prodi">
Herr talman, ärade ledamöter! Vi har i dag samlats för att diskutera Europeiska rådets möte nyligen. Ett möte som hölls under en allvarlig internationell kris och som just därför krävde stort engagemang från det grekiska ordförandeskapets sida. Jag vill därför rikta ett varmt tack till premiärminister Simitis och utrikesminister Papandreou för att ha lett toppmötet på ett skickligt och klokt sätt.
<P>
Enligt EU:s arbetsschema ägnas Europeiska rådets vårmöten traditionellt åt ekonomiska frågor. Det möte som hölls för några dagar sedan i Bryssel dominerades dock helt av Irakkrisen. Det är också den fråga jag tänker börja med.
<P>
I denna stund pågår ett krig. Ingen vet hur länge det kommer att vara. Ett krig där några medlemsstater har egna trupper på fältet. Ett krig som har skapat splittring inom unionen. Ett krig som fördöms av en överväldigande majoritet av de europeiska medborgarna och många, många andra människor världen över. Ett krig som i likhet med alla krig medför död och smärta, även om det syftar till att fälla en diktator. I kommissionens och mitt eget namn vill jag först uttrycka vårt djupa deltagande med de stupades familjer och alla de andra som drabbas av kriget. Jag vill även understryka vikten av att respektera mänsklig värdighet, även mellan krigförande parter.
<P>
Vi bör även fundera över ett annat faktum: det extra belopp på 74,7 miljarder US-dollar som har begärts för denna aktion är långt större än det totala stödbelopp på drygt 50 miljarder euro som anslås varje år i världen till de fattigaste länderna.
<P>
(Applåder)
<P>
I uttalandet från toppmötet finns en uppräkning av de frågor där vi alla är överens inom unionen. De är talrika och viktiga. Bland dessa kan nämnas FN:s centrala roll, under och efter krisen, kampen mot terrorismen och spridningen av massförstörelsevapen, respekten för Iraks territoriella integritet, behovet av en snabb humanitär insats, vikten av att intensifiera arbetet för en multilateral politik inom det internationella samfundet, det faktum att det transatlantiska partnerskapet är en strategisk prioritet för unionen, i dag och i framtiden.
<P>
Vi är alltså överens på många grundläggande punkter. Det är viktigt att komma ihåg efter allt som sagts och skrivits de senaste dagarna och veckorna om vår splittring. Men vi får inte heller sticka under stol med att oenighet råder i vissa frågor. Vi får varken ljuga för oss själva eller för våra medborgare.
<P>
Efter att ha räknat upp dessa grundläggande punkter där unionen är överens, måste vi emellertid erkänna att Europeiska unionen befinner sig i ett mycket känsligt skede av sin historia. Jag tänker här på den roll som Europa inte spelar, men borde spela. De internationella händelserna aktualiserar med all önskvärd tydlighet frågan om utrikes- och försvarspolitiken i den utvidgade unionen. Vi bör alltså fråga oss vilken roll vi vill spela på den internationella scenen. Jag använder ordet ?vill?, för jag är övertygad om att unionen har de verktyg som behövs för att på sikt bli en aktiv och inflytelserik aktör i den internationella politiken. Detta gäller både i ekonomiskt och säkerhetsmässigt hänseende, om vi utgår från de värden som Europa bygger på.
<P>
Låt oss börja med frågan om säkerhet. De europeiska medborgarna har redan valt. Det är imponerande att se den vilja som visat sig den senaste tiden, en önskan om fred, en multilateral värld och ett Europa som bringar både fred och säkerhet. Denna rörelse är inte kopplad till den oro och rädsla som kriget självklart väcker dessa dagar. Det är en mycket mer djupgående reaktion som det vore oförlåtligt att ignorera och som vi bör utgå ifrån i vår strävan att åter finna gemensamma mål. Enligt fördragen skall medlemsstaterna ?aktivt och förbehållslöst stödja unionens utrikes- och säkerhetspolitik i en anda av lojalitet och ömsesidig solidaritet?. De skall arbeta tillsammans ?för att förstärka och utveckla sin ömsesidiga politiska solidaritet? och avstå från ?varje handling som strider mot unionens intressen eller kan minska dess effektivitet som en sammanhållande kraft i de internationella förbindelserna?.
<P>
Vi har alla sett hur lite bokstaven och andan i denna del av fördraget har respekterats den senaste tiden. Och detta medan företrädare för EU:s samtliga regeringar, institutioner och parlament arbetar i konventet för att utarbeta en ny konstitution för unionen. Och medan den kommande utvidgningen av unionen ger oss nya möjligheter och kräver att vi tar nytt ansvar. Jag vill i detta sammanhang välkomna det positiva resultatet av den slovenska folkomröstningen om anslutning, efter maltesernas ja till EU.
<P>
Mina damer och herrar! Den väg vi vandrat de senaste 60 åren för att bygga upp unionen har inte varit lätt. Vi har ofta befunnit oss i svåra situationer. Men det är i de svåraste kriserna som vi har kunnat återfå den entusiasm och det mod som behövs för att ta de största stegen framåt. Det var sedan förslaget om att skapa en europeisk försvarsgemenskap hade förkastats som man fick de impulser som ledde fram till Romfördraget. Det var det amerikanska beslutet om att avskaffa guldmyntfoten och därmed hela Bretton Woods-systemet som drev gemenskapen till att lägga grunden till sin egen monetära union. Och det var oljekrisen på 70-talet och valutakrisen 1992 som gav kraft till att skapa det europeiska monetära systemet och att sedan införa bestämmelser om den ekonomiska och monetära unionen i Maastrichtfördraget.
<P>
Historien upprepar sig. I dag befinner sig EU i en kris som kan avgöra dess framtid. Vi kan sträva mot ett system av internationella förbindelser baserat på maktbalans och förlita oss på de enskilda europeiska staternas suveränitet och nationella intressen. Men det skulle vara som att möta 2000-talets utmaningar med politiska verktyg från 1900-talet (för att använda kommissionsledamoten Christopher Pattens ord). Det skulle dessutom vara ett val som strider mot vår unions särart. Unionen bygger på dialog, solidaritet, multilaterala lösningar och ett ädelt samband mellan etik och politik.
<P>
I stället kan vi besluta oss för att avsluta arbetet med att ena Europa genom att tillhandahålla de institutioner, instrument och beslutsprocesser som kan förvandla unionen till en verklig politisk union. Det är denna huvudväg som våra medborgare ber oss att slå in på. En union med en enda politik i fråga om ekonomi, internationella förbindelser och försvar.
<P>
Just på försvarsområdet presenterades för några dagar sedan ett initiativ som kan få vittgående konsekvenser. Belgien, Frankrike och Tyskland har beslutat att föra samtal om möjligheterna att ytterligare fördjupa försvarssamarbetet. Det är inte utan anledning som detta initiativ har tillkommit. Det är öppet för alla andra medlemsstater (syftet är inte att skilja dem, utan att förena dem). Och då tänker jag inte bara på erfarenheterna av integrationen av europeiska militära förband i mångnationella styrkor som Eurocorps, Eurofor och Euromarfor.
<P>
Låt oss återvända till Saint Malo i december 1998 då den process inleddes, som under loppet av sex månader skulle leda till den europeiska säkerhets- och försvarspolitiken. Det gör att vi i dag har tillgång till instrument som Kommittén för utrikes- och säkerhetspolitik, Militära kommittén och EU:s militära stab. Initiativtagarna till den åtgärden var Frankrike och Förenade kungariket, och det är tack vare den överenskommelsen som vi i dag kan räkna med att målet med en snabbinsatsstyrka på 60 000 man nu finns inom räckhåll. Detta är embryot till det som gör att vi i dag för första gången i historien kan tala om ett gemensamt försvar.
<P>
Inom konventet om EU:s framtid inrättades en arbetsgrupp om försvarsfrågor. I sina slutsatser betonade gruppen behovet av att utveckla den europeiska försvarskapaciteten och förstärka försvarssektorns industriella och tekniska bas. För två veckor sedan godkände kommissionen ett meddelande som tar upp industriella frågor och marknadsfrågor kopplade till försvaret för att underlätta och främja effektivare samordning av EU-politiken för försvarsutrustning. Den 18 mars 2003, slutligen, beslutade rådet att inleda den första militära operationen i unionens historia för att i slutet av den här månaden avlösa Natostyrkorna i f. d. jugoslaviska republiken Makedonien.
<P>
Mina damer och herrar! Vi européer kommer inte från Venus, som några vill låta påskina. Vi, gamla och kloka européer, har en lång och smärtsam historia bakom oss här på jorden. Och våra historiska erfarenheter har gjort att vi grundar vår union på lag och rätt, och har lärt oss att verka för en internationell ordning på grundval av lag och rätt och inte på styrka.
<P>
(Applåder)
<P>
Men vi är också medvetna om att det inte räcker med enbart humanitär politik eller att vara de främsta förkämparna för utvecklingspolitik. Vi är medvetna om att världen inte kommer att ta hänsyn till oss så länge som vi framstår som oeniga, litar på unionen för den ekonomiska utvecklingen och Förenta staterna för säkerhetspolitiken. Och det finns ingen anti-amerikansk inställning i detta utlåtande. Särskilt med tanke på att samarbetet mellan Förenta staterna och Europa har mångfaldigats inom de mest känsliga områden. Låt oss framhålla den utmärkta samordningen mellan Amerikanska centralbanken och Europeiska centralbanken efter den 11 september eller den pågående dialogen mellan Robert Zoellick, den amerikanska regeringens representant för handelsfrågor, och Pascal Lamy, kommissionsledamot med ansvar för handelsfrågor. Erfarenheterna visar att Europeiska unionen är en förutsättning och en garant för ett effektivt transatlantiskt samarbete. Mitt utlåtande grundar sig på en djup övertygelse om att de europeiska intressena bara kan hävdas i Europa och bara av oss.
<P>
I dag står vi inför en kris. Det är dock lyckosamt att denna utmaning för Europa sammanfaller med framtidskonventet. Jag vänder mig därför till denna församling, till alla institutioner som är representerade i konventet, och direkt till alla konventets medlemmar säger jag: låt oss inte missa detta tillfälle! I dag har vi större möjlighet än någonsin att påverka vår egen framtid, under förutsättning att vi vet att lära av tidigare erfarenheter.
<P>
I Maastricht lade EU grunden till både den ekonomiska och monetära unionen och den gemensamma utrikes- och säkerhetspolitiken, något som man alltför ofta glömmer bort. Den förra har utvecklats så långt att euron numera finns i var mans ficka, medan den senare fortfarande befinner sig i sin linda. Förklaringen ligger i att olika institutioner, instrument och beslutsmekanismer gällde på de båda områdena och olika resultat uppnåddes. Hur lång tid det än tar att förverkliga våra projekt har sanningens ögonblick för Europas utrikes- och säkerhetspolitik kommit. Valet kräver stor framsynthet och stort politiskt mod, men det finns ett tydligt val: vill vi vara helt uteslutna från de internationella frågorna eller vill vi delta på samma villkor som våra allierade i arbetet med att bygga en ny internationell ordning?
<P>
Mina damer och herrar! Som jag påminde om i inledningen av mitt anförande är Europeiska rådets vårmöte det årliga tillfälle då vi diskuterar vår ekonomi. I år kan vi framhålla några lovande tendenser. Och bland de senaste händelserna får vi inte glömma de stora framstegen med öppnandet av marknaderna. Som exempel kan nämnas telekommunikationssektorn där öppnandet nästan har slutförts och energisektorn där det håller på att genomföras. Dessutom har avgörande framsteg gjorts vad gäller rörlighet och inom den sociala trygghetens område. En överenskommelse om gemenskapspatent har uppnåtts efter flera års arbete.
<P>
Men även här måste vi vara uppriktiga mot oss själva. Arbetet med att genomföra strategin som antogs för tre år sen i Lissabon går alltför långsamt. Det gäller inte bara den utbredda besvikelsen över beskattning av sparandet. Tillväxttakten i våra ekonomier är oroväckande låg och ligger under den nivå som krävs för att skapa de arbetstillfällen som saknas och för att upprätthålla konvergensprocessen i ekonomierna i de länder som förbereder sig för EU-medlemskap. Därför sade jag förra fredagen vid Europeiska rådets möte, och jag upprepar det i dag, att det är dags att sända en kraftig och tydlig signal om vårt åtagande för att öka tillväxten.
<P>
Inom två sektorer är det möjligt och påkallat med omedelbara åtgärder: de stora transeuropeiska näten och forskning och utveckling. Prioriteringarna för de transeuropeiska näten har fastställts sedan länge, men har hittills inte lett till särskilt mycket. Till och med de 14 projekt som prioriterades 1994 av Europeiska rådet i Essen dras med allvarliga förseningar. Och det i ett läge där vi för att kunna dra nytta av unionsutvidgningens möjligheter behöver nya sambandskorridorer där trafiken täpper igen vägar, och tunnlar som genomkorsar våra berg. Investeringarna i nya transeuropeiska nät uppgår för närvarande till knappt 20 miljarder euro per år. Om det fortsätter i den takten krävs det 20 år till för att fullborda alla projekt.
<P>
Lika nedslående är läget för de stora forsknings- och utvecklingsprogrammen. Trots de medel som gjorts tillgängliga i unionens budget och de lån som beviljats av Europeiska investeringsbanken, har de offentliga utgifterna för dessa områden till och med minskat under det senaste året i förhållande till de privata investeringarna, som även de ligger under en rimlig nivå. Det är alltså dags att vidta kraftiga åtgärder för att på ett avgörande sätt öka anslagen till såväl transeuropeiska nät som de stora forsknings- och utvecklingsprojekten. Därför har jag bett Philippe Maystadt, som är ordförande för Europeiska investeringsbanken, att samarbeta med mig för att finna nya finansieringskällor och undersöka alla möjligheter. De sträcker sig från att ställa EU-garantier till att inrätta särskilda låneinstrument.
<P>
Detta, mina damer och herrar, är förutsättningarna för att kunna förnya målet från Lissabon och flytta fram gränserna för vår kunskap. Gemensamma forskningsansträngningar, kunskapsnät, rörlighet för studenter och forskare, de stora programmen om biovetenskap, förnybar energi och miljö är grundläggande. Jag vet mycket väl att bristande anslag inte är det enda som hindrar oss från ett snabbt genomförande av dessa stora projekt. Och jag vet också att det rör sig om projekt som kräver många år för att fullbordas. Men det är just därför som det inte finns någon tid att förlora.
<P>
(Applåder)

<SPEAKER ID=28 LANGUAGE="DE" NAME="Poettering (PPE-DE).">
Herr talman, herr rådsordförande, herr kommissionsordförande, ärade kolleger! Låt mig inledningsvis tacka och framföra mitt beröm till det grekiska ordförandeskapet och även till er personligen, premiärminister Simitis! I dessa kritiska tider skall vi inte splittra utan ena Europa! Detta är en inställning som ni tydligt visar! Under de återstående veckorna av grekiskt ordförandeskap önskar jag er och oss alla gemensamt - Europa tillhör ju inte en enda partifamilj, det är vårt gemensamma Europa - stor framgång med att på ett positivt sätt leda Europeiska unionen in i framtiden!
<P>
(Applåder från höger)
<P>
Just nu går våra tankar till de allierade soldaterna i Irak, varav cirka 30 000 kommer från en av våra medlemsstater. Eftersom människans värdighet gäller alla tänker vi även på de irakiska soldater som missbrukas av en brottslig regim. Jag hoppas på framgång för det som i stora ordalag formulerades i slutsatserna från toppmötet här i Bryssel, nämligen att alla irakier mycket snart skall få leva i frihet, värdighet och välstånd under en representativ regering som lever i fred med sina grannar och är en aktiv medlem av världssamfundet. Detta måste vara vårt mål, och Europa har härmed inte gjort sitt, utan nu måste vi - tillsammans, enigt och beslutsamt - lämna ett mycket effektfullt bidrag för att ge freden i Mellanöstern en chans.
<P>
Givetvis finns det meningsskiljaktigheter inom vår partigrupp, det fanns det redan före kriget, men en sak vill majoriteten i gruppen säga våra partner i Förenta staterna: Vi är eniga om att det finns ett framtidsperspektiv för de internationella institutionerna, t.ex. FN, Nato och det europeiska enandets skapelse, EU, vilka givetvis har sina fel och brister eftersom det är människor som arbetar i dem. Men hur ofullkomliga de än är kommer vi inte att tillåta någon att ifrågasätta kärnan i dessa institutioner och fredsyttranden!
<P>
Låt mig besvara Richard Perle som menade att FN och Nato inte längre är aktuella utan har spelat ut sin roll på 2000-talet. Vilket budskap ger vi centraleuropéerna, polackerna och slovenerna som har genomfört folkomröstningarna om vi själva börjar ifrågasätta Nato? Det är där de söker skydd mot olika hot! Låt oss alltså fundera över hur vi kan förbättra institutionerna, men låt oss inte ifrågasätta dem.
<P>
(Applåder från höger)
<P>
Självklart behöver vi förnuftiga transatlantiska förbindelser och ett transatlantiskt partnerskap. Ingen torde tvivla på min inställning till Irakfrågan, och därför vill jag säga följande till våra vänner i Förenta staterna: Europeiska unionen bör ligga även i Förenta staternas intresse. Förenta staterna bör inte betrakta sina förbindelser med Europa enbart som förbindelser mellan Förenta staterna och Frankrike, Förenta staterna och Förenade kungariket, Förenta staterna och Tyskland, Förenta staterna och Grekland osv.! Vi kommer mycket snart att återses inom ramen för Världshandelsorganisationen, där EU skall uppträda gemensamt och kommer att agera mycket beslutsamt. Därför har vi följande uppmaning till våra vänner i Förenta staterna: Ta Europeiska unionen på allvar! Unionen är vårt sätt att vara starka i världen, den är vårt sätt att leva i fred med varandra och vårda de ordnade och goda partnerskapsförbindelserna med Förenta staterna!
<P>
(Applåder från höger)
<P>
Kommissionens ordförande lovordade Belgiens initiativ i försvarspolitiken. Jag har under tio år varit ordförande för underutskottet för säkerhet och nedrustning här i parlamentet och vet därför vad jag talar om. Jag är i sak mycket positiv till detta. Jag är dock tveksam till om det är rätt att vissa sammanträder här i Belgien. Vi var mycket kritiska när den brittiske premiärministern bjöd in till middag på Downing Street 10 - vissa blev bjudna, andra inte. Om detta bildar skola även i Beneluxländerna, då fruktar jag att det faktiskt bildas nya gemenskaper, i söder, i öst, i väst, socialdemokrater eller kristdemokrater, grupper som ibland kanske överlappar varandra. Låt oss i stället utnyttja och arbeta tillsammans i de gemensamma institutionerna!
<P>
(Applåder från höger)
<P>
Några kommentarer till Lissabonprocessen. Herr rådsordförande, jag är glad att ni tog upp frågan. Vi har dock länge menat att orden är lite väl högtravande om världens bästa ekonomiska område. Det påminner lite om Nikita Chrusjtjov som på 60-talet envist ville passera Förenta staterna, och vi vet ju vad det blev av det! Inget fel på målet, men just nu handlar det ändå om att faktiskt tillämpa instrumenten och att flera medlemsstater inte gör det som krävs. Jag skulle ha önskat fler uttalanden om valutans stabilitet. Många talar om flexibilitet i stabilitetspakten. Låt oss betänka eurons betydelse i dag. Om vi inte hade den - hur skulle vi då skriva upp och ned valutorna i förhållande till varandra i dag? Låt oss alltså försvara den gemensamma europeiska valutan och slå vakt om dess stabilitet.
<P>
Det viktigaste är följande: Vi brukar klaga på globaliseringen, ibland med rätta, ibland inte. De stora företagen kan välja den ekonomiska hemvist där skatterna är som lägst. Det kan de små och medelstora företagen inte göra. Följaktligen måste strukturreformerna genomföras så att de små och medelstora företagen kan investera och skatterna sänkas så att det skapas arbetstillfällen. Regeringarna måste äntligen agera!
<P>
Låt mig göra två avslutande kommentarer. Jag hoppas att vi under den grekiska ordförandeskapsperioden skall hinna få till stånd en partistadga, och jag vill eftertryckligen be er, herr rådsordförande, om resultat i frågan om finanspaketet inom ramen för utvidgningen. Vi kommer inte att acceptera att parlamentets budgeträttigheter kringskärs! Samtidigt vill vi emellertid inte försena utvidgningen, utan vi vill att tidsplanen skall hålla. Vi önskar er framgång med detta. Samma vädjan riktar jag till kommissionens ordförande - låt oss göra allt för att bevara parlamentets rättigheter och inte diskriminera de nya medlemsstaterna. Vi kommer att fortsätta vår strävan, och vi ber er att genomföra detta. Därmed når vi gemensamma framgångar under den grekiska ordförandeperioden, vilket jag önskar er av hela mitt hjärta, men inte bara er, utan oss alla!
<P>
(Applåder)

<SPEAKER ID=29 LANGUAGE="ES" NAME="Barón Crespo (PSE).">
Herr talman, herr rådsordförande, herr kommissionsordförande, ärade kolleger! Låt mig först och främst hylla det grekiska ordförandeskapet för det mod och den fasthet som det gav prov på under Europeiska rådets möte. Jag fruktar dock att det inte kommer att bli det sista, med tanke på hur händelserna utvecklas.
<P>
Jag vill på min grupps vägnar uttrycka våra djupaste kondoleanser till familjerna till alla offer för kriget. För att det inte skall skörda ännu fler offer, måste vi kräva att det upphör omedelbart och att ansvaret för att hantera den här konflikten återgår till Förenta staterna, som borde ha haft ansvaret hela tiden.
<P>
(Applåder)
<P>
Jag beklagar även djupt Förenta staternas presidents ensidiga beslut att inleda ett krig utanför ramen för Förenta nationerna. Jag är enig med Kofi Annan och upprepar än en gång att den nuvarande ensidiga aktionen utgör en överträdelse av Förenta nationernas stadga om de mänskliga rättigheterna och av den internationella rätten. På min grupps vägnar upprepar jag än en gång vårt öppna avståndstagande mot att förebyggande attacker utnyttjas som ett utrikespolitiskt instrument.
<P>
(Applåder)
<P>
Jag upprepar än en gång vad Robin Cook sade i det brittiska underhuset, nämligen att våra intressen, britternas och européernas, skyddas bättre av multilaterala avtal och av en världsordning som styrs av fasta regler än av ensidiga aktioner. Otaliga personligheter i hela världen anser detsamma, från president Carter till påven. Eftersom Poettering citerade en självutnämnd talesman för den komplicerade militära industrin, en framfusig lobbyist vid namn Perle, som har skrivit en artikel där han tackar Gud för att för att FN har misslyckats, vill jag i det här sammanhanget påminna de många personer som i onödan åkallar eller svär i Guds namn, om att den fallna ängeln finns såväl i bibeln som i koranen. Jag vill också påminna om att den fallna ängeln, som var ljusets ängel, Lucifer i bibeln och Iblis i koranen, störtade ned i avgrunden på grund av sin överdrivna och blinda stolthet och sitt övermod. Och det är där vi står för närvarande.
<P>
(Applåder)
<P>
Mina damer och herrar! Det finns inga goda krig. Vad som finns bakom de tillrättalagda bilder som vi får se, är fasa. I dag - och vi måste komma ihåg att Europeiska unionen inleddes med en gemensam marknad - upplever vi bilderna från bombningen av marknaden i Bagdad. Kommer ni ihåg marknaden i Sarajevo, bombanfallet mot marknaden i Sarajevo? Låt oss hoppas att den minnesbilden ruskar om samvetet! Vi är alla invecklade i en konflikt, och det enda den kommer att leda till är fasor och förfäran. Väldigt många irakier vill naturligtvis ha en värdig framtid i frihet och slippa Saddam Husseins förtryck. Vad de självklart inte vill är att bestraffas med ännu mer död och ännu mer förstörelse.
<P>
Denna aktion, som genomförts utanför ramen för säkerhetsrådet, som har genomförts ensidigt, orsakar just nu ödesdigra följder. I många fall uppfattar det irakiska folket nämligen inte trupperna som befriare, eftersom folket försvarar det som är deras, sitt land. Dessutom talar vi om en region med mycket komplicerade problem och det sista vi behöver är att öka destabiliseringen, som riskerar att utvidgas till Mellanöstern.
<P>
Kommissionens ordförande, och även rådets ordförande, har betonat att det är nödvändigt att hantera den nuvarande krisen och den framtida utvecklingen inom ramen för Förenta nationerna. Jag håller helt och fullt med om det - och det har jag redan förklarat två gånger här i kammaren - men i dag läste jag i tidningen att förvaltningen av hamnen Umm Qasr har beviljats ett nordamerikanskt företag, som nu erbjuder några europeiska företag underleverantörskontrakt. Detta är en fullständig brist på respekt för Förenta nationerna. Kommer man att erbjuda Förenta nationerna och Europeiska unionen att vara underleverantörer nu? På det här viset kommer vi inte vidare och jag anser att vi måste höja rösten och klart och tydligt förklara vad som krävs: humanitärt bistånd, som måste vara helt civilt och ges inom ramen för Förenta nationerna, och inte förvaltas av någon av de makter som är inblandade för närvarande.
<P>
(Applåder)
<P>
Herr talman! Därefter, och jag avslutar med detta för att överlåta ordet till min gruppkollega Goebbels, som kommer att tala om rådets vårmöte, vet vi att Förenta staternas president redan har satt ett pris på kriget: 75 000 miljoner US-dollar för en månad. Vi upplever en berg- och dalbaneliknande situation på valutamarknaderna och oljepriserna rusar upp och ned. Herr rådsordförande! Om det fortsätter på det här viset är jag rädd för att ni kommer att bli tvungen att sammankalla ännu ett extraordinarie rådsmöte, för att analysera händelseutvecklingen på Europa- och världsmarknaden.
<P>
Herr talman! Avslutningsvis har vi världsopinionen, som är mycket upprörd förvirrad och som, vilket är fallet med den europeiska opinionen, men inte bara den, är emot kriget i en överväldigande majoritet. De kan helt enkelt inte förstå meningen med detta krig, varken behovet av det eller varför det är så brådskande. Nu, när världen mobiliserar sig för freden - och jag tänker på lördagens demonstrationer - är det nödvändigt att återge de internationella förbindelserna en multilateral inriktning och se till att Förenta nationerna får tillbaka sin värdighet och sin legitimitet, för att åter kunna axla rollen som världens regering och för att vi skall kunna inrikta oss mot en framtid där Europeiska unionen - som har en del i ansvaret för den här krisen på grund av den splittring som har uppstått - skall kunna utforma en utrikes- och säkerhetspolitik som gör sig förtjänt av namnet och som ger oss möjlighet att värdigt arbeta för mänsklighetens framtid.
<P>
(Applåder)

<SPEAKER ID=30 LANGUAGE="EN" NAME="Watson (ELDR).">
Herr talman! Kriget i Irak har oundvikligen överskuggat rådets viktiga program för ekonomiska reformer. Det faller sig naturligt att ekonomiska frågor vid en sådan tidpunkt då det handlar om liv och död får inta andra plats. Med hänsyn till de negativa ekonomiska effekter som konflikten kan få för unionens ekonomi bör vi vara påpassliga och låta de ekonomiska reformer som krävs för att återuppliva vår ekonomi bli fördröjda. Så innan vi går in på konflikten i Irak vill jag säga ett par ord om ekonomiska reformer.
<P>
Sanningen är den att processen med de ekonomiska reformerna håller på att rinna ut i sanden; när Europeiska unionen skall utvidgas till 25 länder kommer vi att vara upptagna med att bara hålla oss kvar där vi är nu. Jag skulle vilja anföra tre exempel.
<P>
För det första, med 1,9 procent av BNP ligger våra investeringar i forskning och utveckling långt under Förenta staternas och Japans nivåer, och i och med att endast två av kandidatländerna spenderar mer än 1 procent av BNP på forskning och utveckling kommer vi att få det svårt att uppnå det 3-procentiga målet från Lissabon till 2010.
<P>
Mitt andra exempel är från rådet i Barcelona, där EU:s ledare åtog sig att skära ned på den andel som är avsedd för den lagstiftning om den inre marknaden som ännu inte har blivit genomförd till mindre än 1,5 procent - i stället steg proportionen förra året till mer än 2 procent. Eftersom de anslutande medlemsstaterna begripligt nog kommer att stå inför vissa initialsvårigheter när det gäller att genomföra lagstiftningen under de första åren medför det att genomförandeunderskottet riskerar att växa ytterligare om vi inte fördubblar våra ansträngningar. Vi kommer förvisso inte att nå framgång om andra söker efterlikna Berlusconis metoder i hans skamliga försök att försvara olagliga mjölksubventioner på bekostnad av en överenskommelse om beskattning av sparande. Det bådar knappast gott inför det italienska ordförandeskapet.
<P>
Och för det tredje: arbetslöshetens stigande nivå. Det är imponerande att vi lyckades skapa en halv miljonarbetstillfällen förra året trots den ekonomiska nedgången. Men omfattningen av de uppdrag som ligger framför oss blir tydlig när vi konstaterar att arbetslösheten i EU som helhet steg till närmare 8 procent under förra året. När det gäller frågan om jobben verkar rådet ha följt de uråldriga metoderna: ?Vid tvekan, tillsätt en arbetsgrupp?. Jag önskar Wim Kok lycka till med hans arbete, men det är svårt att föreställa sig vilka svar han skulle kunna komma fram till som är bättre än det beprövade och betrodda receptet att minska skattetrycket på arbete och öka flexibiliteten på marknaden.
<P>
När det gäller Irak så välkomnar jag Europeiska rådets långsiktiga slutsatser, där rådets ordförande fungerat som medlare, att man fokuserat på humanitärt bistånd, Iraks återuppbyggnad och att Förenta nationerna skall ha en central roll i detta. Det humanitära biståndet måste nå fram. Vi kan se av situationen i Basra hur pass viktigt det är. Denna fasa som överförs till oss via TV-skärmarna visar hur pass nödvändigt det är att få in våra hjälporganisationer så att de kan verka i området. Jag välkomnar Prodis förslag på 3 miljoner euro i omedelbart humanitärt bistånd genom Röda korset. Liberaldemokraterna kommer att stödja kammarens snabba godkännande av er begäran att ytterligare 70 miljoner euro skall frigöras från budgetens nödreserv.
<P>
EU har skadats av de senaste veckornas oenighet. Detta skulle kunna förebåda en ny ansträngning att läka de politiska såren, men det är svårt att inte hålla med Luxemburgs premiärminister när han säger att problem inte kan lösas om de inte diskuteras.
<P>
Jag håller med rådet om att vi behöver förstärka de transatlantiska förbindelserna. Vår dialog bör utvidgas till att omfatta en reform av Förenta nationerna och den internationella rättens roll, men Förenta staterna måste acceptera att man inte kan åstadkomma någonting hållbart i avsaknad av institutioner och regler.
<P>
Min grupp välkomnar också Belgiens förslag till ett ministermöte om Nordkorea. Om situationen i Irak hade diskuterats under toppmötet i Sevilla - såsom Verhofstadt föreslog - kanske vi inte skulle vara så villrådiga i dag.
<P>
Vi bör vänta och se om 2003 blir ett annus mirabilis eller ett annus horribilis för den Europeiska unionen, men eftersom vi nu befinner oss i getens år skulle jag vilja gratulera det grekiska ordförandeskapet för att det med fasthet, uthållighet och beslutsamhet driver igenom sin dagordning. 
<P>
(Applåder)

<SPEAKER ID=31 LANGUAGE="DE" NAME="Brie (GUE/NGL).">
Herr talman, herr kommissionsordförande, herr rådsordförande, ärade kolleger! Herr rådsordförande! Ni citerar förklaringen från toppmötet och talar om respekt för Iraks territoriella integritet. Jag menar dock - därav min otillfredsställelse - att ni även borde ha nämnt att just denna territoriella integritet för närvarande kränks mycket djupt och att den viktigaste frågan är att få slut på kriget. Jag menar att man tydligt ser hur detta krigs omänskliga och folkrättsfientliga ansikte framträder allt starkare för var dag som går. Försvarsminister Rumsfeld gav i går prov på en tämligen barbarisk cynism genom att benämna kriget en humanitär handling!
<P>
Jag menar att Förenta staterna genom krigsutbrottet för en vecka sedan gick till angrepp mot den viktigaste principen i den civiliserade internationella rätten, nämligen skyldigheten att lösa konflikter på fredlig väg. Än mer tragiskt är det att det inte bara handlade om ett brott mot vissa skyldigheter och folkrätten, utan här hade man också en uttalat stor, effektiv och fredlig möjlighet som kullkastades. Jag menar att en gemensam europeisk utrikespolitik - som vi i dag återigen har efterlyst - inte bara skall vara vår gemensamma sak, utan även ett alternativ. Den skall stärka FN, försvara FN-stadgan, folkrätten och det internationella förbudet mot våld och på så sätt vara ett svar på Förenta staternas ensidighet, militära maktpolitik och respektlöshet mot lagar och fördrag. Den skall bekämpa konflikter på ett sakligt och orsaksorienterat sätt och ge ett brett stöd för samarbete.
<P>
Herr rådsordförande! Utan att upprepa alltför mycket vill jag rikta er uppmärksamhet på framför allt tre aktuella problem. För det första: Min partigrupp står fast vid att kriget omedelbart skall avslutas. Antalet civila och soldater som har sårats och dödats av bomber och andra militära medel är illa nog. Men varken i rådets förklaringar eller i pressmeddelanden och statistik syns de tusentals irakiska barn som redan nu dör till följd av kriget.
<P>
För det andra: Genom kriget har Förenta staterna tveklöst brutit mot folkrätten, och nu går man ut med ytterligare hot om att bryta mot rätten. Försvarsminister Rumsfeld har under veckan som gått offentligt förordnat om tårgas för de stridande krafterna i Gulfregionen. Herr rådsordförande! Ni vet att både Genèveprotokollet och artikel 1 i konventionen om kemiska vapen undantagslöst förbjuder även icke-dödliga gaser, såsom tårgas, i väpnade konflikter. Jag uppmanar er att ta otvetydigt avstånd från den amerikanska förvaltningens respektlöshet och brott mot dessa så avgörande internationella fördrag.
<P>
För det tredje: I Irak befinner sig tiotusentals iranska oppositionella och kurdiska flyktingar från Turkiet. Deras öde i flyktinglägren uppmärksammas inte internationellt. De är direkt hotade av kriget och eventuella massakrer. Jag ber er se till att problemet uppmärksammas offentligt och upplysa era iranska, turkiska, amerikanska och brittiska partner om att Europeiska unionen kommer att följa dessa människors öde mycket ingående. Men framför allt, herr premiärminister, vill jag uppmana er att våga kräva ett slut på kriget av Förenta staterna!
<P>
(Applåder)

<SPEAKER ID=32 LANGUAGE="FR" NAME="Cohn-Bendit (Verts/ALE).">
Herr talman! Under en debatt i en skola i Tyskland råkade jag till min förvåning på en banderoll som påminde mig om en avlägsen tid då vi brukade demonstrera. På banderollen stod följande mening skriven: ?Att bomba för fred är som att älska för att bli oskuld?. Jag säger det på franska, för att det är elegantare än på engelska. Men ni kan alla översätta det till engelska.
<P>

Herr talman! Ni har rätt, detta krig är en intellektuell utmaning, och även en fysisk utmaning, skulle jag vilja tillägga, eftersom vi alla uppenbarligen håller på att förlora vår intellektuella förmåga i splittringen mellan oss. Helt uppenbart är vissa av rådets uttalanden fullständigt bisarra, liksom även vissa uttalanden från ledamöter i detta parlament. Herr Watson! Självklart är vi för humanitär hjälp och det är också den enda fråga där alla är överens. När vi talar om sådant vi är överens om, handlar det om humanitär hjälp. Men det problem vi nu står inför är mycket enkelt. Kommer detta parlament, ja eller nej, att i morgon göra ett tydligt uttalande om detta krig? Kommer detta parlament i morgon att vara lika löjligt som ministerrådet eller rådet (allmänna frågor och yttre förbindelser), eller kommer vi att samla en majoritet? Och när jag säger det vänder jag mig till alla som till varje pris vill undvika en majoritet. De borde ta sig en fem minuters funderare.
<P>
Det finns två enkla ståndpunkter man kan inta. Den första är den som företräds av koalitionen av länder som vill ha ett krig, för att de anser att det är viktigt och nödvändigt, precis som vi nyss sade. Må de rösta för en resolution som säger: kom igen, fortsätt, herr Rumsfeld och kompani, ni har rätt, ut och befria hela världen i Guds namn och visa att man kan älska och ändå vara oskuld. Det är deras fulla rätt. Den andra ståndpunkten består i att man i detta parlament försöka hitta en majoritet som säger nej till krigets logik, en majoritet likt den vi samlade i slutet av januari när kriget förklarades olagligt.
<P>
(Applåder)
<P>
För att göra detta och samla en majoritet mot krig, måste man kunna kompromissa. Annars är vårt intellektuella tillkortakommande exakt detsamma som för rådet under rådsmötet i Bryssel. Detta är det problem vi står inför i dag. Ändå är saken enkel. Det finns de som säger att kriget inte har sanktionerats av Förenta nationerna, och andra som säger att det varken är lagligt eller befogat. Själv hävdar jag att det är samma sak och att det bara är ideologerna i detta parlament som kan vilja bevisa att det finns en skillnad mellan alla dessa fraser. När vi har konstaterat att detta krig inte har sanktionerats av Förenta nationerna kan vi självklart säga att det är obefogat! Därför är det uppenbart att vi kommer att ha vunnit en delseger om vi får igenom detta förslag.
<P>
För att gå in på själva resolutionstexten, pågår en omfattande diskussion om huruvida man skall säga att man med eftertryck beklagar, eller att man fördömer det faktum att Förenade kungariket, Förenta staterna, Spanien, Italien och Polen - och några till, vilka det nu var - ensidigt har beslutat att det var bra med krig och att de fattat detta beslut. För mig är det viktiga att det i denna resolution sägs att man borde ha fullföljt vapeninspektionernas logik och att vi är mot alla dem som brutit denna logik genom att ersätta den med krigets logik. För mig är detta alltså inte en fråga om ordval.
<P>
Jag vill avsluta med att säga något viktigt. Det finns lögner som fortsätter att hållas vid liv av regeringscheferna. Att säkerhetsrådet inte röstade för det resolutionsförslag som Förenta staterna, Förenade kungariket och Spanien lade fram, beror inte på Frankrikes eller Rysslands veto, utan på att det i säkerhetsrådet inte fanns någon moralisk majoritet för att inleda ett krig. Detta är sanningen!
<P>
(Applåder)
<P>
Med den utgångspunkten tog Chile och Mexiko, som är ekonomiskt beroende av Förenta staterna, det modiga beslutet att föreslå en resolution där man just höll fast vid logiken bakom inspektionerna. Jag hävdar därför att detta parlament när det lägger sin röst i morgon även kommer att rösta om denna seglivade lögn, en lögn som hålls vid liv av den brittiske och spanske utrikesministern, och jag vet inte vem mer. Den moraliska majoritet som uppstod till stöd för ett ingripande i Kosovokonflikten - 13 mot 2 - har i säkerhetsrådet inte kommit till uttryck när det gäller ett militärt ingripande i Irak. Detta är den historiska sanningen. Resten är bara en skamsen lögn från regeringschefer som är rädda för sin egen befolkning. Man måste säga som det är.
<P>
Jag skall avsluta med att säga att jag hoppas att parlamentet i morgon kommer att vara klokt nog att rösta så att vi kan säga att de som försvarar kriget har besegrats och försatts i minoritet. Om vi vinner kommer vi att ha vunnit mer än en strid om ord, och varje grupp kommer sedan att kunna försvara helheten utifrån sin ideologi. Denna moraliska seger över dem som försvarar kriget, den kan vi vinna i morgon, om vi har förmåga att kompromissa.
<P>
(Applåder)

<SPEAKER ID=33 LANGUAGE="EN" NAME="Collins (UEN).">
Herr talman! Vi kan inte för ett ögonblick förneka att de senaste veckorna har framställt Europeiska unionen i en mycket dålig dager. Att skapa samförstånd - något som är centralt i den politik som det grekiska ordförandeskapet driver - kan inte bli verklighet på grund av de olika europeiska ländernas polariserade ståndpunkter om kriget i Irak.
<P>
Den grekiska regeringen försökte tappert att säkra en gemensam politisk ståndpunkt angående Irak och Europa, men trots dess ihärdiga och beslutsamma ansträngningar så kunde inte detta mål uppfyllas. Den grekiska regeringen skall berömmas för det genomtänkta förhållningssätt som den har tillämpat under denna för Europeiska unionen mycket turbulenta tid.
<P>
I mycket enkla och uppriktiga ordalag är vi i dag här för att försöka plocka upp delarna efter något som har varit en stötande erfarenhet för alla medlemsstater inom Europeiska unionen. Vi bör komma ihåg att Europeiska unionen har gått igenom svårigheter förut och trots motgångar har man alltid klarat av att omorganisera sig.
<P>
Det som vi nu står inför är utmaningens själva kärnpunkt. Europeiska unionen har bringat politisk stabilitet åt det europeiska folket under mer än 50 års tid. Vi bör inte och kan inte bortse från detta faktum, men vi måste beakta situationen i sin helhet. Europeiska unionen har som politisk och ekonomisk enhet bringat framgång och en känsla av politisk mening till Europas folk. Vi har en inre marknad, vi har en gemensam europeisk valuta och Europeiska unionen kommer snart att utvidgas till att omfatta 25 medlemsstater.
<P>
Dessa är alla verkliga politiska landvinningar som bidrar till många européers goda levnadsstandard och livskvalitet. Vi kan alla vara stolta över dessa framsteg eftersom vi alla har haft en avgörande roll i att realisera dem.
<P>
Händelserna under de senaste veckorna har gjort att Europeiska unionen skakats i sina grundvalar. Vi måste nu se till att resa oss från denna position och spela en central roll för att under de kommande månaderna tillhandahålla all nödvändig humanitär hjälp till folket i Irak. Jag välkomnar slutsatserna från toppmötet i Bryssel och Europeiska unionens åtagande att återupprätta förbindelserna med Förenta staterna och att stödja de transatlantiska förbindelserna. Förenta staterna och Europa kan uppnå så mycket inom en rad åtgärder om de arbetar tillsammans, i motsats till om de arbetar emot varandras intressen. Vi måste brådskande försöka återupprätta dessa förbindelser.
<P>
Europeiska unionen måste fullfölja sina moraliska och politiska skyldigheter genom att se till att man tar itu med Iraks humanitära problem med kraftfullhet och beslutsamhet. Vi måste fortsätta att arbeta med Förenta nationerna, vars auktoritet också har skakats allvarligt under den senaste tiden.
<P>
Som många andra här i dag hoppas även jag starkt på ett snabbt slut på kriget i Irak. Stämningen här i dag är tryckt, men det får inte skyla över det faktum att Europeiska unionen bör spela en ledande roll när det gäller att se till så att man till fullo inriktar sig på det irakiska folkets humanitära behov. Det är vår skyldighet, en skyldighet som EU:s ledare i förra veckan medgav att man måste ta itu med. Jag anser att Europaparlamentet måste inta en liknande politisk ståndpunkt här i dag.

<SPEAKER ID=34 LANGUAGE="FR" NAME="Abitbol (EDD).">
Herr talman, herr rådsordförande, herr kommissionsordförande! Jag tycker det verkar lite masochistiskt att på detta sätt lägga debatterna i anslutning till europeiska toppmöten, som i själva verket bara är höjdpunkter av hyckleri, för att använda det grekiska ordförandeskapets uttryck. Droppen i denna krönika över ett förebådat sammanbrott är att EU, eller åtminstone EU-institutionerna, för en gångs skull sagt samma sak, även om man inte talat med en röst. Europaparlamentet tog ställning för en linje den 31 januari, Europeiska rådet den 17 februari, kommissionen, först med kommissionsledamot Pattens röst, och sedan med kommissionsordföranden Prodis röst - den linje som försvaras av Frankrike, Tyskland och Belgien, vilket innebär att man ställer sig bakom den princip om rättens företräde som hävdas inom FN:s säkerhetsråd. För en gång skull var EU-institutionerna i samklang med de europeiska folken som till en överväldigande majoritet, för att inte säga enhälligt, tog ställning just för denna linje. Härigenom markerade de för en gångs skull, och som jag ser det för första gången, början till en europeisk politisk opinion.
<P>
Ja, Europa talade med en röst. Ännu bättre - med en och samma röst. So What? Herr Prodi! Det finns ett lakoniskt påstående som brukar tillskrivas Mussolini. Han lär ha sagt: Att styra Italien är egentligen inte så svårt. Problemet är att det inte tjänar något till. I ljuset av vad vi nu ser tycker jag det verkar som om vårt Europa är på väg att bli ett Italien med 15 krafter, innan vi blir ett Italien med 25 eller rentav fler krafter.
<P>
Ni förstår, problemet är inte så enkelt som Simitis tror. Det här är inget jordbruksförhandlingsmaraton där det gäller att gömma sig bakom morötter och betor. Herr Simitis! Ert anförande var ovärdigt en man i er ställning. För första gången sedan Romfördraget är det målen som splittrar Europa och inte metoderna, resurserna eller tidsplanen. Halva Europa har blivit den andra halvans motståndare, och där har vi problemet: två rättsuppfattningar, två visioner av världen, två kosmogonier - ett grekiskt ord, herr Simitis - som står mot varandra. Vi har i denna kammare kunnat läsa skyltar med å ena sidan Stop the killers, och å andra sidan Give a chance to war. Tror ni att det handlar om morötter och betor när man är så till den grad oense om hur filmen skall sluta? När politikerjargongen är europeisk är den icke desto mindre politikerjargong, herr Simitis.
<P>
Prodi talar om ett europeiskt försvar. Det talas det mycket om. Varför inte? Europas sista chans är faktiskt att skapa ett försvar, ett europeiskt försvar. Men till er här församlade vill jag säga att den debatten kommer att äga rum i andra forum, däribland i konventet. Det är lika illusoriskt att vilja inrätta ett europeiskt försvar inom Nato som det hade varit att inrätta den gemensamma europeiska valutan i Fort Knox.

<SPEAKER ID=35 LANGUAGE="IT" NAME="Pannella (NI).">
Herrar ordförande, ärade kolleger! Efter sin briljanta, högtidligt teologiska-akademiska utvikning om det centrala problemet i den teologiska debatten om änglars kön - hur man skall kunna älska och samtidigt förbli oskuld - övergick Daniel Cohn-Bendit till en annan fråga, nämligen att försöka skapa en moralisk majoritet här i morgon. Men varför inte säga etisk, Dany? I morgon kommer vi att stå inför problemet att försöka skapa en moralisk majoritet, inte en ödmjuk, politisk-sekulariserad majoritet, i bestämda frågor. Ni får gärna gå i döden med er etik, med er moral, med ert letande efter absoluta värden, med era utläggningar! I stället för att offra allt åt fredens Molok, denna de absoluta värdenas Molok som ni inte har en chans att beskriva, är vår uppgift som icke-religiösa, eller som kristna om ni så vill, att i morgon nå ett par politiska mål, som vi gör i Italien. Dessa politiska mål kan leda oss alla till en väg där det är möjligt att gå vidare mot en värld i vilken vi nu på lördag tillsammans kämpar för de fria italienarna, för de fria tyskarna och de fria irakierna, i stället för att stanna kvar i ditt München från -38, Dany. Fred, javisst, men inte evig fred! Och det är inte så att dödandet började med de amerikanska och israeliska pistolerna eller raketerna. Dödandet började med alla Pol Pots offer, med alla de offer som ni inte ens kommer ihåg, med befolkningarna längs Volga och Don som deporterades för ett åttiotal år sedan, med de 500 000 som utrotades och massakrerades av Saddam under de senaste tio åren. Detta är er moral, detta är era absoluta värden! Jag accepterar och gläder mig åt att kommunister konverterar och blir liberaler, men jag kan inte acceptera att de fortfarande vill hänga sina fiender, som de gjorde när de var kommunister, eller anklaga mig för att inte vara tillräckligt liberal och tillräckligt tydlig i mitt anti-våldsbudskap.
<P>
Jag vill föreslå en ändring till ert förslag, herr talman. Det är en ändring som i detta ögonblick har fått stöd från en absolut majoritet av de italienska parlamentsledamöterna. Jag vill också nämna det för rådets ordförande, så att han kan studera ändringsförslaget. Det är ett enkelt förslag, nämligen att koppla samman frågan om ett fritt Irak med möjligheten till en förhandling med Saddam, något som Mubarak, som Tony Blair, som andra ödmjukt och modigt tidigare sagt att de vill göra.

<SPEAKER ID=36 LANGUAGE="EL" NAME="Zacharakis (PPE-DE).">
Herr talman, herr rådsordförande, herr kommissionsordförande! När vi i Strasbourg för 15 dagar sedan behandlade Irakkrisen fanns det fortfarande en - låt vara - svag förhoppning om att det i slutändan skulle vara möjligt att undvika våld, för att uttömma varje möjlighet till en fredlig lösning på de problem som anges i säkerhetsrådets relevanta resolutioner, särskilt i resolution 1441.
<P>
Tyvärr har även denna förhoppning gäckats av den så kallade nya strategiska doktrinen, och den internationella opinionen bevittnar redan en militär sammandrabbning som förutom de militära och civila offren - som vi hedrar och respekterar, oavsett deras nationalitet - även har fått indirekta offer i form av grundläggande institutioner och parametrar i det internationella livet, som t.ex. FN, väktare av grundläggande stadganden i det internationella rättssystemet, de transatlantiska förbindelserna, en nödvändig faktor för internationell balans, och, slutligen, Europeiska unionens sammanhållning, åtminstone på det utrikespolitiska området, en absolut nödvändig förutsättning för en beslutsam närvaro av unionen på den internationella scenen.
<P>
Alla dessa institutioner har fått ett mycket hårt slag och prövas svårt, på ett sätt som rent av gör deras fortlevnad - eller i alla händelser deras möjlighet att effektivt spela sina särskilda roller i ett internationellt sammanhang - osäker, eftersom de omedelbart och långsiktigt har att brottas med en mängd negativa följder, varav den svåraste naturligtvis är undergrävandet av FN:s auktoritet och väsen samt kränkandet av organisationens principer och regler av dem som väljer ensidighet och egenmäktighet framför logik och legitimitet i sin strävan att lösa problem som obestridligen finns.
<P>
Det tjänar dock ingenting till att begränsa oss till att ställa diagnosen på dagens tragiska situation och en prognos för dess dystra utsikter. Vi bör i stället, med blicken riktad mot framtiden och med stöd av det överväldigande flertalet folk och regeringar, försöka, redan före krigsslutet, som vi alla hoppas kommer att inträffa så snart som möjligt, återställa FN:s anseende - och FN måste ha ansvaret för att normalisera situationen i Irak - föra in de transatlantiska förbindelserna i en ram av absolut jämlikt samarbete och förstärka den europeiska enigheten, så att de sorgliga händelser som vi upplever i dessa dagar aldrig blir ett prejudikat för framtiden utan får en plats i historien som ett skräckexempel!

<SPEAKER ID=37 LANGUAGE="FR" NAME="Goebbels (PSE).">
Herr talman, herr rådsordförande, herr kommissionsordförande! Det enda konkreta resultatet av toppmötet var trafikstockningarna i Bryssel. Vi visste på förhand att toppmötet skulle vara splittrat i Irakfrågan, och därmed blockeras, och att unionen skulle bekräfta bilden av sig själv som en politisk lilleputt. Men att den förmenta ekonomiska jätten skulle nöja sig med minsta gemensamma nämnare i sina slutsatser om den ekonomiska, sociala och miljömässiga situationen känns rent ut sagt hopplöst. Trots att världen hotas av en allvarlig ekonomisk tillbakagång till följd av ett krig i Irak som troligen blir längre än förväntat, blev det bara resultatlöst pladder.
<P>
Inget ont om ordförandeskapet, men det ansåg sig behöva förära oss 37 sidor slutsatser, svärtade med 12 640 ord. Man bör kanske påminna om att Moses använde 180 ord för de tio budorden. I sina slutsatser visar dock toppmötet ett ögonblicks klarsyn. I punkt 9 heter det: ?Det återstår mycket att göra. Det är dags (...) att unionen och medlemsstaterna uppfyller sina åtaganden (...) genom att gå från ord till handling.?
<P>
När det gäller handlingar, uppmanar Europeiska rådet kommissionen att studera ett antal problem. Fram till toppmötet våren 2004 kommer Europas folk att ta del av minst 17 nya handlingsplaner, vägledningar och andra rapporter. Huller om buller i denna EU-sallad hittar vi en ny specialgrupp för sysselsättning, en förhoppning om mer exakt definierade riktlinjer för den ekonomiska politiken och om rekommendationer rörande ekonomiska reformer för vilka exakta tidsfrister om nödvändigt skall anges. Kommissionen uppmanas att utarbeta en rapport om ökad användning av strukturella indikatorer. Vi kommer att få en handlingsplan om initiativkraft, en annan om en förenklad regelmiljö. Istället för ett ramdirektiv om allmännyttiga tjänster, som beslutades redan i Nice och som på nytt beslutades i Barcelona, så kommer vi att få en grönbok på samma tema. Man har till och med beställt en utredning om vilka resurser Europeiska unionen kan använda för att hjälpa det irakiska folket att leva i frihet, värdighet och välstånd.
<P>
Till följd av Van Miert-betänkandet om förbindelselänkar som saknas i det transeuropeiska nätet efter utvidgningen, uppmanas rådet ?konkurrens? att närmare ange vilka riktlinjer som krävs i termer av anslutningskapacitet! Att anslutningskapacitet saknas betyder mindre handel, mindre tillväxt. Ändå har rådet inte fattat några beslut för att åtgärda de uppenbara bristerna på infrastrukturområdet i en utvidgad union. I dessa kärva budgettider nöjer sig medlemsstaterna med att reducera toppmötet till ett låghöjdsmöte med begränsade perspektiv. Så länge unionen måste klara sig på 1 procent av gemenskapens BNP kommer den att vara hänvisad till ett meningslöst gestikulerande.
<P>
Poettering bävar för eurons skull. Jag konstaterar att vår gemensamma valuta hävdar sig förhållandevis bra mot dollarn och övriga internationella valutor, trots det franska och tyska underskottet. Även om valutastabilitet verkligen är en kollektiv nyttighet som bör försvaras, kräver exceptionella situationer modiga åtgärder. Kostnaden för kriget och den därpå följande kostnaden för freden kommer att utgöra en tung belastning för världsekonomin. En politik för att få fart på ekonomin är absolut nödvändig om Europa vill undvika en allvarlig ekonomisk tillbakagång.
<P>
Herr talman! Vad väntar kommissionen på, innan man tillämpar den flexibilitet som enligt den resolution som antogs av rådet i Amsterdam skall tillämpas vid en ekonomisk tillbakagång för att stimulera offentliga och privata investeringar, enligt punkt 11 i rådets förordning av samma datum, nämligen den 7 juli 1997? Måste vi invänta en officiell bekräftelse på att våra ekonomier är ruinerade innan vi går till handling?

<SPEAKER ID=38 NAME="Talmannen.">
Man skulle behöva utarbeta ett betänkande för att svara på den frågan, herr Goebbels.

<SPEAKER ID=39 LANGUAGE="ES" NAME="Gasòliba i Böhm (ELDR).">
Herr talman, herr rådsordförande, herr kommissionsordförande, ärade kolleger! Först och främst vill jag säga att jag naturligtvis instämmer i ordföranden för min grupp, Watsons, fördömande av konflikten i Irak och hans krav på att alla avtal skall slutas inom ramen för Förenta nationerna. Jag instämmer också i vad han sade om att Europeiska unionen måste anstränga sig för att enas igen och bidra till återuppbyggandet av de drabbade områdena, så vi kan befästa och garantera freden och stabiliteten i området. Eftersom Europeiska unionen inte har kunnat enas och tyvärr inte har kunnat ha det inflytande som vi skulle ha önskat, hoppas jag åtminstone att vi nu för det första kommer att kunna enas igen och för det andra att vi kan leda arbetet för freden.
<P>
Jag vill gratulera det grekiska ordförandeskapet till resultaten från förra veckans rådsmöte i Bryssel, som ägnades åt att analysera den så kallade Lissabonprocessen, vars resultat vi inte kan vara nöjda med - vi kommenterade och diskuterade redan detta i Strasbourg - eftersom skillnaderna mellan vår produktivitet och konkurrenskraft jämfört med Förenta staternas inte alls minskar, utan tvärtom ökar.
<P>
Enligt vår åsikt beror detta på att lämpliga strukturreformer inte har genomförts, att unionen inte har visat den utlovade disciplinen på nyckelområden som forskning och utveckling, eller främjande av startande av nya, innovativa företag som använder ny teknik. Detta förhindrar oss självklart att utvecklas som vi skulle ha velat.
<P>
Enligt min mening är det strukturreformer, främjande av forskning och utveckling, främjande av små och medelstora företags verksamhet och sammankoppling av dessa åtgärder till förslagen om sociala förbättringar, som är de grundläggande faktorerna för att vi verkligen skall kunna förverkliga åtagandena från Lissabon.
<P>
(Applåder)

<SPEAKER ID=40 LANGUAGE="PT" NAME="Figueiredo (GUE/NGL).">
Herr talman! Detta vårtoppmöte hade det varit nödvändigt för rådet att vända de nyliberala politiska inriktningarna och slå in på en politik som prioriterar sysselsättning, offentliga investeringar, integrering och ekonomisk och social sammanhållning för att möta den ekonomiska inbromsningen, arbetslösheten, fattigdomen och den sociala utslagningen, med bibehållande av Europeiska unionens upphöjda värderingar. Men tyvärr har detta inte skett.
<P>
I stället för att hejda avregleringsprocessen för viktiga offentliga sektorer och tjänster, följer man Unices dagordning och insisterar på att skynda på de ekonomiska reformer som prioriterar en snabbare avreglering av sektorer och tjänster samt företagens konkurrenskraft och ett förstärkande av budgetpolitikens samordningen och den inre marknadens strategi. Hela tiden kommer det sociala området i andra rummet, och arbetsmarknadens och utbildningens mål underordnas företagsandan, och man insisterar på att pensionerna snabbt skall inkluderas i handlingsplanerna för de finansiella tjänsterna för att på så sätt öppna vägen för en privatisering. Härigenom förvanskar man fördragets principer och förhindrar dess förverkligande, framför allt när det gäller ekonomisk och social sammanhållning, solidaritet, miljöskydd, folkhälsa och livsmedelssäkerhet samt offentliga tjänster och sociala rättigheter, hållbar utveckling och livskvaliteten vilket är oacceptabelt.
<P>
I stället för att upphäva stabilitetspakten för att se över de irrationella nominella konvergenskriterierna och satsa på en ekonomisk utvecklingspolitik som kan möta den internationella osäkerheten och instabiliteten som har förvärrats av det orättfärdiga, obefogade och olagliga kriget mot Irak, slår man återigen fast behovet av att den uppfylls. På så sätt döljs de allvarliga svårigheter som vissa medlemsstater står inför och de allvarliga sociala och ekonomiska konsekvenser som besattheten av att skära ned på offentliga investeringar och utgifter leder till, vilket hindrar förverkligandet av målen om att skapa sysselsättning med kvalitet och ökar de sociala spänningarna och instabiliteten på arbetsmarknaden. Och även när man erkänner behovet av att lägga fram en förklaring om tjänster av allmänt intresse, hänvisar man utformandet av detta till det nya konkurrensrådet och underordnar det därmed konkurrensreglerna, vilket är oacceptabelt eftersom det ökar den sociala ojämlikheten.
<P>
I stället för att genom att tillämpa brådskande åtgärder ta itu med de ökade omstruktureringarna, omlokaliseringarna och nedläggningen av europeiska och multinationella företag som säger upp tusentals arbetstagare och äventyrar den regionala utvecklingen i stora krisområden där det saknas sysselsättningsalternativ, som parlamentet uppmanade till under sitt förra sammanträde i Strasbourg, väljer man att helt prioritera företagens konkurrenskraft och insisterar på strukturella reformer av arbetsmarknaden, arbetstagarnas rörlighet, flexibilitet och osäkra arbeten för att anpassa de ekonomiska villkoren. Därför vill jag ställa frågan om anledningen till att inrätta en arbetsgrupp om sysselsättning. Jag skulle vilja att rådet förklarade om det är för att lugna något dåligt samvete där det fortfarande finns en aning känsla för miljoner arbetslösas problem, eller om det bara är ett sätt att kringgå tillämpningen av den europeiska sysselsättningsstrategin för att lättare kunna genomföra allt mer nyliberala inriktningar.

<SPEAKER ID=41 LANGUAGE="PT" NAME="Nogueira Román (Verts/ALE).">
Herr talman! Jag vill först av allt påminna om de glömda irakiska offren, främst pojkar och flickor som varit offer för en militär regering, ett nedåtgående och förlorande imperium. Förenta staternas president, Bush, är precis den tydligaste företrädaren för denna statskris.
<P>
Detta parlament får inte acceptera krigets logik utan bör i dag kräva ett sammanträde i FN:s säkerhetsråd för att kräva eld upphör. Och jag, som galicier och medborgare i den spanska staten, vill här tala emot Aznar, en premiärminister som på ett illojalt sätt äventyrar Europeiska unionen. En premiärminister som på ett löjligt sätt tror sig vara en huvudperson, med Bush och Blair, i ett nytt Jaltamöte, denna gång på Azorerna. Löjligt och paranoiskt. En premiärminister som hundra år senare vill göra Spanien till en ny koloni under Förenta staterna, ett nytt Puerto Rico.

<SPEAKER ID=42 LANGUAGE="EN" NAME="Crowley (UEN).">
Herr talman! Jag skulle vilja ansluta mig till mina kolleger och välkomna några av Europeiska rådets slutsatser, men jag skulle även vilja varna för eller kritisera några av dessa slutsatser. Syftet med vårens toppmöte var tydligt redan i början: det skulle vara ett ekonomiskt forum, en möjlighet att se över det stadium som vi nu hade uppnått och också dra upp linjerna för en ny väg för framtiden, i synnerhet genom att återigen se över Lissabonstrategin och fastställa vilka förändringar som borde göras innan vi kunde fortsätta mot det nya målet. Det skulle också ge en möjlighet att fokusera på en fortsatt utveckling av den ekonomiska tillväxten och sysselsättningen, och att även garantera livskvalitet, arbetskvalitet och pensioner åt alla människor inom EU.
<P>
Som vi alla vet står vi inför ekonomisk osäkerhet och globala politiska risker vilket gör det svårt att genomföra förändringar. Vi i Europeiska unionen bör inse att våra händer i viss utsträckning är bundna till de slags åtgärder som vi kan uppnå. Det finns emellertid möjligheter inom vårt system som kan låta oss bygga vidare på den positiva utvecklingen.
<P>
Den ekonomiska och den sociala dimensionen måste flätas samman om vi skall uppnå våra målsättningar till 2010. För att skapa och upprätthålla arbetstillfällen måste Europeiska unionen bli det mest konkurrenskraftiga ekonomiska området i världen och jag gläds åt att välkomna rådets beslut att inrätta en rådskonstellation för konkurrenskraft.
<P>
Vid sidan av detta måste vi fokusera på hela frågan om undervisningen och det slags högre utbildning som ges till personer. Områden såsom läs- och skrivkunnighet, IT-utveckling, yrkesutbildning och livslångt lärande bör ses som paketets huvuddelar för att ge Europas invånare de nödvändiga redskapen för att kunna möta kraven i en ständigt förändrande ekonomisk omgivning. Vi måste vara företagarvänliga. Vi måste vara mer vänligt inställda till flexibilitet och inte ställa upp stela regler och bestämmelser som driver de ekonomiska investeringarna ut från Europeiska unionen och till områden med billig arbetskraft. Vi måste också se till att kommissionen håller fast vid sitt uppdrag när det gäller den konsekvensbedömning som den genomför och som innebär att föreslå lagstiftning och se vilka effekter det får för industrin.
<P>
Sysselsättning är den enda vägen för att tillförsäkra att fattigdom och socialt ogynnsamma förhållanden övervinns. Likväl kan inte all slags sysselsättning uppnå detta. Det är kvaliteten på arbetet och de berättigade stöden som kan uppnå det. Socialt partnerskap har visat sig fungera som en modell med hänsyn till hur vi kan övervinna svårigheter på arbetsplatsen genom att garantera tillbörlig representation för arbetarna och även genom att garantera att företagen har frihet och flexibilitet att gå framåt.
<P>
Jag skulle helt kort vilja ta upp två frågor till. För det första bör en av de huvudsakliga faktorerna vara skyddet av vår miljö. När vi lämnar över våra länder och vår kontinent till framtida generationer måste vi se till att de är i bättre skick än vad de var när vi ärvde dem.
<P>
Det sista jag skulle vilja påpeka är något personligt med hänsyn till Irak. Vad vi än anser angående vad som är rätt och fel i konflikten i Irak är det viktigaste just nu - och jag gratulerar det grekiska ordförandeskapet till att ha försökt nå samförstånd i denna fråga - att föra samman hela Europa med avseende på humanitärt bistånd, att underlätta återuppbyggnaden av Irak och att se till att dess folk har de rätta redskapen för att fatta sina egna beslut.

<SPEAKER ID=43 LANGUAGE="NL" NAME="Belder (EDD).">
Herr talman! Sorglig, det är det ord som bäst passar in på situationen i Europeiska unionen förra veckan. Medlemsstater som inte visar någon ömsesidig respekt och en växande klyfta mellan gamla bundsförvanter. De olyckliga förslag som lades fram i marginalen av Europeiska rådet om att endast gå vidare med en liten klubb av likasinnade, gjorde splittringen ännu värre. Under dessa förhållanden var det desto mer överraskande och positivt att medlemsstaterna lyckades enas om ett gemensamt och framtidsinriktat uttalande om Irak, varvid Europeiska unionen även visar tecken på ansvarskänsla genom att utlova både humanitärt bistånd och underförstått bistånd för landets återuppbyggande. En komplimang till det grekiska ordförandeskapet som koncentrerade sig på det som kunde uppnås politiskt och som lyckades. Jag uppmanar kommissionen att så snabbt som möjligt lägga fram konkreta förslag för båda slagen av bistånd.
<P>
Uttalandet om den territoriala integriteten för Landet mellan floderna är särskilt viktigt. Den hotas nämligen genom den turkiska föresatsen att gå in i Irak. Vilka medel tror sig rådet kunna använda för att avhålla Turkiet från dessa föresatser? Jag fruktar att det inte kommer att räcka med enbart politiska påtryckningar. Är rådet även villigt att vidta långtgående politiska eller ekonomiska sanktioner mot Turkiet om landet verkligen går över den irakiska gränsen? Ett uppskjutande eller uteslutande av EU-medlemskap tycker jag hör dit.
<P>
Slutligen, herr talman, uttrycks stor uppskattning för Förenta nationerna i uttalandet. I det sammanhanget skulle jag emellertid vilja understryka att den organisationen inte kan fungera utan att alla, och jag upprepar alla medlemmar (särskilt i säkerhetsrådet) tar sitt ansvar för att verkligen handha den internationella rättsordningen och kontinuiteten i FN-besluten. Omedgörlighet och ovilja till kompromisser har amerikanerna verkligen inte något patent på. I ljuset av de senaste veckornas händelser tycker jag därför att det europeiska fasthållandet vid FN är pinsamt ihåligt.

<SPEAKER ID=44 LANGUAGE="FR" NAME="Souchet (NI).">
Herr talman! Toppmötet i Bryssel har på ett surrealistiskt sätt behandlat den ekonomiska tillväxten i Europa, oberoende av hur den påverkas av det krig som inletts i Irak, som om det inte fanns ett nära samband mellan de båda. Den centrala frågan om kriget förvisades till övriga frågor. Som om det skulle behövas, bevisar detta att Europeiska unionen inte är en aktör på den diplomatiska arenan i sin egenskap av union. Med tanke på de slutsatser toppmötet ägnade Irak framstår unionen snarare som en humanitär hjälporganisation. Vad beträffar de exalterade orden om GUSP som återfinns i slutsats 69, bör de helt klart hänföras till vad de surrealistiska författarna brukade kalla automatisk skrift.
<P>
Man kan fråga sig om det verkligen ligger i Europas intresse att med denna typ av politiska klyschor maskera det faktum att Irakfrågan gjort att vår kontinent för närvarande är en plats för symbolmättade konfrontationer mellan två olika visioner - av vilken plats Europa bör ha i världen, men också av hur det internationella systemet bör organiseras. Ett oberoende Europa eller ett Europa som anpassar sig, ensidig politik eller samråd mellan nationer - Europa står i dag i centrum för en väsentlig debatt som berör hela det internationella samfundets framtid. Även om Europeiska unionen är frånvarande i denna debatt så är Europa tillsammans med Förenta staterna dess huvudaktör via två trojkor - Paris-Berlin-Moskva å ena sidan och London-Madrid-Rom å andra sidan - båda med varsin konsekventa linje och sina stödtrupper, som kommer till uttryck i memorandumet från New York, respektive i förklaringen från Azorerna.
<P>
Varför se det faktum att båda dessa röster existerar som något enbart beklagansvärt? Det är att visa prov på en monolitisk syn på Europa, när det alltid är mångfalden som har varit dess kännetecken. Vi skulle göra oss förtjänta av det föraktfulla tillmälet ?det gamla Europa? om vi visade att vi inte längre stod ut med att vara den privilegierade plats där olika idéer om hur världen bör organiseras stöter samman och om vi bara tänker på att slippa konfronteras med konflikter, för att enbart välja slappa och intetsägande samförståndsöverenskommelser. I det fallet skulle Robert Kagan få rätt: det spelar ingen roll om det Europa säger saknar relevans, bara det sägs samstämmigt. Är detta vårt mål? Skulle detta att vara europé bestå i att lägga sordin på alla meningsskiljaktigheter? Varför kan inte den fria konkurrensen gälla även på utrikespolitikens område? Om Europeiska unionen driver Europa att i likformighetens namn hålla sig borta från den viktiga diskussionen om morgondagens värld, och hindrar Europa från att vara ett centrum för denna diskussion, då gör man knappast européerna någon tjänst.

<SPEAKER ID=45 LANGUAGE="NL" NAME="Van Velzen (PPE-DE).">
Herr talman! Vårens toppmöte ägde rum under mycket svåra förhållanden. Jag skall inte gå in på situationen i Irak eftersom min gruppordförande redan gjort det och min landsman och kollega Arie Oostlander kommer att göra det. Jag koncentrerar mig alltså på den socialekonomiska delen. 
<P>
Det är tydligt att osäkerheten angående krigets konsekvenser och hur länge det skall pågå kommer att påverka världsekonomin. Jag tror dock att vi även måste konstatera att den ökande arbetslösheten i Europa naturligtvis började långt tidigare. En av orsakerna är naturligtvis bristen på strukturreformer i den europeiska ekonomin och de nödvändiga åtgärder som skjutits upp alltför länge.
<P>
I det avseendet blev jag enormt chockerad när jag såg den resultattavla som Europeiska kommissionen och det skall de hyllas för för första gången bifogat de handlingar som visar en utvärdering med avseende på Lissabonmötet. Om man låter den sjunka in ordentligt så kan man konstatera att det finns en enorm klyfta mellan å ena sidan vad som sägs och de beslut som fattas och å andra sidan verkställandet av dem.
<P>
Jag tror att ett återställande av förtroendet i den europeiska ekonomin hade varit en minst lika viktig signal vid vårtoppmötet. Jag måste säga att vårtoppmötet gett mer än jag hade förväntat. I det avseendet riktar jag alltså också mina gratulationer till det grekiska ordförandeskapet.
<P>
Nu gäller det alltså genomförandet och därför har min partigrupp också föreslagit - och jag är glad att andra partigrupper antagit det - att åstadkomma en vägledning i vilken Europeiska kommissionen mer exakt anger vilka åtgärder som måste vidtas för att uppnå Lissabonmålen till år 2010. Jag hoppas alltså att kommissionen jag vänder mig också till ordföranden, Prodi i oktober 2003 kan lägga fram en sådan vägledning så att vi får en bättre insikt i vad som måste ske under den kommande tiden. Det är desto mer nödvändigt eftersom vi också kommer att utvidgas inom kort och eftersom Lissabonmålen naturligtvis också med en mycket större europeisk union inom kort måste förverkligas och jag tror att det är bra att fundera över det. 
<P>
Vi kan konstatera att med avseende på sysselsättningen så har de små och medelstora företagen en viktig funktion. Det är nödvändigt att till exempel den stadga som vi fastställt för små och medelstora företag, men även handlingsplanen för förenkling av lagstiftning nu verkligen genomförs. Vi har så länge talat om nödvändigheten av att små och medelstora företag mycket enklare måste få tillgång till medel för investeringar. Varför gör vi inte det, varför kan vi inte ta bort de här hindren någon gång?
<P>
Vi har helt riktigt utarbetat en fin målsättning med avseende på 3 procent av BNP för forskning och utveckling, offentlig och privat, år 2010. Men, herr talman, även i det avseendet är det nödvändigt att vi konkretiserar det eftersom vissa medlemsstater vid den tiden redan hamnat långt över 4-5 procent och andra befinner sig fortfarande långt därifrån. Hur skall vi överbrygga den klyftan och vilka insatser måste de olika medlemsstaterna göra? Vi är för metoden med öppen samordning men det räcker inte och även Europaparlamentet och de nationella parlamenten måste vara engagerade i det här.
<P>
Herr talman! Sammanfattningsvis vill jag säga: vi är på rätt väg men det skulle pryda kommissionen om vi skulle kunna omsätta våra goda föresatser i vägledningar så att vi får något konkret att grunda oss på för att bedöma var vi står, så att vi varje år tillsammans kan utvärdera hur det går och så att medlemsstaterna inte längre kan dölja sig bakom vackra ord. Nu gäller det att handla.

<SPEAKER ID=46 LANGUAGE="EL" NAME="Katiforis (PSE).">
Herr talman, herr kommissionsordförande, herr rådsordförande, mina damer och herrar! Som rådets tjänstgörande ordförande har betonat är rådets vårmöten ägnade åt att granska och främja den europeiska ekonomin. Det krigsläge som just nu uppfyller vårt medvetande och som har framtvingats inte av amerikanerna - inte av den amerikanska nationen eller det amerikanska folket - utan av Bushregeringen med dess ensidiga och arroganta politik, liksom av vissa europeiska regeringar som bär ansvaret för Europeiska unionens splittring, riskerar att avleda oss från vårt fastställda program.
<P>
Vi för vår del anser inte att det att hålla fast vid Europeiska unionens långsiktiga program är en formalistisk politik, utan en bra metod för att upprätthålla och börja återställa Europas svårt sargade enighet. För att uppnå enighet utgår ingen från - och inte heller vi bör utgå från - det som skiljer utan från det som förenar. Och lika mycket som utrikespolitiken just nu skiljer oss åt, kan den ekonomiska politiken förena oss.
<P>
För att uppnå detta verkligt angelägna och ambitiösa mål måste vi förbättra makroekonomins effektivitet och funktion, fullborda marknaden för finansiella tjänster i unionen, förbättra företagarandan, forskningen och utbildningen samt påskynda fullbordandet av de europeiska näten. Men hur skall vi kunna fullborda de europeiska näten när vi, som rådets ordförande har betonat, lägger ned bara 20 miljarder euro per år och det behövs 20 år för att slutföra detta program?
<P>
Alla dessa angelägna mål ingår i Lissabonpolitiken, men vi är skyldiga att uppmärksamma att vi nu är inte på det tredje året och att saker och ting på vissa områden, till exempel utbildningen, inte förlöper som de borde. De som medverkade i Lissabonprocessen för att blåsa nytt liv i den europeiska ekonomin hade rätt om en sak. Deras program, med de medel som borde mobiliseras, skulle ge resultat på lång sikt. Under dagens omständigheter, när världsekonomin hotas av lågkonjunktur, behövs det dock även åtgärder som ger omedelbart resultat, så att vi på nytt kan få upp farten och därigenom även göra det möjligt att slutföra Lissabonprogrammet.
<P>
För att detta skall bli möjligt måste vi skaka av oss den anda av uppgivenhet som just nu lamslår oss och anamma den anda av beslutsamhet som präglade mötet i Lissabon, även om vi kan sammanfatta dagens för unionen katastrofala omständigheter i Kiplings versrad: ?If you can bear to see your life's work broken and stoop again, build it again with worn-out tools.? Detta gäller för oss just nu. Detta är vår skyldighet. Och om vi kämpar för detta, kommer den stund att komma även för oss i Europa då sanningen segrar!

<SPEAKER ID=47 NAME="Malmström (ELDR).">
Herr talman! Naturligtvis hade det varit bra om vapeninspektörerna hade fått mer tid, om Saddam Hussein hade respekterat resolutionerna och om FN givit mandat till ingripandet i Irak. Nu är kriget emellertid igång, och vi måste se framåt. Liberalerna hoppas att kriget blir kort, att det blir så få civila offer som möjligt, att Turkiet inte går in i Kurdistan, och att vi snart kan ställa Iraks diktator inför rätta i Haag. De som här i kammaren bar plakat med texten ?Stoppa mördandet!? borde beakta hur många hundratusentals människor Saddam Hussein har mördat och fördrivit.
<P>
Efter kriget börjar ett mödosamt arbete, allra först naturligtvis i form av humanitär hjälp. Därefter skall Irak byggas upp. Det skall skapas stabila och demokratiska institutioner, så att det irakiska folket äntligen kan leva i frihet och fred. FN måste ha det yttersta ansvaret i detta arbete. EU måste bidra generöst. Irak får inte bli ett amerikanskt protektorat.
<P>
Vidare måste fredsprocessen i Mellanöstern få nytt liv. Vi måste lappa ihop de trasiga transatlantiska förbindelserna. FN behöver reformeras. Vi måste få igång en bred diskussion om vad folkrätten egentligen innebär och hur den i framtiden kan skydda medborgarna.
<P>
Slutligen måste EU ta sig samman och visa att vi har lärt oss av de senaste veckornas debacle. Vi behöver en gemensam utrikespolitik. Vi kan göra en mängd institutionella förändringar, men så länge den politiska viljan saknas, kommer EU bara att vara en pipande mus på den utrikespolitiska arenan.

<SPEAKER ID=48 LANGUAGE="IT" NAME="Morgantini (GUE/NGL).">
Jag frågar mig när det blir vår tur. När B52-orna eller cyberkrigets dödliga vapen skall attackera våra palats, eller kanske de franska, eventuellt med stöd från Förenade kungariket och andra. En paradox? Nej. Av Bush-juntans fundamentalistiska kultur kan man vänta sig även detta. Jag har sett det sönderslitna huvudet av ett irakiskt barn, krossat av de vapen som utnämnt sig själva till befriare. De kropparna och de bilderna skiljer sig inte från bilderna av det kurdiska barn som förgiftats av Saddams kemiska vapen eller av en liten palestinier, mördad av den israeliska armén eller av den lilla israeliska som dödats av en självmordsbombare, eller kropparna från offren i World Trade Center. 
<P>
I och med detta krig har maskerna fallit. Förenta staterna respekterar inte de internationella spelreglerna: Kyoto, Internationella brottmålsdomstolen, dödsstraffet, stjärnornas krig, användning av massförstörelsevapen. En politik för dominans och död och en makaber dans mellan terrorismen och denna politik. Men det är också från Förenta staterna, från dess folk, som hoppet kommer om ett alternativ: enorma folkmassor, som i övriga delar av världen, säger nej till krig, nej till terrorism, nej till hämnd. Och vi, vad kan och bör vi göra? Hur skall man få de länder som bedriver detta anfallskrig att följa de regler som bestämdes för FN efter andra världskriget? Europa kan inte bara säga: vi skall ansvara för återuppbyggnaden. Våra ansträngningar måste vara inriktade på att stoppa ett olagligt krig. Nuet, minister Simitis, är också det förflutna och det är också framtiden. Därför måste vi förhindra att irakier, engelsmän och amerikaner dör. Vi ger FN uppdraget och säger: sammankalla FN:s säkerhetsråd och generalförsamling. Europa borde vara enat, javisst, men det borde vara enat för att säga nej och för att stoppa detta krig. Rabiya, en ung irakiska sade till mig, med stort eftertryck: ?Ni dödar också våra drömmar. Ni dödar drömmen om att vi skulle kunna befria oss från Saddam Husseins diktatur på egen hand?.
<P>
(Applåder från vänster)

<SPEAKER ID=49 LANGUAGE="DE" NAME="Schroedter (Verts/ALE).">
Herr talman! Jag välkomnar ordförandena för rådet och kommissionen. Ingenting rättfärdigar kriget mot Irak varför man bör ta avstånd från det. Om detta tiger rådet, herr rådsordförande. Klusterbomber och landminor skall användas i kriget mot Irak. Detta strider mot internationell rätt. Om detta tiger rådet, herr ordförande. Kriget är ett krig mot civilbefolkningen. Miljontals oskyldiga offras direkt eller indirekt. Indirekt därför att försörjningen av livsmedel och vatten kollapsar. Den som har varit i Irak vet hur läget ser ut. Kriget utlöser en humanitär katastrof, och om detta tiger rådet. Herr rådsordförande, jag uppmanar er att sluta tiga! Stöd Rysslands och Arabförbundets initiativ till ett snart sammanträde i FN:s säkerhetsråd. Samla de av våra medlemsstater som har tagit avstånd från kriget och vidta åtgärder för att befria FN från åskådarrollen och göra FN till en aktör i konflikten igen.
<P>
Herr rådsordförande, sluta tiga! Ni, precis som vi, företräder majoriteten av de europeiska medborgarna, och ni kan lita på deras stöd! Jag uppmanar er att ta er uppgift på allvar och stoppa kriget.

<SPEAKER ID=50 LANGUAGE="FR" NAME="Gollnisch (NI).">
Herr talman! Under kriget roar sig kongressen, hette det 1815. Denna historiska parallell skulle kunna kastas i ansiktet på rådets ledamöter. I deras otillständiga sammanfattande dokument nämns ordet Irak för första gången på sidan 31 av de 36 sidor som utgör ordförandeskapets slutsatser.
<P>
Herr rådsordförande! Er nedslående muntliga förklaring är ett konstaterande av EU:s misslyckande och vanmakt. Kriget är ett faktum, en händelse av avgörande betydelse, som unionens medlemmar med Förenade kungariket i täten är direkt ansvariga för. Ni säger att vi inte kan göra något åt det. Låt oss tala om något annat. Likväl finns det mycket man skulle kunna säga, nu när de lögner som det brittisk-amerikanska imperiet har använt sig av för att rättfärdiga sitt brutala angrepp träder i öppen dager. Lögn, när man hävdade att det handlade om att låta FN avväpna Irak, när kriget i själva verket var beslutat ända från början, oavsett vad som hände, vilket i dag framstår som uppenbart. Lögn, när ni understod er att säga att säkerhetsrådet var blockerat, för att man inte hade antagit någon resolution som sanktionerade ett krig. Det var inte blockerat: det hade antagit ett förfarande och ett förfarande som fungerade.
<P>
Ett försvagat Irak, som systematiskt svälts ut under tio år, som tvingats att avrusta mot löften om fred, skulle bryta samman redan under krigets första timmar. Lögn! Irak gör motstånd, på ett i många fall heroiskt sätt. Den irakiska befolkningen skulle hälsa imperiets trupper som befriare. Lögn! De hälsas som ockupationsstyrkor. Det påstås att Irak förfogar över massförstörelsevapen. Allt har sagts i detta ämne, allt från de mest hotfulla till de mest löjeväckande lögner. Ett exempel är när Tony Blair skämde ut sig genom att den 5 februari lägga fram en rapport till stöd för ett angrepp, där 11 av 19 sidor var hämtade från en tio år gammal studentuppsats. De enda massförstörelsevapnen hittills är det anglosaxiska imperiets tusentals sofistikerade bomber som ödelägger de irakiska städerna.
<P>
Som jurist konstaterar jag hur cyniskt man har brutit mot alla rättsliga regler som anglo-amerikanerna själva hade infört för att förhindra krig. Som europé beklagar jag de hatiska stämningar, som tyvärr är berättigade, som imperiets bomber bygger upp mot västvärlden. Som kristen finner jag det fasansfullt att ett sådant krig, som inte uppfyller något av kraven på rättvisa, kan ske i Guds namn. Jag kallar saker och ting vid deras rätta namn och Tony Blair en modern mördare. Vad beträffar George Bush, skall han sluta åkalla Gud, eller bara göra det i sina böner, i hopp om att oskyldiga irakiers blod inte skall falla tillbaka på det amerikanska folket!

<SPEAKER ID=51 LANGUAGE="NL" NAME="Oostlander (PPE-DE).">
Att Saddam Husseins regim är ett hot mot världsfreden kan, med beaktande av fakta, inte förnekas. Sedan nederlaget i det första Gulfkriget har Irak varit föremål för många resolutioner. Irak har hela tiden undlåtit att följa de resolutionerna och ändå har det aldrig lett till något framtvingande i FN:s regi. Länge var det till och med tal om att avskaffa sanktionerna mot Irak. Det var också knappast tal om några internationella reaktioner när inspektionerna avbröts på grund av bristande medverkan från Iraks sida. Ändå kände man till Saddam Husseins besatthet när det gällde framställningen av massförstörelsevapen. Under tiden blev befolkningen förtryckt och flyktingar kom och kommer fortfarande till EU:s medlemsstater. Irak fortsatte vara ett varigt sår. Där är det inte tal om någon fred. Tack vare säkerhetspolisen är det dock tal om stor stabilitet, och den stora stabiliteten kan tyvärr inte angripas inifrån. Jag tål inte att höra ordet. Tålamod kan ta slut för fort, ja, men tålamod kan även spåra ur till att bli likgiltighet. Det var det länge fråga om i vår hållning med avseende på det jugoslaviska dramat. Vem skäms nu inte över det? Vi vet nu att den som vill skipa rätt måste i slutändan acceptera stödet från makten, även den militära makten.
<P>
Finns det dock formellt en tillräcklig folkrättslig grund för militärt agerande från koalitionens sida? Jag citerar Max van der Stoel, en känd socialdemokratisk f.d. utrikesminister, OECD:s höge kommissarie för minoriteter, en viktig socialdemokratisk ledare. I går sade han i tidningen NRC-Handelsblad: ?Ja, den grunden är inte övertygande men jag tvivlar inte ett ögonblick på det moraliska berättigandet för den här aktionen från koalitionens sida, det tvivlar jag inte ett ögonblick på.? Det tycker jag är fumligt sagt.
<P>
Debatten handlade då om huruvida ett ingripande skulle ske direkt, om en eller två veckor eller om sex veckor. Den här tvisten räcker inte för att ge ett tydligt budskap om att upphöra till dem som tar riskerna i fält. Det är för meningslöst för dem att se bakåt. Frågan är om vi nu önskar koalitionens militärer snabba framgångar så att det inte blir fråga om långvarig misär, varken för dem eller för medborgarna.
<P>
Min partigrupp vill visa att de i slutändan, när det verkligen gäller, verkligen alla står bakom militärerna på samma sätt som de står bakom den befolkning som måste befrias så snabbt som möjligt. Jag kan inte heller föreställa mig att någon av oss nu inte skulle stå bakom de här militärerna. Vi är inte så duktiga på att demonstrera på den här sidan av kammaren men det förvånar mig att stora papper med ordet ?fred? på hängdes upp på den andra sidan medan man aldrig undrat vilken ofred som härskat i Irak och jag kan inte heller påminna mig att det skett några demonstrationer mot det, inte heller i den här kammaren.
<P>
Jag tror att det är viktigt att rättvisan får ha sin gång när det gäller Saddam Hussein. Vi måste beklaga att Förenta nationernas säkerhetsråd förlorat i inflytande. Vetorätter används på ett oegentligt sätt och röster är till salu. FN i sig och dess organ är viktigare än någonsin i efterkrigstidens Irak. Vi måste inse att det här ärendet är en allvarlig varning till EU som tydligen ännu inte har eller vill ha förmågan försvara de europeiska principerna och värderingarna överallt där det behövs.

<SPEAKER ID=52 LANGUAGE="DE" NAME="Schulz (PSE).">
Herr talman, mina damer och herrar! Jag vill kraftfullt protestera, kollega Oostlander. Jag tyckte inte heller att skyltarna bakom mig var särskilt bra, men just med tanke på att er partigrupp inte brukar hållas med plakat bör ni tala med er kollega Helmer. Han bar nämligen en skylt med texten ?Blixtkrig?. Var och en må uttrycka sin intellektuella ståndpunkt i texten på en skylt. Kollega Helmer gjorde detta i dag, och jag sluter mig därmed till att han sällar sig till övriga som burit fram samma plakat.
<P>
Ni citerar Max van der Stoel och säger att bakgrunden inte är alltigenom övertygande men att agerandet är moraliskt försvarbart, men det är precis tvärtom: det är bara om bakgrunden verkligen är övertygande som handlingen kan försvaras. Om det råder minsta tvivel, då får ni ta på er ansvaret för att människoliv sätts på spel. Krig skall alltid vara sista utväg i politiken. Men så länge det kvarstår politiska tveksamheter är kriget inte en sista utväg.
<P>
Om det någonsin har rasat ett krig som hade kunnat undvikas så är det detta. För några få dagar sedan, mina damer och herrar, hade vi möjlighet att fatta beslut utifrån två seriösa diplomater och deras rapporter, nämligen Hans Blix och Mohammed El-Baradei. De sade, rättare sagt El-Baradei sade att det inte fanns några kärnvapen och att de inte hade hittat några! Och Blix sade att hans åtgärder skulle bli framgångsrika, och om de bara fick ett par månader till så skulle man kunna avväpna Irak på fredlig väg. De är ju inga radikalsocialister, de båda herrarna som föreslog detta, och inga antiamerikanska talesmän heller, utan högst seriösa FN-diplomater som stakade ut en fredlig väg. Det fanns en majoritet för deras väg i säkerhetsrådet. Men där fanns också en minoritet som skulle ha röstat för kriget även om påven hade varit där och läst sin välsignelse, för detta var ingen koalition av ädelmodiga, utan en koalition av övermodiga som ville ha kriget till varje pris.
<P>
Det är inte konstigt att många kolleger i kammaren är djupt övertygade om att den grymme diktatorn endast kan störtas med militärt våld. Så kan man se det, men det ändrar inte det faktum att de båda personer jag citerade stakade ut en fredlig väg för oss, och jag har hört alla här i kammaren, även er grupp, herr Poettering, säga att den vägen var den rätta. Om den vägen var den rätta, borde ni då inte uppmuntra oss att säga att kriget är fel väg? Det vore ju den logiska följden.
<P>
Jag säger det igen: De som mot allt förnuft har fört oss in på denna väg bär också ansvaret för de blodiga följderna. Dessa följder kommer vi att diskutera långt framöver eftersom vi alla kommer att bli offer för dem.
<P>
(Applåder)

<SPEAKER ID=53 LANGUAGE="EL" NAME="Simitis">
Mina damer och herrar! Jag vill tacka er för era inlägg Jag vill även tacka alla dem som har talat om det grekiska ordförandeskapet. Jag skall kortfattat försöka svara på två-tre frågor.
<P>
Många av er har riktat er till ordförandeskapet och begärt att det skall ta initiativet till att uttala en konkret åsikt eller själv framföra konkreta klagomål i FN. Men vad är ordförandeskapets uppgift? Ordförandeskapets uppgift är inte - och detta gäller inte bara för det grekiska utan även för övriga ordförandeskap - att besluta vad som är Europeiska unionens ståndpunkt. Det är inte att applådera den ena åsikten eller att fördöma den andra. Det är inte att uttrycka den egna åsikten, för även Grekland har en åsikt, men kan inte uttrycka den som unionens åsikt. Ordförandeskapets uppgift är att försöka sammanjämka de olika uppfattningarna och, i enlighet med reglerna, uppnå ett resultat: enhällighet eller majoritet. Om det inte lyckas med det, ja, då finns det ingen ståndpunkt. Ordförandeskapets uppgift måste följaktligen vara, och jag vill betona detta, att värna en stor nytta, nämligen samarbetets, de gemensamma ansträngningarnas och den gemensamma vägens nytta. Detta är det första ordförandeskapet måste göra. Och det är detta ordförandeskapet arbetar för. För det skulle annars åstadkomma raka motsatsen till det som är dess uppgift, nämligen splittring. Och splittring är ingenting att eftersträva, särskilt inte i denna svåra stund.
<P>
Punkt nummer två, eftersom vissa herrar har talat om unionens utrikespolitik och på nytt sagt att den inte finns, att ingenting har hänt. Vi har hört kommissionens ordförande, som sade att en fredsstyrka från Europeiska unionen denna vecka med all sannolikhet kommer att överta Natostyrkans uppdrag i Skopje. Det är någonting som händer för första gången. Och det är resultatet av en stor kraftansträngning i utrikespolitiken. Och den som under de senaste 15 dagarna har hört Balkanländernas ledare efter mordet på den serbiske premiärministern har förmodligen konstaterat att man på västra Balkan förväntar sig mycket av Europeiska unionen. Varför? Jo, för att Europeiska unionen har en utrikespolitik. Och jag kan även nämna många andra exempel på en verkligt konstruktiv närvaro av Europeiska unionen. De kunde vara fler! Ja! De kunde vara fler! Och vi har i en grundläggande, moralisk fråga - krig eller fred - inte lyckats enas om en ståndpunkt. Men det har vi misslyckats med även i många andra frågor. Detta betyder inte att vi måste avfärda det som har hänt, lika lite som vi avfärdar det som vi har gjort, och att vi inte måste göra en kraftansträngning för den gemensamma utrikespolitiken. Det måste vi!
<P>
Eftersom jag har hört många åsikter som inte är realistiska instämmer jag - och detta är den tredje punkten - i det som Cohn-Bendit sade, att det även behövs kompromisser. Det behövs även kompromisser, för ni kommer i morgon att diskutera Irakproblemet. Det finns vissa frågor som jag tror att vi - såväl ordförandeskapet som kommissionen och Europeiska unionen - kan verka för om ni antar en resolution, såsom behovet av att värna Iraks territoriella integritet, även gentemot Turkiet, som någon sade; hanteringen av de allvarliga humanitära problemen genom att frigöra den hjälp som förutses; FN:s centrala roll i den politiska, ekonomiska och sociala återuppbyggnaden av Irak. Om vi ger dessa saker eftertryck här, skapar vi ramar, skapar vi åtaganden. Vi bör naturligtvis även påminna om fredsprocessen i Mellanöstern och om de transatlantiska förbindelsernas betydelse. Som all politik skapas unionens utrikespolitik. Och det arbetet omfattar vinster, men även förluster, men den skapas. Och den är beroende av oss. Om vi helt enkelt säger att unionen inte kan och om den struntar i alltihop, ja, då vill vi inte ha en union. Vi vill ha en union! Och vi vill ha en stark union. Det är för det vi arbetar och jag anser att vi måste arbeta!
<P>
Slutligen vill jag ta upp vissa kommentarer om den ekonomiska politiken. Denna text av ordförandeskapet är, för det första, lång, för det finns numera en rutin i unionen: vid varje vårmöte upprepas alla de tidigare besluten för att det skall finnas en förteckning över dessa beslut. För det andra finns det förvisso många frågetecken, hänvisningar, frågor som hänvisas till kommittéer, men om man läser både texten och vissa texter som den hänvisar till, t.ex. Ekofinrådets beslut, ser man att många av de frågor som har tagits upp här får svar. Till exempel har stabilitetspakten granskats av finansministrarna, som kom fram till att den bör respekteras, att det inte är rätt tidpunkt eller rätt läge för flexibilitet, att det finns en risk för inflation. Rätt eller inte, det lämnar jag öppet. Den har granskats. Och det framgår av texten. Av texten framgår också att kriget är en omständighet som kan omkullkasta planeringen. Men det som har betydelse är att vi behåller fattningen. Det som har betydelse är att vi inte drabbas av panik, att vi inte tror att vi nu måste vidta åtgärder till höger och vänster, utan att vi lugnt och sansat fortsätter den inslagna vägen framåt.
<P>
Och jag tror, mina damer och herrar, att detta är ett centralt budskap från mötet i Bryssel: att det trots motigheterna, trots svårigheterna, finns en samsyn i väldigt många frågor, i väldigt många frågor som vi inte kan lägga åt sidan, och vi måste därför, särskilt nu under svårigheterna, försöka uttrycka denna samsyn och gå vidare tillsammans.
<P>
(Applåder)

<SPEAKER ID=54 LANGUAGE="DA" NAME="Andreasen (ELDR).">
Herr talman! Vi begrundar nu det beslut som Europaparlamentet står i begrepp att fatta, men vi borde i stället blicka framåt. För mig är det ofattbart att så många under de senaste dagarna har ödslat så mycket energi på att formulera sin kritik mot den amerikanska och brittiska regeringens beslut om en militär aktion mot Irak, en aktion som mitt land deltar i.
<P>
Om man ändå skulle blicka tillbaka, så kunde man på ett bättre sätt ha utnyttjat sin tid och kraft åt att enas om ett fördömande av den irakiska regimen, som i tolv år har ignorerat varenda FN-resolution.
<P>
Det är inte koalitionen som skall stå till svars för kriget i Irak, det är Saddam Hussein och hans regim. Därför röstar jag emot slutsats nr 3 och kan varken beklaga eller känna någon ånger över koalitionens beslut, vilket framtvingades av Saddam Hussein.
<P>
Saddam Hussein har på ett olyckligt sätt lyckats dela vår värld. Vi får hoppas att den dag snart kommer när han inför en internationell domstol kan ställas till ansvar för sina brott mot mänskligheten.
<P>
Nu skall vi blicka framåt, och lyckligtvis är det också beslutets innebörd. Det gäller att undvika onödiga lidanden i krigets kölvatten. Det irakiska folket har lidit nog och därför skall vi vara beredda att hjälpa så snart möjlighet ges. Vi skall dela ansvaret för fred och frihet i Irak. Vi skall bidra till att det irakiska folket får ett värdigt liv i ett demokratiskt samhälle, ett rättssamhälle där man respekterar de mänskliga rättigheterna liksom minoriteters rättigheter. Detta är det viktigaste i det beslut vi skall rösta om.

<SPEAKER ID=56 LANGUAGE="EL" NAME="Papayannakis (GUE/NGL).">
Herr talman! En ny resolution av oss om Irak kan inte vara ett steg tillbaka jämfört med den som vi för några veckor sedan antog med stor majoritet. Den resolutionen var och förblir i samklang såväl med de verkliga problemen i världen som med känslorna och reaktionerna bland medborgarna i våra länder, som med sina reaktioner mot ett olagligt, omoraliskt, förebyggande och följaktligen erövrande krig har uttryckt sig som europeiska medborgare och format den enda seriösa och trovärdiga grunden för Europas vidare uppbyggnad.
<P>
Många av oss intresserar oss för världens och Europas framtid. Andra här inne är dock bara intresserade av att rättfärdiga sina regeringar, att i efterhand legitimera vägval som leder till upplösningen av det moderna internationella systemet och av världssamfundet - nu knappast ett rättvisande namn. De tacksägelser till Gud för FN:s död som Pearl med full frispråkighet har uttryckt gäller utan tvekan även marginaliseringen av Europeiska unionen - både den nya och den gamla - oavsett vad man tror i vissa kandidatländer.
<P>
Förnedringen kommer att fortsätta om vi på något sätt i efterhand legitimerar invasionen i Irak. Det är inget tvivel om vem som kommer att vinna militärt och tekniskt: angriparna. Men varför bör vi förvandla deras tekniska överlägsenhet till politisk seger med ett i efterhand framtvingat samtycke? Det enda vi i själva verket uppmanas att göra, herr talman, är att förbereda vår medverkan i en mer balanserad värld, i den mån det fortfarande är möjligt; att så snabbt som möjligt utföra ett kvalitativt språng på vägen mot politisk integration, särskilt på området utrikespolitik och försvar; att ansluta oss, vi som inte är beredda att se Europa och världen förvandlas till ett märkligt Jurassic Park. De här inne som är beredda till andra bedrifter må försöka att själva reda ut de motsägelser som deras själviska och söndrande vägval leder dem till.
<P>
Herr talman! En stor brittisk dramatiker, Harold Pinter - och vissa kolleger bör lägga detta på minnet - har sagt: ?Om vi inte har solidariteten, skarpsinnet, modet och viljan att skapa ett Europa som skiljer sig från och är en motsats till Förenta staterna, är vi värda det Alexander Hertzen sade: Vi är inte läkarna utan sjukdomen.?
<SPEAKER ID=57 LANGUAGE="FR" NAME="Mayol i Raynal (Verts/ALE).">
Herr talman! Hur många fler oskyldiga offer kommer att läggas till dem som redan stupat? Jag tänker särskilt på de små kurdiska barn, så glada och fulla av liv, likt de jag mötte i flyktinglägret i Magmur strax söder om den 36:e breddgraden för knappt några veckor sedan.
<P>
Med säkerhetsrådets samtycke skulle detta krig fortfarande ha varit obefogat. I dag är det olagligt och obefogat. Därtill är det tyvärr barbariskt. Sprängkraften i de bomber som amerikaner och britter fällt över detta olyckliga land överskrider förmodligen redan den sprängkraft som uppmättes i Hiroshima och Nagasaki. Bush har talat om korståg. Detta korståg kommer att sluta på samma sätt som det föregående. Jag hyllar det irakiska folkets modiga motstånd. Jag uppmanar mina kurdiska vänner att inte sätta för stor lit till de amerikanska löftena. De vet vad de löftena är värda. Jag hoppas att de ansvariga för detta krig, Bush, Aznar och Blair, en dag kommer att ställas till svars för sina handlingar inför en internationell domstol.
<P>
Låt mig avslutningsvis citera den baskiska tidningen Euskaldunon Egunkaria, denna tidning som dömts till tystnad av en domares och den spanske inrikesministerns godtycke: ?Folkens kamp känner inga gränser?.
<SPEAKER ID=58 LANGUAGE="DE" NAME="Nassauer (PPE-DE).">
Herr talman, mina damer och herrar! Våra resolutioner blir inte mer övertygande ju mer självgoda domar vi avkunnar mot varandra om vad som är rätt och fel. Låt oss bidra till att finna en väg ut ur krisen. För det första: Kriget skall så snabbt som möjligt avslutas genom att Saddam Hussein och hans brottsliga regim avväpnas på ett så skonsamt sätt som möjligt för befolkningen. För det andra: Efter kriget skall det irakiska folket ges möjlighet att själv bestämma över sina angelägenheter, och det är FN och inte en av de stridande parterna som skall ansvara för återuppbyggnaden av landet.
<P>
För det tredje: EU bör ge ett beslutsamt bidrag till återuppbyggnaden eftersom det ligger i vårt djupaste intresse att en fredlig utveckling sker både i Irak och i Mellanöstern. Hur starkt vi berörs av motsatsen ser vi just nu. För det fjärde: Vi måste återigen blåsa liv i de transatlantiska förbindelserna och på nytt bygga upp förtroendet till Förenta staterna, som under överskådlig framtid kommer att förbli den enda ordningsmakten och garantin för en global och regional säkerhet. Därför vill jag ta upp en fråga som rör Förenta staterna. Vi tyskar har mycket att tacka dem för. De garanterade vår frihet när den hotades av de sovjetiska kommunisterna. Med sina soldater garanterade de huvudstaden Berlins frihet. Därför har Förenta staterna min solidaritet, även om det ibland finns kritik i min solidaritet. En sådan solidaritet kastar man inte av sig bara för att man ibland har en annan åsikt, för i våra ögon finns det lika lite ett alternativ till Atlantpakten som till det europeiska enandet!
<P>
(Applåder)

<SPEAKER ID=59 LANGUAGE="EN" NAME="Titley (PSE).">
Herr talman! Jag skulle vilja att vi går tillbaka till den 11 september 2001. Efter dessa händelser var vi alla överens om att världen hade förändrats. Vi insåg till fullo att den globala terrorismen, en terrorism som är välfinansierad och organiserad utan något tydligt politiskt mål förutom att skapa kaos, krävde ett nytt förhållningssätt till säkerhet. Det stod klart att vi inte längre kan ha ett passivt förhållningssätt. Vi kan inte längre sitta på åskådarplats och rynka på näsan när vi står inför farliga, undertryckande regimer som är benägna att mörda sitt eget folk, som hotar den regionala säkerheten och som föder terrorism. 
<P>
Vi insåg att vi var i behov av ett förebyggande förhållningssätt, att vi behövde utveckla ett begrepp för global rättvisa för alla folk och att skapa ett världsomspännande säkerhetssystem grundat på aktivt deltagande. Vi fullföljde detta i förhållande till Afghanistan, men nu när vi står inför en svår och farlig kris förefaller vi ha dragit oss tillbaka in i en riskfri zon där vi tidigare varit säkra. Vi har dragit oss tillbaka till kalla krigets hållning emot Förenta staterna. Vi anser att de transatlantiska förbindelserna är ett slags nollsummespel. För att en sida skall vinna måste den andra förlora. Om vi fortsätter med den metoden kommer världen att bli en mycket säkrare plats eftersom varje fråga och varje kris kommer att verka splittrande när vi försöker samla oss runt skilda poler. Vi behöver de transatlantiska förbindelserna till förmån för säkerheten i världen.
<P>
Vi måste se till så att vi uppnår global säkerhet och globala överenskommelser om framtiden och att vi inte åter råkar i strid över gamla bataljer. Det kan mycket väl vara så att de strukturer vi upprättade efter andra världskriget inte lämpar sig för att hantera världen efter den 11 september. I så fall bör vi arbeta för framtiden, överväga hur vi kan återuppbygga Irak med Förenta nationernas stöd och hur vi kan säkra freden i Irak under det att det irakiska folkets rätt till den egna framtiden respekteras.
<P>
Medan jag talar riskerar många tusentals av mina landsmän livet för att befria ett folk från tyranni. Det finns många som inte samtycker till det här kriget och jag respekterar deras åsikter, men jag ber att den här kammaren skall respektera den position som intagits av de män och de kvinnor som nu riskerar sina liv. Jag är uppriktigt sagt förbluffad över att, bland allt detta prat om laglighet, inte ha hört ett ord om Iraks behandling av krigsfångar, vilket strider mot Genèvekonventionen. Jag har inte hört ett ord om fördömande av de irakiska trupper som dödar sitt eget folk i Basra. Ni kan föreställa er hur de brittiska trupperna kände sig när det såg detta hända och inte kunde göra något för att stoppa det.
<P>
(Applåder)

<SPEAKER ID=60 LANGUAGE="NL" NAME="Maaten (ELDR).">
Herr talman! Naturligtvis beklagar även jag att Förenta nationerna inte hittat någon lösning på konflikten i Irak. Jag tror dock även att vi alla måste konstatera att det nu är dags att sluta diskutera och att vi som parlament måste sluta skuggboxas med historien.
<P>
Vi är ju alla överens om att Saddam Hussein de senaste tolv åren ständigt har motarbetat Förenta nationerna. Han har under sin regim förtryckt sin befolkning och kränkt den internationella rätten på flera områden. Säkerhetsrådets medlemmar har därför antagit resolution 1441 och måste även ta konsekvenserna av det. Den som inte gör det hjälper därmed, trots påståenden av motsatsen och kanske även mot sin vilja, ändå underförstått Saddam att stanna kvar vid makten. Försök förklara det för invånarna i Basra som blir beskjutna av sin egen irakiska armé.
<P>
Det hjälper alltså inte den internationella rätten och den irakiska befolkningen. Krisen gör det än en gång pinsamt tydligt att vi behöver en europeisk utrikes- och säkerhetspolitik och slutligen även en europeisk försvarsmakt så att vi kan ha en roll att spela vid nästa kris. Det tjänar inget till att föreläsa för andra om internationella värderingar när man själv inte kan upprätthålla den internationella rätten.
<P>
Herr talman! EU-toppmötet tycker jag inte har lyckats få loss det andra ärendet, nämligen Lissabonprocessen. På det här sättet händer det naturligtvis ingenting med den ekonomiska avregleringen. Det är bra med goda föresatser men jag skulle gärna vilja att Europeiska kommissionen ställer upp en strikt tidplan för genomförandet av åtgärderna så att medlemsstaterna kan påminnas om sitt ansvar.
<P>
Avslutningsvis, herr talman, uppmuntrar jag verkligen kommissionsledamot Montis initiativ om att utreda det otillåtna statliga stödet till den franska energikoncernen Electricité de France. Den inre marknaden behöver verkligen fullbordas för att fortsätta konkurrera med Förenta staterna och Japan.

<SPEAKER ID=61 LANGUAGE="EL" NAME="Patakis (GUE/NGL).">
Herr talman! Till att börja med vill jag protestera mot, och jag talar för Europaparlamentets ledamöter från Greklands kommunistiska parti (KKE), att talman Cox hindrade en manifestation mot kriget, vilket ledde till en konflikt mellan ledamöterna och tjänstemännen.
<P>
Herr talman! Till och med i dag, när den imperialistiska råheten drabbar Bagdad och Basra, är Simitis uteslutande intresserad av - utan att bry sig om det faktum att ett folk just nu mördas i Irak - hur storkapitalets vinster skall öka. Simitis hade inte taktfullheten att uttrycka ens mild kritik mot angriparna för att visa respekt för känslorna bland det överväldigande flertalet av våra folk, som i miljontal fördömer det olagliga och brottsliga imperialistiska angreppet och kräver att det omedelbart skall stoppas. Han talade givetvis om behovet av att freden återvänder till regionen - efter imperialisternas seger, som han lät förstå - men ägnade sig huvudsakligen åt frågan om hur uppdelningen av Irak därefter skall gå till.
<P>
Att Europeiska unionen är medskyldig har även bekräftats av Europeiska rådet, som i allt väsentligt skyddar de av Europeiska unionens medlemmar som tar aktiv del i kriget, liksom alla de andra stater som på varje tänkbart sätt underlättar för angriparna, med ordförandelandet självt som främsta exempel. Lika medskyldiga är de som i Europaparlamentet undertecknar och stöder resolutionsförslag i vilka man inte tydligt och utan omskrivningar fördömer detta brott och kräver att det omedelbart skall stoppas.
<P>
Det smutsiga imperialistiska kriget har mött hjältemodigt motstånd av ett folk som försvarar sitt nationella oberoende. Det väcker medvetanden och framkallar enorma och ständiga protestdemonstrationer. Kriget har erbjudit ett bra tillfälle att stärka den så kallade Lissabonprocessen och att främja åtgärder som intensifierar det angrepp som i konkurrenskraftens namn riktas mot arbetstagarnas rättigheter, deras sociala rättigheter, försäkringsrättigheter och pensionsrättigheter.
<P>
Denna politik kommer inte att förbli obesvarad. Arbetstagarna, ungdomarna och folken reser sig, samlar till massmöten och bildar fronter mot den imperialistiska plågoanden för att ändra det inbördes styrkeförhållandet och omkullkasta detta ruttna och barbariska system.

<SPEAKER ID=62 LANGUAGE="EN" NAME="Lambert (Verts/ALE).">
Herr talman! Jag måste erkänna att det känns en aning surrealistiskt att vilja tala om andra aspekter av toppmötet bortsett från Irak, i synnerhet som vissa av de andra frågor som man behandlade under toppmötet knappast kommer att hjälpa oss framåt mot en mer jämlik och fredlig värld.
<P>
Jag vill ta upp vissa aspekter där vi för en gångs skull - till skillnad från förra årets vårtoppmöte - i viss utsträckning beaktade frågor med avseende på global rättvisa. I till exempel punkt 60 och framåt i ordförandeskapets slutsatser nämner man ett främjande av en hållbar utveckling på global nivå. I dessa slutsatser talar man om ett ökat gemensamt socialt och miljömässigt ansvar såväl på EU-nivå som internationellt sett. Jag skulle önska att det gällde sådana frågor som att bevilja kontrakt på en rättvis och öppen grund - snarare än att ge dem till era rika vänner.
<P>
I slutsatserna nämner man också medlen för att främja hållbar och rättvis handel. Jag undrar om vi verkligen har preparerat några av de andra politiska riktlinjer som vi kom fram till vid detta vårtoppmöte mot dessa ambitioner eller, förvisso, ambitionerna att uppmuntra till exportkrediter som stämmer överens med hållbar utveckling när vissa medlemsstater betalar mer än 50 procent av deras exportkrediter för att få vapenaffärer att gå igenom.
<P>
Jag hoppas att vi efter detta toppmöte kommer att fästa uppmärksamhet vid den politik som vi har talat om här. Jag hoppas att vi på ett seriöst sätt kommer att föra fram dessa politiska riktlinjer, för vi behöver undersöka detta ideal av att bli världens mest internationellt konkurrenskraftiga kontinent mot bakgrund av att vi frågar oss vilka konsekvenserna skulle bli för de globala förlorarna om vi skall bli de globala vinnarna, och vad detta kommer att göra för att stärka stabiliteten, jämlikheten och rättvisan i världen.

<SPEAKER ID=63 LANGUAGE="ES" NAME="Galeote Quecedo (PPE-DE).">
Herr talman! Jag vill uppmana till lugn och tolerans i kammaren, eftersom detta är grunden för den europeiska integrationen. PPE-DE-gruppen har försökt lägga fram ett resolutionsförslag på grundval av rådets slutsatser, men vid det här laget förefaller det tyvärr vara omöjligt att enas och om man lyssnar till de förslag som några av ledamöterna kommer med, verkar det som om de vill att vi skall begära att unionen skall ansluta sig till de icke krigförande länderna.
<P>
Min grupp vill tvärtom, liksom rådet, att det skall vara en strategisk prioritering för Europeiska unionen att förstärka den transatlantiska axeln och det är därför något förvånande att kommissionen lovordar ett utomgemenskapligt initiativ till gemensamt försvar, det vill säga, utanför Europeiska unionen. Bli inte förvånade sedan när andra kommer med andra förslag.
<P>
Rådet har koncentrerat sig på att diskutera den så efterlängtade ?dagen efter? och kräver tydligt att Europeiska unionen skall delta i återuppbyggandet av Irak, vilket jag vill gratulera er till, men vad rådet kräver av oss i dag är att vi skall bidra till det humanitära biståndet för de mest nödlidande. Jag skulle gärna ha velat höra kommissionen berätta närmare om vad den gör när det gäller den här frågan. För att uppnå detta mål är vi alla - hoppas jag - beredda att återförenas under den europeiska flaggan.
<P>
En annan fråga som inte heller kan vänta är att få slut på konflikten i Mellanöstern och även här hade det varit trevligt att lyssna till något bidrag från kommissionen. Herr talman! Ingen som är vid sina sinnens fulla bruk vill ha detta krig och inte heller något annat, men vi kan inte stå neutrala inför den internationella terrorismen eller hoten mot vår säkerhet, och inte heller inför den totala brist på frihet som det irakiska folket har levt under hittills.

<SPEAKER ID=64 LANGUAGE="FR" NAME="Roure (PSE).">
Herr talman, mina damer och herrar! Irakfrågan tycks ha delat världen i två motsatta läger. Men fredsdemonstranterna har protesterat i hela Europa och protesterat över hela världen mot den mäktigaste militärmakten i världen. Utan att ha säkerhetsrådets godkännande har Förenta staterna angripit Irak, men vi vet nu att deras krigsplaner var färdiga sedan lång tid tillbaka. Vi trodde att en fredlig lösning var möjlig tack vare inspektörernas insats i Irak, men beslutet var redan fattat.
<P>
Alla krig i Mellanöstern har alltid slutat i katastrof. Varifrån kommer då denna oförmåga att lära av det förflutna? Vårt Europabygge vilar på rätten, och inte på vapenmakt. Ja, men man kan inte förneka att Europeiska unionen genomgår en verklig kris. Med vilken rätt uttalar vi oss? Hur kan man undgå att påminna om artikel 11 i Maastrichtfördraget, som ålägger alla medlemsstater att utarbeta och genomföra en gemensam säkerhetspolitik, i överensstämmelse med FN-stadgan? FN-stadgan har skändats. I artikel 2 uppmanas alla medlemmar att avhålla sig från hot om eller bruk av våld riktat mot någon annan stats territoriella integritet och politiska oberoende. Hur förhåller det sig med respekten för denna artikel? Betyder detta att det inte längre finns någon lag, något fördrag eller någon stadga som kan stå emot den starkastes rätt? Det sänder kalla kårar längs ryggraden. Det vore ett nederlag för demokratin och vi accepterar det inte. Alla våra höga civilisatoriska principer får inte skändas på detta sätt.
<P>
Vilket pris måste vi betala för denna oförmåga att dra lärdom av det förflutna och för att ha dröjt för länge med att bygga ett politiskt Europa som klarar att balansera Förenta staterna? Det är dags att vi reagerar om vi vill ha ett oberoende och starkt Europa. Det är dags att vi inför en gemensam försvarspolitik, och det är i så fall nödvändigt att vi tilldelar oss själva resurser till detta. Låt oss sätta fart, låt oss göra konventet och vår gemensamma framtid till en framgång!

<SPEAKER ID=65 LANGUAGE="EN" NAME="Ludford (ELDR).">
Herr talman! Om EU:s ledare verkligen skulle uppfylla de mål som fastställdes förra veckan när det gäller FN:s centrala roll, en bemyndigande roll för EU inom utrikes- och säkerhetspolitiken och att förstärka de transatlantiska förbindelserna, skulle en majoritet av allmänheten jubla. Våra ledare gör oss besvikna. En av de få ljuspunkterna i detta obefogade krig är att till och med i Förenade kungariket inser allt fler hur viktigt det är att tala med en europeisk röst.
<P>
Chirac borde inse att det är ett misstag att försöka göra EU till Förenta staternas rival. Blair måste förstå att vägen till partnerskap med Washington går via Bryssel. Något som saknades i slutsatserna från toppmötet vad beträffar Irak var en hänvisning till bevarandet av den förvaltning som överlåtits till kurderna i norr. Kurderna har svikits så många gånger, men den här gången måste vi garantera dem deras frihet och identitet. De måste åtnjuta självstyre inom ett federalt demokratiskt Irak.
<P>
Jag är helt överens om att Irak måste iaktta Genèvekonventionen när det gäller krigsfångar, men det är skenheligt av Rumsfeld att insistera på detta samtidigt som han förvägrar ett sådant skydd åt de fångar som hålls olagligt fängslade på Guantanamo.

<SPEAKER ID=66 LANGUAGE="FR" NAME="Laguiller (GUE/NGL).">
Herr talman! Kriget mot Irak är ett imperialistiskt krig. Man massakrerar ett folk för att en handfull storföretag, oljebolag och andra, skall dela upp områden och marknader mellan sig. Det pågående kriget ligger helt i linje med så många andra krig som tidigare förts av stormakterna, Förenade kungariket och Förenta staterna, men även Tyskland och Frankrike, ibland gemensamt, andra gånger som konkurrenter, för att systematiskt plundra Mellanöstern och stjäla dess rikedomar.
<P>
Ord som frihet och demokrati och kritiken mot Saddam Husseins diktatur är bara hyckleri avsett att dölja ett roffarkrig. I samma stund som världens båda mäktigaste stormakters arméer fortfarande är i färd med att krossa Bagdad under bomber och låta Basras invånare dö av hunger och törst, så delar deras storföretag redan upp de saftiga kontrakten mellan sig, likt gamar som slåss om inälvorna från ett land de håller på att slakta. Ledarna för länder som deltar i angreppet mot Irak och ledarna för länder som påstår sig vara mot kriget enades i Europeiska rådet i en gemensam förklaring, som om ingenting hade hänt. Finns det någon bättre illustration av det faktum att de i grunden är medbrottslingar, trots sina meningsskiljaktigheter?

<SPEAKER ID=67 LANGUAGE="FR" NAME="Boumediene-Thiery (Verts/ALE).">
Herr talman! Visst krävs det en demokratisk process i Irak, men krig är aldrig någon lösning. Krig är orättvist, det dödar oskyldiga. Den som dödar är aldrig någon välgörare, lyder ett arabiskt ordspråk. Trots den allmänna opinionens massiva krigsmotstånd tiger rådet, när vi borde fördöma kriget.
<P>
Det är alltför enkelt att tänka sig att Förenta staternas mål är att kontrollera oljetillgångarna. Låt oss erkänna att Bush har lyckats med en dubbel kraftprestation - att få folk att glömma att hans land genomgår en social och ekonomisk kris och att den israeliska ockupationsarmén varje dag mördar tiotals palestinier. Israel fortsätter att helt ostraffat kränka internationell rätt. Att amerikanisera världen och rita om den geopolitiska kartan i Mellanöstern - är inte det de verkliga målen?
<P>
Europeiska unionen måste spela en avgörande roll i arbetet med att skapa fred. Unionen måste bidra till att skapa förutsättningar för att folkens rättigheter respekteras och garantera staternas territoriella integritet och oberoende. Men för att detta skall ske brådskar det att inrätta en gemensam utrikespolitik och ett gemensamt försvar. Europas framtid hänger på detta. Vill vi ha ett soldaternas Europa i det amerikanska imperiets tjänst, eller ett medborgarnas Europa, där medborgarna är oberoende och respekterar de grundläggande rättigheterna? Vid nästa möte i FN:s säkerhetsråd måste medlemstaterna ta ett kraftfullt initiativ för att hävda rättens styrka framför styrkans rätt.

<SPEAKER ID=68 LANGUAGE="IT" NAME="Tajani (PPE-DE).">
Herr talman! Det har under de senaste veckorna visat sig att rådet är splittrat, men om vi verkligen vill ha ett Europa som har politisk betydelse, så måste vi blicka framåt, arbeta för morgondagens Europa. Det bör vara ett Europa med en gemensam utrikespolitik och en gemensam försvarspolitik, ett Europa som kan spela en huvudroll på den internationella scenen, som kan garantera freden även utanför de egna gränserna. Vi måste komma fram till det målet under andra halvåret detta år. I det sammanhanget vill jag besvara de otrevliga orden från Watson, som uppenbarligen inte är så väl insatt i och inte heller erkänner det europeiska åtagandet. Tydligen innebär detta att vara europavän för honom att alltid säga ja, men om man ibland säger nej kanske man kan bygga ett bättre Europa. Det skulle vara ett allvarligt politiskt misstag att inte sy ihop de sprickor som finns i dag. Uttalandena från den italienska regeringen i den riktningen ger i det avseendet gott hopp, och jag skulle tro att ordförande Prodi kommer att komma väl överens med den italienske statsministern, som han kommer att träffa i Rom på fredag.
<P>
Men morgondagens politiska Europa, starkt och med auktoritet, kan inte födas i konflikt med Förenta staterna. Det är lämpligt att påminna om detta i denna kammare, eftersom det fortfarande i Europa finns de som jämställer västvärldens största demokrati med Saddam Husseins despotiska och kriminella regim. Mördaren heter Saddam Hussein. Vi kan och bör inte stämma in i slagordet ?Varken med Bush eller med Saddam?. Europa som har återupptäckt den fasta grunden för sin enighet måste anstränga sig även direkt, under FN:s ledning, för att konstruera denna nya irakiska demokrati efter att ha lindrat de humanitära behoven. De behoven är konsekvenserna av en konflikt som Saddam Hussein hade kunnat undvika genom att acceptera förslaget att gå i exil, något som Pannella flera gånger har påmint om. Det skall vara ett Europa med förbindelser med de moderata arabstaterna, som engagerar sig i frågan om Israels säkerhet och för att skapa en ny palestinsk stat: med andra ord ett Europa som blir en garant för freden runt Medelhavet och i Mellanöstern.

<SPEAKER ID=69 LANGUAGE="IT" NAME="Napoletano (PSE).">
Herr talman! Den 17 februari 2003 uttalade Europeiska rådet sitt stöd för FN, och sade sig vilja uppnå målet att avväpna Saddam Hussein på fredlig väg, under hänvisning till de europeiska folkens vilja. Rådet uttalade sitt stöd för FN:s inspektörer, samtidigt som man sade att man inte ville att inspektionerna skulle fortsätta på obegränsad tid. Inspektörerna hade också presenterat ett program för avväpning som även innehöll en tidsfrist. I dag står vi här, i detta parlament, också som företrädare för dessa europeiska folk, den allmänna opinion som rådet hänvisade till, för att utkräva ett ansvar från i första hand de regeringar som stödde, som stöder och som deltar i ett unilateralt krig som vi fördömer reservationslöst. Kriget är nu inne på sin sjunde dag. De dramatiska händelserna säger oss att detta inte kommer att bli ett blixtkrig.
<P>
Vårt motstånd mot detta krig innebär emellertid inte att vi solidariserar oss med en regim som skall svara för sina brott inför den internationella rättvisan. Det betyder inte att vi står likgiltiga inför det farliga sluttande plan som detta brott mot den internationella rätten medför och till vilket man kan lägga många andra brott: användningen av förbjudna vapen till lidande för befolkningen, behandlingen av fångar, den kurdiska befolkningens öde. Och sedan har vi Mellanöstern. Från vissa aktivisters sida har vi fått höra att detta krig skulle medföra en lösning på problemen i Mellanöstern. Det verkar inte så. Vi kan se hur allt hela tiden blir sämre: å ena sidan innebär detta krig ett stöd för extremisterna inom Hamas, å den andra fortsätter insatserna från den israeliska armén.
<P>
Slutligen vill jag fråga de europeiska regeringarna: vilka slutsatser drar ni av denna dramatiska erfarenhet? Till medlemsstaterna vill jag säga: se till att införa federala element i den europeiska utrikespolitiken. Om ni inte gör det, kommer vi aldrig att få någon gemensam politik. Kan ni inte se att kommissionen i detta ögonblick utgör en samlande punkt, trots att den saknar makt, medan den höge representantens roll har utplånats av er splittring? Denna maktlöshet, och den såg vi redan prov på i Balkan, återkommer i dag på ett dramatiskt sätt. Kom ihåg att summan av 15 eller 25 nationers politik, som återspeglar uråldriga nationella intressen, aldrig kommer att kunna utgöra en europeisk utrikespolitik.

<SPEAKER ID=70 LANGUAGE="EN" NAME="Van Orden (PPE-DE).">
Herr talman! Jag talar på den brittiska konservativa delegationens vägnar vid en tidpunkt då ett krig utkämpas i Irak - för allas vår räkning - för att avlägsna ett hot mot vårt eget folk och att undanröja en tyrann från det irakiska folkets liv. Det är verkligen en vanära att det finns så många försvarare för Saddam Hussein i denna kammare. Genom att lyssna till dem kan jag nu förstå den stora lögnens princip.
<P>
Jag skulle vilja ge en hyllning åt de brittiska, amerikanska och andra militära styrkor som är engagerade i Irak och jag vill framföra mina kondoleanser till de familjer som har förlorat en anhörig militär. Min egen valkrets East Anglia har förlorat flygplansbesättning från en Tornado ur Royal Air Force Marham i Norfolk. Den Colchesterbaserade 16 Air Assault Brigade befinner sig också till stor del i konfliktens frontlinje.
<P>
Vi uttrycker vår erkänsla för det starka moraliska och praktiska stödet för koalitionen från regeringarna i Spanien, Portugal, Danmark, Italien, Nederländerna, Bulgarien och så många andra europeiska länder. Det här är emellertid en konflikt som hade kunnat undvikas om världssamfundet hade gett uttryck för en verklig beslutsamhet och gjort klart för Saddam att man var eniga om föresatsen att snabbt avväpna hans regim.
<P>
Jag måste säga att den skadliga linje som har löpt genom de diplomatiska inriktningarna under upptakten till kriget i Irak har varit antiamerikanismen. Det är samma bitande antiamerikanism som har inspirerat så många i denna kammare och annorstädes att försöka skapa separata EU-strukturer för att ersätta dem där våra amerikanska vänner har en nyckelroll. Jag syftar i synnerhet på den europeiska säkerhets- och försvarspolitiken, som egentligen inte handlar om säkerhet utan om EU-statens yttre tecken. Den innebär ingen ytterligare militär kapacitet, utan endast duplicerade och splittrande strukturer där de viktiga bundsförvanterna är avsiktligt utestängda.
<P>
Det här är en tid då vi borde göra exakt det motsatta. När konflikten i Irak är över måste nordamerikaner och likasinnade européer göra nödvändiga politiska och substantiella åtaganden för att återuppliva den transatlantiska alliansen innan det är för sent. Vi måste återuppbygga en västlig strategisk kultur.

<SPEAKER ID=71 LANGUAGE="DE" NAME="Swoboda (PSE).">
Herr talman! ?Detta krig genomförs inte av nödvändighet, utan med en tydlig avsikt!? menade amerikanen Thomas Friedmann. Alain Pellet menade i Le Monde att ?ett stort demokratiskt imperiums aggression mot ett blodigt tyranni är och förblir aggression?. Framför allt när aggressionen bryter ut just när säkerhetsrådet och inspektörerna börjar nå framgång med att avväpna och kontrollera Saddam Husseins regim. Särskilt bedrövande är det att några av de europeiska regeringarna förorsakar eller åtminstone accepterar ett stort antal döda och skadade, ja en massiv förstörelse av ett redan mycket fattigt land, eftersom sådana privata krig kan vara oerhört smittsamma.
<P>
En tröst är dock att Europas befolkning fördömer kriget och vägrar att dansa blint och okritiskt efter Förenta staternas pipa. Europas medborgare inger hopp, och vi bör utnyttja denna fredssträvan för att bygga upp en gemensam utrikes- och säkerhetspolitik. Med tanke på den militära hypermakt som Förenta staterna utgör är detta dock inte möjligt utan militära komponenter. Vi måste harmonisera och koncentrera våra militära utgifter.
<P>
Nästa eldprov står redan för dörren. Medan Förenta staternas regering ger miljardorder till företag med kopplingar till regeringen, t.ex. ett dotterbolag till Halliburton, och brittiska företag enligt pressen står på kö för att få sin del av Förenta staternas kaka, organiserar Europa humanitär hjälp. Detta är dock inte tillräckligt. Vi måste genom ett mandat i FN:s säkerhetsråd kämpa oss till en stark roll i återuppbyggnaden av ett Irak där alla - sunniter, shiiter och kurder - kan leva i fred och frihet - utan inre diktatur, men även utan diktat utifrån! Eftersom jag utgår från att ingen kommer att driva igenom FN:s resolutioner i Palestina och Israel med något som ens liknar en stark beslutsamhet, blir det återigen upp till Europa att ta ställning för en rättvis lösning i Mellanöstern.
<P>
Jag hoppas ändå att Förenade kungariket och andra som backar upp det amerikanskledda kriget skall skänka en tanke åt Europa och börja inse att det i koalitionen av villiga är en enda vilja som räknas - nämligen Förenta staternas. Det är inte Europas uppgift att sopa ihop skärvorna efter andra, utan vi behöver en egen profil och en egen gemensam utrikes- och säkerhetspolitik!
<P>
(Applåder)

<SPEAKER ID=72 LANGUAGE="DE" NAME="Stenzel (PPE-DE).">
Herr talman, herr tjänstgörande rådsordförande, herr kommissionär, mina damer och herrar! Jag håller inte med om att det krig som nu rasar i Irak är ett privat krig fört av Förenta staterna. Dess påverkan på kringliggande regioner, inte minst på Europa, är mycket större än så. Därför är det också meningslöst att fundera över om det hade kunnat undvikas. Det hade ju kunnat förhindras av Saddam Hussein själv om han bara hade följt en av de 17 resolutioner som beslutades i FN:s säkerhetsråd. Framför allt hade det varit hans skyldighet att se till att de utfärdade sanktionerna hävdes för att på så sätt ge folket, som han själv decimerat med massförstörelsevapen, en chans att leva ett människovärdigt liv.
<P>
Man kan bara hoppas och göra allt för att dessa oskyldiga människor inte skall tvingas betala det höga priset för regimen och det krig som regimen har utlöst. Jag förstår att många människor i en sorts hjälplös vrede går ut på gatorna och menar att krig inte längre är ett legitimt politiskt medel på 2000-talet. Jag förstår också den katolska kyrkan och påven som av oro för den kristna minoriteten i Irak in i det sista försökte förhindra vapenanvändning. Påvens försök misslyckades tyvärr. Diplomaterna hade över huvud taget ingen chans att nå framgång, och alla fredsbevarande institutioner som bildades efter andra världskriget har tagit skada, vilket gäller såväl FN som Nato och Europeiska unionen.
<P>
För oss européer återstår endast en fråga att besvara, nämligen om vi skall ställa oss utanför världshistorien eller om vi skall påverka den. Detta kräver för det första en ny ordning för de transatlantiska förbindelserna och för det andra en definition av de funktionsområden där EU måste överta ansvaret för sin säkerhetspolitiska omgivning. De medel som tillsätts skall anpassas för att kunna förverkliga en sådan politik. Hur som helst behöver vi en politik som tar hänsyn till allas intressen och gör Europa till en av polerna i en flerpolig värld.

<SPEAKER ID=73 LANGUAGE="FR" NAME="Poos (PSE).">
Herr talman! Helt i fas med Europas folk uttalade sig Europaparlamentet den 30 januari med en betryggande majoritet mot en ensidig militär aktion i Irak. Vi hävdade då att ett sådant krig inte skulle stå i överensstämmelse med internationell rätt, och inte heller med FN:stadgan.
<P>
För närvarande pågår ett olagligt och nykolonialt krig. Det visar oss varje dag sitt rätta ansikte. Istället för att fördöma det och vädja till säkerhetsrådet om att världsfreden och freden i regionen omedelbart skall respekteras, kunde Europeiska rådet den 20 mars bara enas om en intetsägande förklaring. Denna förklaring lyder: ?Förenta nationerna bör fortsätta att spela en central roll under och efter krisen?. I denna kommuniké är ordet ?fortsätta? förmodligen ett dåligt skämt som av misstag smugit sig in i texten, för som alla vet hånades FN av Förenta staterna före krisen och hölls på avstånd, med två EU-medlemsstaters samtycke. Avsaknaden av formella förslag från kommissionens sida och regeln om enhällighet förklarar förmodligen att Europeiska rådet inte förmått bevaka Europeiska unionens intressen, inte förmått att klart och tydligt uttrycka att unionens intressen bäst tillvaratas genom en multilateral insats och att det alltid är att föredra att rätten får råda, framför den starkastes rätt.
<P>
I dag har Bush fått det krig han alltid har önskat och som han för länge sedan hade beslutat att föra. Han befinner sig i samma situation som en doktor Strangelove i modern tappning, vilket beskrivits i en fransk tidning. Det har nu tydligt framgått att flera medlemsstater inte vill ha någon självständig gemensam säkerhets- och utrikespolitik. Nåväl, då får väl det politiska Europa byggas utan dem, precis som man gjorde med valutaunionen.

<SPEAKER ID=74 NAME="Stenmarck (PPE-DE).">
Herr talman! Det har gått flera år sedan Lissabonmålen sattes upp. Sedan dess har många vackra ord yttrats om Lissabonprocessens betydelse. Målsättningen var att ekonomiskt nå ikapp USA till 2010. Tyvärr har det mest handlat om ord. Jag har ännu inte sett de nödvändiga reformerna av arbetsmarknaden som är ett villkor för tillväxt och därmed också för fler jobb. De lika viktiga liberaliseringarna av t.ex. gas- och elmarknaderna har inte heller genomförts.
<P>
En jämförelse med USA visar tydligt hur långt vi är ifrån att uppnå de mål som fastställdes i Lissabon. I USA anser man att det ekonomiska läget är mycket bekymmersamt, trots att tillväxten där är betydligt högre än inom EU. I USA har man tydligt visat att man inte kommer att sitta stilla och titta på när ekonomin försämras. Man har svarat med kraftfulla skattesänkningar. Att sänka skatten borde även EU:s medlemsstater göra, och det brådskar. Om ett land som USA med relativt låga skatter kan sänka skatter, måste rimligen även EU:s medlemsländer, där skatterna genomgående är betydligt högre, kunna göra det.
<P>
Under Europeiska rådets möte diskuterades en sysselsättningsstrategi, men ingen sysselsättningsstrategi kommer någonsin att ge ökad tillväxt och lägre arbetslöshet. Det finns inga genvägar. Vi behöver inte fler vackra ord eller stolta deklarationer. Vi behöver handling. Så länge EU pratar och USA handlar, fortsätter det ekonomiska avståndet att öka till den nya världens fördel. År 2010 flyttas ständigt allt längre in i framtiden.

<SPEAKER ID=75 LANGUAGE="DE" NAME="Ceyhun (PSE).">
Herr talman! Jag talar givetvis inte på min kollega Sakellarious vägnar, men eftersom han inte kan tala just nu står jag på tur!
<P>
Till saken: Jag tänker på Afghanistan. När vi alla gemensamt verkade för en god sak i Afghanistan och alla gladde sig över våra någorlunda stora framgångar mot terrorismen, var vi väl alla överens om att vi människor på jorden, muslimer eller kristna, inte behöver bekämpa varandra - vilket också är skälet till att vi lyckades i Afghanistan. Av samma skäl lyckades vi förklara för muslimerna att vi måste bekämpa terroristerna tillsammans med dem.
<P>
Men i Irak är läget annorlunda. Där har vi ännu inte lyckats övertyga muslimerna om att det i Irak - precis som i Afghanistan - krävs ett krig, vilket även jag tror. Men tyvärr är kriget redan ett faktum trots att grunden ännu inte är tillräckligt utredd. Därför fruktar jag att vi den dag kriget är slut står inför ett problem, nämligen ett stort gap mellan muslimer och kristna. Efter kriget kommer vi sannolikt att tvingas göra om stora delar av det arbete vi har utfört i flera decennier. I vissa frågor kommer vi att tvingas börja om från noll för att övertyga muslimerna om att de kristna i grund och botten inte har något emot dem. Men tyvärr har vi inte kunnat förklara detta för muslimerna i Irak.

<SPEAKER ID=76 LANGUAGE="NL" NAME="Thyssen (PPE-DE).">
Herr talman! Jag beklagar kriget och jag beklagar att det startat utan mandat från FN och utan att alla medel för en fredlig lösning utnyttjats. Jag beklagar dock lika mycket Saddam Husseins utmanande uppträdande när ständigt lyckats att inte respektera FN:s resolutioner. Mest av allt beklagar jag de offer och det mänskliga lidande som utan tvivel är mycket större än vi kan föreställa oss.
<P>
Det återstår oss dock naturligtvis mer än att beklaga och hoppas att kriget snabbt tar slut. Vi har också vårt ansvar för framtiden. Vi måste försöka mildra lidandet genom omedelbara och maximala insatser för humanitärt bistånd. Vi måste stärka banden med de arabiska länderna och verkligen ge Medelhavsdialogen en chans att lyckas. Vi måste göra maximala investeringar i en definitiv fredsprocess i Mellanöstern. Vi får inte heller glömma bort att återställa de transatlantiska förbindelserna och då avtvinga respekt för vår autonomi.
<P>
Jag hoppas att jag kommer att återfinna allt det i den resolution som vi skall rösta om i morgon. Last but not least måste vi dock göra allt för att få slut på splittringen inom unionen. Våra medlemsstater måste använda det gamla välkända receptet och samtala med varandra, även när det handlar om utrikes- och säkerhetspolitik. Det är hög tid, herr talman, att med alla medlemsstater tillsammans gå igenom den gemensamma utrikes- och säkerhetspolitiken och försvarspolitiken igen och bästa platsen för det är det europeiska konventet. Där är en arbetsgrupp aktiv kring utrikespolitik och där är en arbetsgrupp aktiv kring försvarspolitik. 
<P>
I konventet är man motiverad att tala med varandra och med var och en och delas man inte upp i smågrupper som sammanställts enligt de sprickor som den irakiska krisen blottat. Låt oss, herr talman, uppmana konventet att omorganisera behörigheten och strukturen på ett sådant sätt att det åtminstone skapas en möjlighet att få till stånd en politisk samarbetsvilja där en sådan ännu inte finns och så att vi kan förplikta regeringscheferna att samarbeta, framför allt om det går tungt.

<SPEAKER ID=77 LANGUAGE="EN" NAME="McNally (PSE).">
Herr talman! Jag är glad att kommissionsordförande Prodi påpekade skillnaden mellan de finansiella kostnaderna för det här kriget och de medel som står till förfogande för att tillmötesgå de mänskliga behoven. Det är något surrealistiskt - och sannerligen motbjudande - över att man slösar pengar på ett till fullo planerat krig och att man sedan delar ut fördelaktiga kontrakt till favoriserade lokala företag för att dessa skall reparera de skador som orsakats av just detta krig.
<P>
(Applåder från vänster)
<P>
Jag kommer emellertid att nu gå över till den ekonomiska delen av vårens toppmöte genom att fokusera på två aspekter: framsteg vad gäller innovationer och företag, och miljöskydd. Varje vårtoppmöte förefaller vara en oavbruten repris av Delors' vitbok. Det är också tämligen surrealistiskt.
<P>
När det gäller forskning och utveckling kan jag vara positiv. Jag gläds åt att kommissionsordförande Prodi kommer att se över EIB, för den institutionen är uppriktigt sagt bristfällig och ineffektiv när det gäller att hjälpa de företag som skulle kunna vara innovativa och konkurrenskraftiga om de bara hade fått den hjälpen. Jag gratulerar honom till det.
<P>
När det gäller miljöskydd skulle jag vilja betona ?intelligent energi?, för vilken jag är föredragande i detta parlament. Det är ett program som presenterades flera månader för sent av kommissionen - det skulle ha inletts i januari i år. Detta är inte effektivt, och det är sannerligen inte konkurrenskraftigt och dynamiskt à la Lissabonförklaringen. Jag är ledsen att behöva säga att det här programmet har inskränkts av rådet. I egenskap av föredragande håller jag för närvarande på att överväga om man kan acceptera att programmet reduceras, vilket verkligen kommer att ske, eller om man bör argumentera för något som i stället borde ske. Låt oss vara klara över att vi inte låter våra ord motsvaras av gärningar.

<SPEAKER ID=78 LANGUAGE="IT" NAME="Bodrato (PPE-DE).">
Herr talman! Vi är alla överens om att om Europa inte talar med en enda röst, så är det ett kraftlöst Europa. Jag tycker emellertid det verkar som om det även i denna debatt fortfarande är svårt att hitta en gemensam röst för Europaparlamentet. Om vi inte vill att kriget skall bromsa utvecklingen mot en konstitution och mot en gemensam utrikes- och säkerhetspolitik, så måste vi undvika att klyftan som har delat Europa under de senaste veckorna vidgas ytterligare. Vi var överens om att fördöma Saddams regim. Men vi hade olika uppfattningar när det gällde det preventiva och ensidiga kriget. Priset för kriget betalar alltid de oskyldiga offren och det är fortfarande osäkert vad som skall ske efter kriget. Men vad är det realistiskt att göra nu? Jag tror vi måste undvika att försvåra dialogen mellan gamla allierade som känner tyngden av det ansvar de har när det gäller världens framtid. Vi måste delta i de humanitära insatserna och erkänna FN:s centrala roll även i den kommande fasen, i återuppbyggnaden av Irak. Vi måste överbrygga klyftan mellan européerna och börja med det som förenar oss. Detta är den utmaning som vårens europeiska råd försökte framhålla, och av den anledningen har ordförande Prodi påmint oss om vad ett krig innebär, även när det gäller den ekonomiska återhämtningen i Europa. Detta är den utmaning som även detta parlament står inför. Vi måste ta ett steg mot freden, till att börja med freden i Mellanöstern, och i riktning mot Europas politiska sammanhållning.

<SPEAKER ID=79 LANGUAGE="DE" NAME="Lange (PSE).">
Herr talman, ärade kolleger! I punkt E i rådets slutsatser heter det att Europeiska unionen bör inta en ledande roll för en hållbar utveckling, både vad gäller inre och yttre angelägenheter. Därmed står det för mig klart att det som nu sker i Irak strider mot slutsatserna i punkt E, för kriget i Irak är inte hållbart! Det drar lidande och förstörelse över befolkningen och försvagar industriländernas gemensamma ståndpunkt i fråga om den globala idén om en hållbar utveckling. Stora summor kastas bort i stället för att gå till långsiktiga investeringar. Förenta staterna uppskattar att kriget i bästa fall kommer att kosta 90 miljarder och i värsta fall 1 000 miljarder US-dollar. Det mest gynnsamma scenariot har vi redan passerat - kriget har redan nu varat för länge för att kostnaderna skall stanna på 90 miljarder US-dollar. Detta är mycket mer än vad alla industriländer tillsammans betalar för utvecklingssamarbetet varje år, vilket endast motsvarar 50 miljarder US-dollar. Därmed kan jag bara säga: Här satsas inte pengarna på ett hållbart sätt, här kastas pengarna bort!
<P>
För det andra: Även inom EU har jag en känsla av att en hållbar utveckling ligger långt bak i prioriteringslistan. Det är positivt att stödet för miljöteknik och rena transporter nämns, men jag tror att vi på det hela taget bör driva på för en starkare ekologisk förnyelse av våra industribolag och på så sätt generera sysselsättning och stimulera en hållbar utveckling, eftersom vi annars inte kommer att kunna förverkliga våra mål. Vi måste därför tydligt definiera vad vi vill uppnå och metoderna för att kontrollera detta. Precis som för sysselsättningspolitiken krävs det tydliga mål och indikatorer för en hållbar utveckling, eftersom en hållbar utveckling inte är en kamouflering utan en modern kostym som Europeiska unionen klär i!

<SPEAKER ID=80 LANGUAGE="FI" NAME="Suominen (PPE-DE).">
Herr talman! Jag har varje vår kritiserat det faktum att vi drivs allt längre bort från målsättningarna från Lissabon, vi närmar oss alltså inte dem. Min kritik riktar sig inte mot rådet - allra minst mot ordförandelandet Grekland - eller kommissionen. Udden i kritiken måste finnas i nationalstaterna, de har nyckeln till Europas utveckling. Jag citerar en större auktoritet, det vill säga de europeiska riddarna vid det runda bordet, The European Round Table of Industrialists, som uttrycker sin oro samt även ett varningens ord:

<SPEAKER ID=83 LANGUAGE="NL" NAME="Van den Burg (PSE).">
Jag vill gärna ta upp tre saker. För det första har jag lagt märke till att tyngdpunkten vid det här toppmötet lagts på industripolitik och företagsamhet. Jag tror att det är rätt under nuvarande dåliga politiska och ekonomiska förhållanden. Realekonomin måste betonas. Jag anser dock även att arbete måste läggas ned på andra ärenden som tas upp i slutsatserna från toppmötet. Det kallas ?politisk koherens?. Jag skulle särskilt vilja nämna direktivet om övertaganden, den nya sammanslagningsordningen och de öppna anbudsförfarandena. Även i det sammanhanget vore det på sin plats att mer betona effekterna på realekonomin. Jag skulle vilja uppmana rådet och kommissionen att ange hur de bedömer dessa effekter.
<P>
För det andra: rådet har beslutat upprätta en europeisk specialgrupp för sysselsättning och i plenardebatten under förberedelserna för det här toppmötet förvånades jag över den planen från Blair, Chirac och Schröder eftersom samma regeringar försvårar konkreta politiska föresatser som lagts på hög. Jag tänker då på det direktiv om tillfällig arbetskraft som ministerrådet fortfarande inte intagit någon gemensam ståndpunkt om medan det direktivet ju är ett nyckelexempel på den flexibilitet och trygghet som vi måste ha på arbetsmarknaden. Det är mycket otillfredsställande att det dröjer så länge innan den ståndpunkten blir av. Det förvånade mig mycket att december 2003 nu nämns i rådets slutsatser medan ministerrådet den 6 mars i år talade om att sträva efter att vid sammanträdet i juni kunna lägga fram en gemensam ståndpunkt. Det skulle jag alltså vilja ha litet klarhet i. När det gäller denna specialgrupp: nya idéer är alltid välkomna men det är framför allt handlingarna som är viktiga.
<P>
Det tredje gäller pensionerna. På toppmötet slutfördes en första del av ett öppet samordningsförfarande om pensioner. Det är bra att en andra del avtalats, då även anslutningsländerna konkret kommer att engageras. Jag utgår från, och det skulle jag även vilja få bekräftat, att den delutvärdering som hade planerats för år 2004 fortfarande är inplanerad där och jag skulle gärna vilja att kommissionen och rådet lägger fram konkreta förslag för att lösa främst de problem med rörligheten för arbete och de skatteproblem som finns med avseende på pensionerna.

<SPEAKER ID=84 LANGUAGE="ES" NAME="Salafranca Sánchez-Neyra (PPE-DE).">
Herr talman! Jag vet inte om det är mödan värt att ens ta upp, eller om man bara skall bortse från de osammanhängande uttalanden som vi har hört från en av ledamöterna här i kammaren, när det gäller kommentaren om att några västledare bör ställas inför Internationella brottmålsdomstolen. Dessa uttalanden är sekteristiska, oansvariga och faller på sig själva, eftersom ledamoten inte begär att den enda person som bär ansvaret för denna kris, nämligen Saddam Hussein, också skall ställas inför brottmålsdomstolen.
<P>
Herr talman! Jag förstår att freden, som ingen politisk grupp eller ledamot av den här kammaren har ensamrätt på, väcker starka känslor, liksom den oförmåga som Europeiska unionen har visat prov på, och man kan ha två inställningar till den här frågan: att förolämpa, nedvärdera och anklaga varandra, att man försöker vända på det hela och utnyttja den ädla saken, kampen för fred, för nationella intressen - som en ledamot gjorde genom att ta upp läget i Baskien, och genom att göra detta förbigick ledamoten det faktum att de ansvariga är de personer som varje dag kränker friheten de som har styrt där i över 20 år - eller den ansvarsfulla inställning som det grekiska ordförandeskapet visar prov på, som gör dygd av nödvändigheten och vill att vi skall lära oss läxorna av denna kris och framför allt, se framåt.
<P>
Herr talman! Europeiska unionen är i dag en ekonomisk, finansiell och industriell maktfaktor, men väger tyvärr inte lika tungt inom den internationella politiken och när det gäller säkerhets- och försvarsfrågorna finns det för tillfället inget annat alternativ till de transatlantiska förbindelserna, vilket säkerligen beror på vår egen oförmåga och det är vårt eget, allas, fel.
<P>
Herr talman! Jag kritiserar därför den cynism och det hyckleri som många av våra kolleger ger uttryck för, som talar vitt och brett om att vi måste ha en gemensam säkerhets- och försvarspolitik och som, när de kommer till sina valkretsar, inte är i stånd att inför sina medborgare kräva att tillräckliga medel avsätts för denna säkerhets- och försvarspolitik, och som glömmer bort att Europas styrka ligger i dess enighet och att Europas svaga punkt är dess splittring.
<P>
(Applåder)

<SPEAKER ID=85 LANGUAGE="EL" NAME="Zorba (PSE).">
Herr talman, herr rådsordförande, herr kommissionsordförande! I den nuvarande situationen ter sig bekräftandet av Lissabonmålen mindre viktigt, eftersom vi alla naturligtvis uppfylls av kriget, dess enorma politiska följder och den mänskliga tragedin.
<P>
Jag är likväl här för att tala om Lissabonstrategin och anser att den överenskommelse som nåddes i rådet, i detta fall om gemensamma åtgärder av de europeiska regeringarna, under dagens omständigheter av splittring i Europa utgör en viktig politisk stabiliserande faktor. Det är viktigt att de europeiska regeringarna under dessa svåra omständigheter har uttryckt en gemensam politisk vilja att fortsätta ansträngningarna på det sociala området. Det är likaså viktigt att dessa mål sätts i nära samband med utbildningen och forskningen. Det sistnämnda motsvarar förväntningarna bland de europeiska medborgarna, som vet mycket väl att vi inte kan åstadkomma fler och bättre arbetstillfällen samt högre ekonomisk tillväxt utan utbildningen och forskningen.
<P>
Vi måste självklart vara strängt kritiska när det gäller uppfyllandet av målen. Vi är väldigt försenade, vilket alla erkänner, men det bör mana oss till ännu större ansträngningar. För att komma framåt behövs det mer samarbete i investeringsprogram på alla områden och i yrkesutbildningen och det livslånga lärandet, som tillsammans med utbildningen och forskningen utgör kommunicerande kärl. Utbildningssystemen måste visa att de kan införliva den europeiska kulturen och vetenskaperna, inlärningsprocessen, så att de frambringar kunniga elever med utsikter till yrkessysselsättning.

<SPEAKER ID=86 LANGUAGE="DE" NAME="Karas (PPE-DE).">
Herr talman, mina damer och herrar! Ett centralt problem som följer hela debatten är ur min synvinkel motsättningen mellan ord och handling. Låt mig ta några exempel. På toppmötet i Barcelona fattades beslut om en undersökning av de så kallade Basel II-effekterna på de små och medelstora företagen och bankerna. Detta har ännu inte genomförts! En undersökning som genomförs efter beslut av Baselkommittén och kommissionens förslag till direktiv är från min synpunkt bortkastade pengar, den är oseriös och ignorerar Europaparlamentets och rådets beslut! Vi fattar beslut om stabilitets- och tillväxtpakten, och genast är det några som ifrågasätter den på grund av Lissabonbesluten, andra på grund av Irakkriget och ytterligare andra på grund av bekvämlighet eller bristande mod att genomföra reformer. Låt oss genomföra beslut, låt oss ta dem på allvar i stället för att ignorera dem!
<P>
Rådet beslutade enhälligt i Lissabon att till 2010 göra Europa till världens mest konkurrenskraftiga, kunskapsbaserade kontinent som skapar störst social sammanhållning och hållbarhet och flest nya arbetstillfällen. Var finns den konkreta tidsplanen? Var finns de detaljerade målen? Var finns vägledningen? Var finns de konkreta, kontrollerbara programmen i alla medlemsstater? Den som inte låter goda, ambitiösa mål följas av konkret handling förlorar trovärdighet.
<P>
Så till Irak: Vi eftersträvar en gemensam utrikes-, säkerhets- och försvarspolitik, men när det väl gäller så gör alla som de vill! Vi vill stärka FN, men inte ens EU:s båda ständiga medlemmar i FN:s säkerhetsråd bekvämar sig till att agera gemensamt. Vi ställer krav på konventet, men följer, som ordförande Prodi påpekade för oss, inte ens våra egna uppförandekoder.
<P>
Vår möjlighet lyder: mer Europa. Vår möjlighet lyder: mer FN. Vår möjlighet är att få bort motsättningarna mellan nationella intressen och europeiska mål, mellan nationellt agerande och europeiska beslut, mellan Atlantpakten och ett utvidgat EU med självförtroende. Låt oss följa upp toppmötena med nödvändiga åtgärder, och låt oss bestraffa de politiska fördragsbrotten med sanktioner. Den som inte tar sig själv på allvar blir heller inte tagen på allvar, och vi har skäl att närma oss frågorna på större allvar än hittills!

<SPEAKER ID=87 LANGUAGE="DE" NAME="Brok (PPE-DE).">
Herr talman, herr kommissionsordförande, herr rådsordförande, ärade kolleger! Jag har följt debatten och förberedelserna inför morgondagens resolutionsförslag med stor oro och sett två tåg som rusar emot varandra eftersom vi grälar om vem som har mest eller minst skuld i frågan. Även jag har min personliga åsikt om detta, men det är inget som hjälper oss vidare!
<P>
Låt oss inte förlama vår handlingskraft genom att bråka om vems misstag för tre eller fyra veckor eller ett halvår sedan som är skuld till kriget. Låt oss inse hur viktigt detta är. Frågan är följande: Hur hjälper vi offren och hur säkerställer vi stabiliteten i regionen och den europeiska handlingskraften i Mellanöstern för att inom ramen för kvartetten finna förnuftiga och hållbara lösningar? Hur gör vi för att utnyttja det europeiska misslyckandet till att föra konventet framåt och se till att det nästa gång inte är Europas svagheter som är orsaken till en liknande situation? Hur blir vi handlingskraftiga genom förbättrade mekanismer som gör det möjligt för oss att frigöra den gemensamma politiska viljan?
<P>
För det tredje: Hur skall vi i framtiden handskas med de transatlantiska förbindelserna? Hur skall vi göra för att ställa den på en ny och stabilare grund? Hur genomför vi insikten att våld inte är ett lämpligt instrument för att skapa en ny världsordning? Och framför allt hur bevarar vi en multilateral värld av kompromisser och ömsesidig respekt?
<P>
Min partigruppsordförande Poettering nämnde Richard Perle. För mig är det oacceptabelt att Förenta staterna gör en ensidig insats. Förenta staterna kan inte utifrån egna nationella intressen avgöra vad som är rätt och fel i världen. Den inställning som Perle gav uttryck för i artikeln i ?Berliner Zeitung? i dag är helt oacceptabel eftersom den innebär att vi européer skulle vara helt utestängda från beslut som rör våra egna intressen, att vi själva inte skulle förstå våra egna intressen eller vara i stånd att bidra till världsfreden!

<SPEAKER ID=88 LANGUAGE="FR" NAME="Martin, Hugues (PPE-DE).">
Herr talman, herr rådsordförande, herr kommissionsordförande, kära kolleger! Jag vill först och främst buga mig inför och sända en tanke till alla civila och militära offer på alla sidor och jag beklagar djupt allt lidande som orsakats av krigets första dagar. Låt oss hoppas att det snart får ett slut. I ett övergripande perspektiv väcker denna konflikt tre funderingar hos mig.
<P>
För det första undrar jag hur vi skall kunna dra lärdom av vår splittring så att Europeiska unionen äntligen skall kunna hitta rätt och tala med en och samma röst på den internationella arenan. Europeiska unionen har byggts upp gradvis och utsatts för prövningar under tiden. De stora framstegen har oftast skett till följd av svåra kriser. Den prövning Europa nu genomgår är inte den första och förvisso inte den sista, och man bör under dessa förhållanden vara optimist. Det viktigaste är att efter kriget analysera och förstå orsakerna till denna splittring. Är de djupgående? Är positionerna låsta och oförenliga, något som i framtiden skulle vålla stora svårigheter? Eller handlar det snarare om bristande samråd och samordning? Jag tror att det hädanefter är av yttersta vikt att Europa, utan att skada det transatlantiska partnerskapet, förser sig med resurser för att bli oberoende, kraftfullt och upprättar en verklig gemensam utrikes- och säkerhetspolitik. Att vara oberoende betyder inte att man bryter sina allianser.
<P>
Min andra fundering gäller Iraks framtid. Denna gång är det viktigt att FN fullt ut spelar sin roll i återuppbyggnaden av Irak, så att detta land inrättar en representativ regering som vill leva i fred med sina grannländer och kan spela en aktiv roll inom det internationella samfundet. Återuppbyggnaden måste framför allt gynna det irakiska folket, som har lidit så svårt under många års tid. Irakierna måste äntligen få njuta frukterna av sitt lands enorma rikedomar.
<P>
För det tredje undrar jag om vi klarar att på ett lämpligt sätt ta emot kandidatländerna redan nästa år. Är vi redo? Jag ställer mig verkligen den frågan. För att skapa bästa möjliga förutsättningar för att ta emot kandidatländerna tror jag att tre krav måste uppfyllas. För det första att vi samlas kring våra värderingar, och varför inte det gamla Europas värderingar? För det andra att våra institutioner, som redan nu har svårt att fungera med 15 medlemsstater, reformeras. Detta förutsätter att konventet kan avsluta sitt arbete under bästa möjliga förhållanden. För det tredje att vi kan hantera detta ekonomiskt. Jag ställer frågan. Det är inte min sak att besvara den. Min innerligaste önskan är att unionen efter detta krig och efter att ha genomgått denna kris skall vara oberoende och äntligen lyckas tala med en gemensam röst, vare sig den har 15 eller 25 medlemsstater.

<SPEAKER ID=89 LANGUAGE="EN" NAME="Tannock (PPE-DE).">
Herr talman! Det förekommer ingen spricka mellan Europa och Förenta staterna såsom har påståtts. Sprickan går i stället mellan Frankrike och Tyskland, i främsta rummet, och 19 andra nya europeiska regeringar som är vänligt inställda till Förenta staterna. Vi bör nu göra ett allvarligt försök att tona ned retoriken på båda sidor om Atlanten. Jag hälsar modet hos de EU-kandidatländer som har backat upp koalitionen med specialstyrkor. 
<P>
Vid ett möte inom utskottet för utrikesfrågor, mänskliga rättigheter, gemensam säkerhet och försvarspolitik i förra veckan anklagades Förenade kungariket för att vara en skurkstat som styrs av en krigsförbrytare. Det visar vilken ?Alice i underlandet?-nivå som debatten nu har sänkts till. Genom att förena sig med Tyskland har Frankrike nu fjärmat sig från Förenta staterna, underminerat FN, sänt fel signaler - signaler av splittring - till Bagdad och uppvisat det omöjliga i att någonsin åstadkomma en gemensam utrikes- och säkerhetspolitik.
<P>
Saddam Hussein har i åratal försökt att olagligt komma över massförstörelsevapen. Ett regimskifte är det enda sättet för att garantera ett avväpnat och fredligt Irak och för att förhindra att Bagdads slaktare fortsätter att behandla det irakiska folket på ett brutalt sätt. De allierade kommer att inrätta en representativ regering och de måste hindra att flyktingar strömmar ut och att instabilitet råder i regionen, såväl som att underlätta återvändandet för den irakiska diasporan så att de kan återuppbygga sitt land i säkerhet. Vi måste garantera att landets enorma oljerikedomar används för att skapa välstånd åt det irakiska folket, och inte för att förvärva vapen.
<P>
Det här kriget är moraliskt och politiskt berättigat och dess laglighet ligger hos de nuvarande FN-säkerhetsrådets resolutioner 678, 687 och 1441. De av dem här i kammaren som ägnar sig åt undfallenhetspolitik kanske skulle vilja förklara hur de kunde ansluta sig till ett krig i Kosovo som inte inbegrep några massförstörelsevapen eller hot mot grannländer och som inte hade något som helst bemyndigande från FN, och ändå finner det så svårt att vidta åtgärder mot en folkmordsdiktator som har inlett två krig och står ansvarig för nästan en miljonmänniskors död och som har anfallit sitt eget folk med gas. Vi måste få ett slut på detta förtryck och befria det irakiska folket en gång för alla.
<P>
När det gäller Lissabonprocessen är jag glad över att den inre marknaden och behovet av fullständiga konsekvensbedömningar nu är tillbaka på dagordningen. Min partigrupp kommer att fortsätta att motsätta sig en skatteharmonisering. Icke desto mindre kommer gärningar att säga mer än ord på det här området.

<SPEAKER ID=90 LANGUAGE="IT" NAME="Brunetta (PPE-DE).">
Herr talman! När temperaturen stiger gäller det att hålla huvudet kallt. Det är med andra ord meningslöst att tänka på vad Europa borde vara och inte är, och i den bittra insikten kasta allt över bord: kasta bort de 50 år av intelligens, sammanhållning, fred, berömvärda institutionella konstruktioner, positiva resultat som ordförande Prodi påminde oss om. Det enda möjliga Europa är detta, och därför skall vi inte skämmas över att tala om Lissabon, om välfärdsstaten, om arbetsmarknad, energi, telekommunikationer, arbetsgrupper, stabilitetspakten, konventet, men låt oss gå vidare! Detta är den enda vägen: vi är tvingade att vandra denna enda väg.
<P>
Ett sista påpekande: jag kände mig djupt kränkt som parlamentsledamot, som europé, som italienare, av den klandervärda tolerans som talmannen Pat Cox visade för de plakat som kollegerna från vänstern visade upp i denna kammare. Även om man kan ha en viss förståelse för ?Stop the war?, så är det fullständigt oacceptabelt att visa upp plakat med texten ?Stop the killers? i denna kammare. Killer betyder, på talman Pat Cox eget språk, ?mördare?. Amerikaner och engelsmän befriade mitt land för 60 år sedan, de gav det tillbaka demokrati och frihet. Till amerikanerna och britter, för i går och för i dag, säger jag bara: ?Tack!?

<SPEAKER ID=91 NAME="Talmannen.">
Debatten är avslutad.
<P>
Jag har mottagit tolv resolutionsförslag, som ingivits i enlighet med artikel 37 i arbetsordningen: sex om Irak och sex om de andra frågor som behandlades vid Europeiska rådets möte.
<P>
Omröstningen kommer att äga rum i morgon.

<SPEAKER ID=93 NAME="Talmannen.">
Nästa punkt på föredragningslistan är ett betänkande av Brok och Wynn för utskottet för utrikesfrågor, mänskliga rättigheter, gemensam säkerhet och försvarspolitik samt budgetutskottet innehållande Europaparlamentets rekommendationer till rådet om införandet av en ekonomisk ram i förslaget till anslutningsfördrag.
<P>
Jag bör upplysa kammaren om att det grekiska ordförandeskapet i god tid har underrättat Europaparlamentet om att rådets tjänstgörande ordförande omedelbart efter sitt inlägg måste skynda till flygplatsen för att flyga till Grekland, där han i kväll måste befinna sig på grund rådets inplanerade möte i morgon med en delegation från länderna i Latinamerika. Ordförandeskapet ber om kammarens förståelse för detta.

<SPEAKER ID=94 LANGUAGE="DE" NAME="Brok (PPE-DE)">
Herr talman, ärade kolleger! Eftersom frågan är uppenbar, fru kommissionär, kommer jag inte att behöva hela min talartid. Rådet har alltså genom artikel 32 och förklaringen i bilaga 15 om primärrätt brutit överenskommelsen med Europaparlamentet. Europaparlamentet och anslutningsländerna behandlas därmed inte jämlikt med övriga stater. Detta är ett tydligt rättsligt problem i en väsentlig fråga. I utskottet för utrikesfrågor, mänskliga rättigheter, gemensam säkerhet och försvarspolitik är vi måna om att anslutningsländerna behandlas jämlikt, men framför allt stöder vi budgetutskottets ståndpunkt - det handlar ju om parlamentets grundläggande rättigheter - och budgeträttigheterna är varje parlaments allra främsta rättighet som inte får sättas ur spel i ett läge som detta.
<P>
Jag förstår inte rådet. Rådet har inte lyssnat till något av de många alternativ och möjligheter som vi har fört fram i samtalen och som ingår i det resolutionsförslag som vi skall rösta om i morgon, trots att vi därmed skulle ha haft möjlighet att komma överens redan nu. Ansvaret för detta vilar på rådet. Jag vet mycket väl att den grekiska ordförandegruppen gör allt för att finna en lösning. Jag anklagar således inte rådets ordförandeskap, utan det handlar om vissa medlemsregeringars förhållningssätt. Jag har känslan av att också regeringen i mitt hemland spelar en mindre lyckad roll i frågan.
<P>
Det är ovärdigt att ställa tio länder som har gått hela vägen från diktatur via en omfattande transformationsprocess till medlemskap i Europeiska unionen inför en situation som innebär osäkerhet och samtidigt inskränker parlamentets rättigheter. Det var faktiskt införandet av demokrati som var det viktigaste elementet i kampen mot diktaturen! Att rådet intar ett sådant förhållningssätt är en gåta!
<P>
Jag vill uppmana ordförandeskapets företrädare att meddela sina kolleger att vi inte tänker låta den europeiska enandeprocessen slås sönder av finansinspektörer med vissa bestämda maktförhållanden för ögonen. Vi vet mycket väl att vi inte kan överdriva detta finansiellt, det kommer inte att anta proportioner som överlastar budgeten, för detta är inte målet. Vad som eftersträvas är en principiell rättighet. Jag menar att rådet bör kunna uppbåda så pass mycket fantasi att man når en lösning som motsvarar denna rättighet, så att Europaparlamentet den 9 april kan ge grönt ljus för en underskrift den 16 april i Aten. Detta datum vill vi under alla omständigheter hålla. Det är vår historiska skyldighet. Det vore väl pinsamt om vi tvistar om budgeten så att vi tvingas skjuta upp datumet den 9 april, trots att Ungern skall gå till valurnorna och genomföra sin folkomröstning den 12 april? Skall en historisk händelse få stå tillbaka för en finansiell fråga? Jag ber uttryckligen om fart och rörelse så att vi får ett snabbt avslut i frågan och kan fullgöra vår historiska uppgift!
<P>
(Applåder)

<SPEAKER ID=95 LANGUAGE="EN" NAME="Wynn (PSE)">
Herr talman! Detta Brok-Wynnbetänkande innehåller vissa grundläggande påståenden. Det första, i den första punkten, är vår förpliktelse att se till så att utvidgningen äger rum den 1 maj 2004. Låt oss vara tydliga: detta är ett mål som vi alla önskar uppnå. Men för egen del kan jag dock inte se parlamentets rättigheter offras för att uppnå detta mål. För närvarande förs det en kamp mellan två institutioner beträffande vilka parlamentets rättigheter är och vilka de inte är. Om rådet kommer att respektera våra rättigheter och vår företrädesrätt återstår att se. 
<P>
I punkterna 3 och 4 redogörs detaljerat för några tämligen tydliga situationer. I punkt 3 görs medlemsstaterna uppmärksamma på att om artikel 32 och bilaga XV får stå kvar i anslutningsfördraget i nuvarande form kommer detta att betraktas som en inskränkning av parlamentets företrädesrätt i budgetfrågor.
<P>
I punkt 4 står det att parlamentet ?anser att medlemsstaternas hållning strider mot principen om ett lojalt samarbete institutionerna emellan? och att man ?tolkar denna hållning som en signal om att rådet tänker överge det institutionella avtalet och den budgetplan som anges i detta.? Dessa är inga hot, utan påståenden. Jag garanterar er att det inte kommer att bli något interinstitutionellt avtal om bilaga XV förs in i fördraget i oförändrad form eller om det saknas garantier för att parlamentets rättigheter kommer att bevaras.
<P>
Jag skall nu gå över till punkterna 6 och 7 i betänkandets nuvarande text. Det finns ett ändringsförslag från PPE-DE-gruppen och PSE-gruppen till punkterna 6 och 7 om att avlägsna siffrorna, stryka punkt 7 och att infoga ett yttrande där våra rättigheter nämns än en gång, för det är vad den här debatten verkligen handlar om.
<P>
I morgon kommer vi att ha en trepartsdialog och förhoppningsvis kommer vi att försöka nå en överenskommelse om ett utkast till förklaring. Om vi lyckas uppnå den överenskommelsen skulle det förvisso vara det minimum som jag skulle kunna godta, för det vi kommer att göra är att enas om en deklaration om hur fördraget kan överträdas. Det är vad vi håller på med. Vi kommer att enas om hur vi kan överträda fördraget på grund av bilaga XV.
<P>
Det här parlamentet och budgetutskottet har under många år kämpat för denna institutions rättigheter och företrädesrätt. Vi är inte här för att sälja dessa rättigheter för 30 silvermynt. Även om vi kan enas om siffrorna i kategori 3 i denna förklaring skall detta inte ses som ett tecken på att parlamentet säljer ut sig självt för en liten summa pengar.
<P>
Jag har inte för avsikt att bli känd som den ordförande för budgetutskottet som sålde ut dessa rättigheter för en sådan ringa summa pengar. Mitt uppdrag som ordförande är att se till så att de rättigheter och privilegier som vi har kämpat för under så många år bevaras, och det ämnar jag göra. Jag vill redan nu klargöra, och jag sade det i budgetutskottet, att om bilaga XV bibehålls i sin nuvarande form och om vi inte får några garantier för våra rättigheter kommer jag att rösta emot anslutningsfördragets dokument. Jag må vara den enda personen i denna sal som gör detta, men jag kommer förvisso att rösta emot eftersom jag känner så starkt för denna fråga.
<P>
Om vi når en överenskommelse under trepartssamtalen i morgon kan vi alla fira. Det kommer att medföra något glädjande. Om vi inte når en överenskommelse skulle jag vilja påpeka för det grekiska ordförandeskapet att om ytterligare ett trepartssamtal kommer att äga rum i nästa vecka så skulle det förvisso kunna hållas i Aten eftersom två av oss från detta organ kommer att vara där under nästa vecka. Vi kan då ha ett trepartssamtal i Aten och göra ett nytt försök.
<P>
Om vi, när allt kommer omkring, inte har nått någon överenskommelse - och detta är den springande punkten - är jag förvissad om att denna kammare inte kommer att senarelägga omröstningen den 9 april. Denna kammares lojalitet, som Elmar Brok sade, är att genomföra utvidgningen. Men kolleger, jag vill tala om en sak för er: ni kommer inte att se något interinstitutionellt avtal och krig kommer att förklaras vad beträffar budgeten för 2004.
<P>
(Applåder)

<SPEAKER ID=96 LANGUAGE="EL" NAME="Yiannitsis">
Herr talman, ärade ledamöter! Föredragandena Brok och Wynn, ordförande i utskottet för utrikesfrågor, mänskliga rättigheter, gemensam säkerhet och försvarspolitik respektive budgetutskottet, uppmärksammar med sitt betänkande en mycket viktig aspekt av utvidgningsprocessen, nämligen budgetplanen för utvidgningen.
<P>
När det gäller frågan om en anpassning av budgetplanen på grund av utvidgningen vill jag försäkra er om att det grekiska ordförandeskapet - och det gläder mig att detta har erkänts även av talarna - från första stund har visat en politisk vilja att lösa det problem som uppstått med parlamentet. Som tjänstgörande ordförande kan jag dessutom en än gång försäkra er om att anpassningen av budgetplanen kommer att ske helt i enlighet med punkt 25 i det interinstitutionella avtalet. Jag vill även klargöra att ingen i rådet ifrågasätter de privilegier för parlamentet - som budgetmyndighet - som framgår av fördraget eller av bestämmelserna i det interinstitutionella avtalet.
<P>
Angående frågan om anpassning av budgetplanen skulle jag vilja upplysa er om att om en första framläggning av förslaget av Schreyer, kommissionsledamot med ansvar för budgetfrågor, ägde rum den 20 februari i Aten. Vi har som ordförandeskap begärt att frågan skall diskuteras på nytt i Bryssel den 27 mars - det vill säga i morgon - vid det planerade trepartsmötet, med avsikt att lösa frågan. Vi är medvetna om - och jag är personligen medveten om - att problemet är betydande och komplicerat. Vi har förståelse för Europaparlamentets oro, och jag skulle vilja vara optimistisk om att man i morgon, när detta trepartsmöte kommer att hållas i enlighet med vårt program, kommer att kunna nå en överenskommelse, så att det goda samarbete mellan budgetmyndigheterna som funnits i en rad år inom ramen för budgetförfarandet kan fortsätta. Eftersom man i morgon alltså kommer att förhandla om frågan, skulle jag i dag inte vilja gå in på detaljer. Jag vill dock än en gång försäkra er om att den politiska viljan att lösa frågan finns hos ordförandeskapet och rådet.
<P>
Avslutningsvis skulle jag följaktligen vilja säga att jag hoppas att de hinder som finns för en positivt omröstningsresultat i Europaparlamentet den 9 april kommer att undanröjas och att vi kommer att ha glädjen att genomföra undertecknandet den 16 april, med Europaparlamentets talman närvarande i Aten, vid denna historiska tidpunkt för Europeiska unionen.

<SPEAKER ID=97 LANGUAGE="DE" NAME="Schreyer">
Herr talman, herr rådsordförande, ärade ledamöter! Europeiska unionen närmar sig ett mycket stort ögonblick. Den mest ambitiösa utvidgningen i dess historia finns inom räckhåll. Därmed avslutas en flerårig arbetsprocess, och i Köpenhamn nådde anslutningsländerna och medlemsstaterna goda resultat även i de alltid så känsliga finansiella frågorna.
<P>
Nu gäller det att anpassa budgetplanerna till utvidgningen, och för detta vidtogs de rättsliga åtgärderna redan i den interinstitutionella överenskommelsen 1999. Här framgår det mycket tydligt att detta är ett gemensamt beslut av rådet och parlamentet efter förslag av kommissionen. När parlamentet nu säger att ett avtal är ett avtal, så stämmer det givetvis. Kommissionen beklagar djupt att det nu råder en konflikt mellan institutionerna - och jag skall inte sticka under stol med att kommissionen har gett rådet helt andra rekommendationer. Kommissionen rekommenderade rådet att uttryckligen nämna det interinstitutionella avtalet och då särskilt artikel 25.
<P>
Nu befinner vi oss i ett läge där tiden för att finna en förhandlingslösning blir alltmer knapp. Alla berörda har de senaste dagarna fört mycket intensiva samtal för att finna en lösning. Viktigt är också att medlemsstaternas - men även anslutningsländernas - förslag till fördrag har slutförts. För att lösa rådande problem har kommissionen därför koncentrerat sig på den andra väg som Wynn och Brok stakar ut i den gemensamma resolutionen. Kommissionen ser i det faktum att parlamentet har lagt fram två alternativ ett mycket tydligt uttryck för parlamentets konstruktiva inställning.
<P>
Kommissionens förslag att anpassa budgetplanen till utvidgningen lades fram redan i början av året. Till grund för förslaget ligger artikel 25 i det interinstitutionella avtalet. Kommissionen är nu beredd att - om de båda delarna av den budgetansvariga myndigheten så önskar - omedelbart lägga fram ett förslag till revision av budgetplanen. Detta skulle göras utifrån del C i det interinstitutionella avtalet. Förslaget skulle kunna omfatta en höjning av den övre gränsen för rubrik 3, dvs. budgeten för den inre politiken. Detta skulle följa samma anda som utvidgningen. Därmed skulle nya finansiella möjligheter skapas för att ytterligare öka stödet för sammanväxandet av den utvidgade unionen.
<P>
Mina damer och herrar! Jag menar att vi är på god väg och att det finansiella trepartsmötet i morgon - som vi bör ta på allvar - är dömt att lyckas. Förfarandena och tidsplanen ger oss nämligen inget alternativ. Låt oss göra allt för att före undertecknande och beslut finna en lösning i parlamentet för hur vi kan anpassa budgetplanen till utvidgningen före den 9 april. Jag är övertygad om att alla inblandade känner sitt stora ansvar och kommer att agera så att vi verkligen axlar detta historiska ansvar.

<SPEAKER ID=99 LANGUAGE="DE" NAME="Böge (PPE-DE).">
Herr talman, herr rådsordförande, fru kommissionär, mina damer och herrar! Var så säker på att Europaparlamentet med stort engagemang kommer att göra allt som står i dess makt - och det tvärs över partigruppsgränser och de speciellt inblandade utskotten, för rubrik 3 handlar om över 30 medbeslutandeförfaranden som berörs av dessa beslut. Vi är medvetna om vårt politiska ansvar för att hålla tidsplanen för utvidgningen och har antytt att vi är beredda att anpassa budgetplanen, om möjligt före omröstningen om utvidgningsavtalen. Ni kan dock helt klart utgå från att vi med tanke på de uppenbara rättsliga problem som vi brottas med och föreliggande utlåtanden och stödkonstruktioner, kommer att göra allt för att så fullständigt som möjligt bevara och försvara parlamentets rättigheter i det institutionella bygget! Det blir inte fråga om ett beslut enligt mönstret rättigheter mot pengar!
<P>
Det är i morgon på trepartsmötet upp till rådet att räcka oss handen eller att överta ansvaret för de rättsliga, institutionella och budgetmässiga problemen under kommande månader och år. Trots alla ansträngningar har kommissionen och rådet uppenbarligen underskattat den institutionella återvändsgränd som vi alla har hamnat i på grund av det envisa fasthållandet vid bilaga 15 och integreringen i primärrätten. Det handlar inte bara om artikel 25 i det interinstitutionella avtalet, utan det handlar om många, ständigt upprepade förklaringar från samordningen i november förra året och det handlar om gemensamma förklaringar från många medbeslutandeförfaranden ur flerårsprogrammen, där det gång på gång sägs att anpassningen av budgetplanen skall genomföras gemensamt vid denna tidpunkt.
<P>
Herr talman! Låt mig också ta upp rubrik 7. För mig är det viktigt att understryka att det faktiskt inte går att genomföra en revidering om man flyttar stödprogrammet för Turkiet från rubrik 4 till rubrik 7 och sedan låter allt stå kvar oförändrat i rubrik 7. Därför ställer vi fortfarande villkoret att även rubrik 7 anpassas. Det handlar om föranslutningsstöd men även om särskilt privilegierade partnerskap i närområdet runt Europeiska unionen. Därför kommer vi i morgon att försöka föra konstruktiva förhandlingar för att finna en gemensam väg.

<SPEAKER ID=100 LANGUAGE="EN" NAME="Titley (PSE).">
Herr talman! Under loppet av de senaste månaderna har jag haft förmånen att vid ett flertal tillfällen förklara för detta parlament att Europeiska socialdemokratiska partiets grupp starkt stöder de tio nya medlemsstaternas anslutning till EU den 1 maj 2004. Under de senaste veckorna har vår grupp aktivt stött allt förberedelsearbete för att Europaparlamentet skall kunna ge sitt samtycke till anslutningsfördragen med alla tio blivande medlemsstater. Vi önskar verkligen att det officiella undertecknandet av anslutningsfördraget skall äga rum den 16 april i Aten.
<P>
Vid varje tillfälle har jag betonat betydelsen av denna utvidgningsprocess för EU:s fortsatta utveckling och för dess bidrag till förstärkandet av de demokratiska strukturerna. Det kan därför bli något av en överraskning för vissa att jag i dag måste meddela att en försening av det slutliga skedet i utvidgningsprocessen inte till fullo kan uteslutas. Det är inte på grund av att vi inte vill att dessa länder skall anslutas eller att vi är missnöjda med förhandlingarna, och det är sannerligen inte på grund av att vi har stött på vissa byråkratiska, institutionella eller tekniska argument att ompröva våra tidigare förpliktelser beträffande utvidgningsprocessen.
<P>
Europaparlamentets beslutsrätt när det gäller bugeten inbegripet den långsiktiga budgetplanen är en av dess mest grundläggande rättigheter. En begränsning av dessa rättigheter genom ett enda beslut av Europeiska rådet måste ses som ett allvarligt försök att begränsa Europeiska unionens demokratiska fundament och funktion.
<P>
Rådets beslut att som en del av fördragen inkludera - för första gången någonsin - resultaten av förhandlingarna i anslutningens slutliga aspekter måste betraktas som en allvarlig inskränkning av parlamentets budgeträttigheter.
<P>
Våra kolleger i de framtida medlemsstaterna måste inse att det här försöket att inskränka en av parlamentets mest grundläggande rättigheter är oacceptabelt, i synnerhet vid en tidpunkt då Europeiska konventet överväger att ytterligare demokratisera de europeiska institutionerna.
<P>
Vi anser det vara ett gemensamt mål. För de länder som redan är medlemmar, såväl som för dem som snart kommer att bli det, kommer parlamentets rättigheter att förstärkas och inte försvagas till följd av utvidgningsprocessen. Vi är inte bara angelägna om att parlamentet skall ha dessa rättigheter utan vi anser att det skall kunna utnyttja dem också. Det är därför vi anser att den finansiella ram som är resultatet av förhandlingarna måste ses som ett minimibelopp och inte som ett maximibelopp.
<P>
Vår grupp önskar inte hindra utvidgningen. Vi vill inte försena utvidgningen. Vi har ett gemensamt mål att göra denna process till en framgång. Ett förstärkande och inte ett försvagande av Europaparlamentets rättigheter måste utgöra en del av den framgången. Vi är övertygade om att de framtida ledamöterna av Europaparlamentet från de nya medlemsstaterna kommer att stödja våra krav.
<P>
Jag är förvissad om att rådet kommer att finna en lösning på denna onödiga konflikt, men rådet måste till fullo respektera parlamentets budgeträttigheter så att vi kan se till att utvidgningsprocessens slutliga skede kan fortsätta utan förseningar.

<SPEAKER ID=101 LANGUAGE="FI" NAME="Virrankoski (ELDR).">
Herr talman! ELDR-gruppen stödjer starkt anslutningen av kandidatländerna till Europeiska unionen och en snabb behandling av anslutningsfördragen. Min grupp förhåller sig dock mycket skeptiskt till om det går att fortsätta det goda samarbetet mellan rådet och parlamentet beträffande budgetpolitiken. 
<P>
När toppmötet i Köpenhamn godkände de nya medlemsstaternas anslutningsfördrag fastställde det även en nödvändig finansieringsram. Den här finansieringsramen förhandlades inte alls med Europeiska parlamentet, varför den inte kan binda parlamentet. Parlamentets budgetmakt finns definierad i artikel 272 i EG-fördraget.
<P>
När nu rådet håller på att införliva finansieringsramen med anslutningsfördragen kommer den att bli en del av EU:s primärrätt. Det skulle begränsa Europeiska parlamentets budgetmakt i strid med EG-fördraget. Det är fråga om en klar kränkning av EG-fördraget och parlamentets behörighet. I framtiden skulle parlamentets behörighet definieras enligt EG-fördraget, som gäller gamla medlemsstater, samt anslutningsfördragen, som gäller de nya medlemmarna. Situationen måste betraktas som en röra orsakad av rådet.
<P>
Speciellt tvivlar vi på att man ens kan förhandla om det interinstitutionella avtalet som gäller budgeten och ändringen av detta. Uppenbarligen måste parlamentet bara till fullo utnyttja den behörighet som EG-fördraget erbjuder, eftersom rådet inte uppskattar interinstitutionellt samarbete.

<SPEAKER ID=102 LANGUAGE="PT" NAME="Miranda (GUE/NGL).">
Herr talman! Jag vill först av allt gratulera våra kolleger Terence Wynn och Elmar Brok till initiativet att lägga fram detta förslag till resolution, som utan tvivel är av stor betydelse och som kommer mycket lägligt. Jag har redan haft tillfälle att ge mitt bifall till denna handlingslinje i diskussionerna vi har haft i utskottsordförandekonferensen. Och nu upprepar jag detta bifall, med särskild tacksamhet och energi, för min del och för min grupp, till det tydliga och rigorösa sätt som frågan har behandlas på i den framlagda resolutionen.
<P>
Vi kan faktiskt inte alltför lättvindigt acceptera den tydliga underordningen och den klara begränsningen av Europaparlamentets behörighet som rådets förslag innehåller, och som inte respekterar fördragen och det interinstitutionella avtalet om budgetfrågor. Vi kan inte heller likgiltigt se på hur man bryter likhetsprincipen mellan medlemsstaterna och regeln om en enhetlig budget. Och vi kan i mycket mindre grad acceptera att man som högsta anslagsbelopp väljer ett som inte ens borde betraktas som minsta nödvändiga för att förverkliga utvidgningen.
<P>
Jag skall inte gå in mer på frågan om anslag för utvidgningen eftersom vår ståndpunkt är bekant, men det är viktigt att understryka att om man kan betona något i ståndpunkten om resolutionsförslaget om ökade anslag till budgetrubrik 3 inom ramen för budgetplanen, är det de måttfulla termerna och den uttryckliga återhållsamheten. Jag tror inte att Europaparlamentet kan gå längre än vad man gör i resolutionsförslaget.
<P>
Detta är givetvis inte en väg att gå för att ifrågasätta utvidgningen och tidsplanen för dess förverkligande. Men det är nödvändigt att åtminstone i denna slutfas av processen garantera ett minimum av objektivitet, öppenhet, respekt för kandidatländerna och att man politiken att ge snåla och begränsade medel som funnits i det här från början upphör. Det är enligt vår mening och just därför nödvändigt att Europaparlamentets fasta och stränga ståndpunkt inte bör göras innehållslöst vid första tecken till att det kommer att förkastas eller till ett begränsad överenskommelse från rådets sida, på vilket för övrigt måste ta allt ansvar för eventuella konsekvenser av dess oacceptabla inställning i klart strid med överenskomna och undertecknade bestämmelser och praxis.

<SPEAKER ID=103 LANGUAGE="NL" NAME="Buitenweg (Verts/ALE).">
Herr talman! För mig är det fortfarande oklart om vi nu befinner oss i svårigheter på grund av en enorm dumhet från rådets sida eller om det här är en del av en uträknad strategi. Hur som helst så är inget av de båda alternativen särskilt tilltalande, för tänk om rådet nu helt enkelt var dumt nog att glömma att det i artikel 25 i det interinstitutionella avtalet föreskrivs att rådet och parlamentet tillsammans beslutar om ändringar i budgetplanen på grund av utvidgningen. Att rådet alltså helt enkelt inte visste att om man struntade i den här artikeln så kränker man det lojala samarbetet mellan rådet och parlamentet och därmed spräcker det. Det problem som blir följden av det är att insikten om parlamentets roll och funktionen av de budgeträttigheter som det har tydligen inte trängt in i alla skikt av rådet. Det är dock tur i oturen att det här problemet enkelt går att lösa för när rådet insett det här så kan det helt enkelt stryka de här beloppen i fördragen. Det är dock troligare att rådet mycket väl visste vad det gjorde men chansade på att parlamentet inte skulle kräva sin rätt. Att fördröja undertecknandet av utvidgningen är nämligen ett kärnalternativ som få parlamentsledamöter skulle vara entusiastiska över.
<P>
Parlamentet vill dock inte utan vidare återgå till den dagliga ordningen och nu är rådet alltså villigt att förhandla om texterna. Men, herr talman, problemet försvinner inte med de här texterna eftersom rådet vill låta beloppen stå kvar i fördragen och därmed överträds alltså egentligen parlamentets rättigheter. Rådet vill dock förklara att det här beslutet inte inkräktar på parlamentets rättigheter. Vad är det för struntprat? Jag håller med Terry Wynn i det avseendet att jag av det endast kan dra slutsatsen att rådet erbjuder att i framtiden inte bry sig om fördragen, en sorts nederländsk toleranspolitik. I straffrätten är narkotika förbjudet men regering och parlament har avtalat om att tolerera användandet av det. Det kommer att ske även i fördragen. Beloppen står då föreskrivna men i praktiken kan det också se annorlunda ut om rådet och parlamentet kommer överens om det.
<P>
Då skulle jag nu vilja fråga mina kolleger: hur troligt är det att rådet lojalt och tillförlitligt följer en sådan förklaring fram till och med år 2006? Det tror jag inte mycket på. Min partigrupp ser det här agerandet hur som helst som ett brott mot det interinstitutionella avtalet och vi kommer därför inte att tveka att under den kommande budgetprocessen fullt ut utnyttja våra rättigheter, i enlighet med artikel 272, om det behövs.
<P>
Herr talman! Den nederländska toleranspolitiken är åtminstone pragmatisk men det här förslaget från rådet är verkligen orimligt även i praktiken. Med de här beloppen som står ingraverade i marmor går det nämligen inte att regera. Vad händer om det nu sker en olycka, herr talman, i ett kärnkraftverk, till exempel Temalin i Tjeckien? Måste det då först till en fördragsändring med ratificering innan vi kan få fram extra medel? Jag tror att rådet måste inse att det då även kommer att såga av den gren det sitter på.

<SPEAKER ID=104 LANGUAGE="NL" NAME="Van Dam (EDD).">
Herr talman! De nya medlemsstaternas anslutning riskerar att gå hand i hand med en konflikt utan motstycke mellan rådet och parlamentet. Det avgörande för stabiliteten och samarbetet inom EU är att det finns en balans mellan institutionernas befogenheter. Det som vid toppmötet i Köpenhamn fastställdes i bilaga 15 om budgetplanen för anslutningsländerna inkräktar på parlamentets budgeträttighet i enlighet med artikel 272 i fördraget. Rådet och parlamentet bildar tillsammans budgetmyndigheten och skall respektera varandra i den egenskapen. För det ändamålet har vi också det interinstitutionella avtalet från 1999. Ett ensidigt fastställande av budgetplanerna är oförenligt med det, även om det skulle vara begripligt mot bakgrund av situationen vid slutförandet av anslutningsförhandlingarna.
<P>
I den här frågan har vi ingen dold dagordning. Vi vill inte äventyra det interinstitutionella avtalet och ännu mindre undertecknandet av anslutningsavtalen. Det verkar dock som om rådet gör det genom att undergräva budgeträtten, ett grundläggande privilegium för parlamentet. Ordförandeskapet har meddelat oss att det inte lyckats ta bort bilaga 15 där det handlar om kommande primärrätt. Artikel 272 i fördraget, budgeträtten, är dock gällande primärrätt. Precis som budgetmyndighetens båda armar varje år måste finna varandra så gäller det nu att, helst i morgon men i varje fall inom två veckor, räcka varandra händerna. Om vi nu inte lyckas med det som EU 15 så äventyrar vi EU 25.

<SPEAKER ID=105 LANGUAGE="FR" NAME="Dell'Alba (NI).">
Herr talman, kära kolleger! Nu när ett riktigt krig härjar, skall vi inte ta risken att få ett krig mellan institutionerna. Jag tror att rådet, som är väl företrätt av det grekiska ordförandeskapet, kan bedöma graden av enhällighet som formas kring de inlägg de politiska gruppernas företrädare gör i parlamentet och kan tala om var vi absolut måste rätta in siktet på geväret.
<P>
Parlamentet måste försvara sina prerogativ, det är normalt att man gör det. Kommissionen måste å sin sida försvara fördragens anda och bokstav. Allt detta hör till våra avtal och till det lojala samarbetet mellan institutionerna. Man kan förstå de politiska skälen till att rådet i Köpenhamn beslutade om ett antal åtgärder. Detta får dock inte ske till priset av att man inskränker institutionernas prerogativ, i synnerhet parlamentets. Jag vädjar därför uppriktigt till det grekiska ordförandeskapet, och jag är säker på att det kommer att hörsamma denna vädjan, om att det skall göra allt som står i dess makt så att vi kommer ut ur denna återvändsgränd, så att ceremonin i Aten kan äga rum, så att den inte i någon mån fördunklas av en konflikt som annars riskerar att äventyra utvidgningen - något som ingen här önskar - eller andan i de interinstitutionella avtalen mellan oss.

<SPEAKER ID=106 LANGUAGE="ES" NAME="Garriga Polledo (PPE-DE).">
Herr talman, mina damer och herrar, fru kommissionär, företrädare för rådet! När vi har kommit så här långt i debatten tror jag att alla ledamöter är medvetna om att införandet av bilaga XV är en blunder. Det är en juridisk blunder, eftersom bilden av parlamentet, själva rådet och av kommissionen som fördragets väktare samt av hela utvidgningsprocessen generellt sett, riskeras på ett fullständigt orimligt sätt.
<P>
Denna blunder påverkar oss alla, och jag måste betona att de av oss som alltid har hävdat att de interinstitutionella avtalen är användbara och berättigade och att de tillför stabilitet och trovärdighet till unionens finansiella ram, tycker att detta är särskilt tråkigt. Vi trodde att interinstitutionella avtal var bindande för alla parter, och nu upptäcker vi till vår stora irritation att vissa av rådets tjänstemän bara anser att de är bindande när det passar deras syften.
<P>
Min grupp anser att det för ett så känsligt instrument krävs en stabil, varaktig, trovärdig ekonomisk ram som respekteras av alla. Det var inte nödvändigt att bifoga bilagan till förslaget till fördrag, det hade räckt med att ha förtroende för det interinstitutionella avtalet, vilket ni, ärade företrädare för rådet, inte har haft.
<P>
Det finns ett nytt förhandlingsförslag, enligt vilket det slutligen blir möjligt att ta med bilaga XV i anslutningsfördraget, även om det bara beror på att ni, ärade företrädare för rådet, nu inte kan dra er ur den dumhet som ni har begått. Det är däremot ert ansvar att se till att skadan inte blir större genom att godta det erbjudande som våra företrädare har med sig till trepartsförfarandet. Om ni inte gör detta, om ni sätter er på tvären och är omedgörliga när det gäller den här frågan, som för tillfället bara är en blunder, kommer situationen att förvärras och vad som kanske kommer att skadas mest, som en sidoeffekt, är det interinstitutionella avtalet, som några av oss hyser en nästan blind tilltro till. Detta skulle kunna sägas högre, men jag tror att det skulle vara svårt att säga det på ett tydligare sätt.

<SPEAKER ID=107 LANGUAGE="ES" NAME="Colom i Naval (PSE).">
Herr talman! Jag trodde aldrig att jag skulle behöva säga det som jag kommer att säga nu, eftersom de personer, som ni och jag, som har genomlidit långa år av diktatur, har gett vårt varma stöd till återföreningen av Europa, av ett demokratiskt Europa, nu när det även råder demokrati i länderna i den andra delen av kontinenten.
<P>
Vi såg därför mycket positivt på resultaten från rådsmötena i Bryssel och Köpenhamn. Resultaten var tillfredsställande, kanske inte lysande, men slutsatserna var godtagbara och den institutionella balansen respekterades. Men förslaget till fördrag var ett bryskt uppvaknande och jag betonar detta eftersom det ännu inte har undertecknats, vilket innebär att det fortfarande går att ändra. Allt, inklusive utelämnandet av bilaga XV, som har nämnts så många gånger. I denna bilaga fastställs beloppen för budgetanslagen och riktlinjerna för jordbruksutgifterna, vilket innebär att man fryser Europaparlamentets rättigheter, i några fall till 2007 och i andra till 2013. Detta är ofattbart, vi befinner oss i en tidsmaskin och har gått tillbaka till 1970 och det anser jag vara fullständigt oacceptabelt.
<P>
Detta har fått mig att minnas och ursäkta, men det är inte ett personligt uttalande riktat till vår vän från rådet, boken av Carlo M. Cipolla om de grundläggande lagarna för den mänskliga enfalden (Allegro ma non troppo). Dum är den som skadar andra utan att få ut något av det, och som till råga på allt skadar sig själv på kuppen. Och det är vad det handlar om här. Något har införts i avsikt att skada parlamentet, men vad som blir lidande är utvidgningsprocessen. Oväntade hinder har lagts i vägen när vi alla trodde att vi skulle lösa den här frågan. Detta har gett upphov till en helt ny konflikt, eftersom man har gått från de tidigare fördragen. I anslutningsfördragen för Sverige, Finland och Österrike finns det nämligen inte någon bilaga XV, det är ett nytt påhitt, och det är det som egentligen har gett upphov till det här problemet.
<P>
Ärade ledamöter! Parlamentet - och andra kolleger har påpekat detta - vill att utvidgningen genomförs den 1 maj 2004, men vi har inte varit med om att bestämma om någon ceremoni, vilken vi skulle vilja delta i, den 16 april i Akropolis skugga. Vi hoppas att kunna göra det, men vi kan inte godta att det skapas olika klasser av medlemsstater, vi kan inte godta begränsningar av Europaparlamentets befogenheter och ni skall veta att vi inte talar om pengar, utan om befogenheter. Ärade kolleger! Vi tänker inte sälja parlamentets förstfödslorätt för en grynvälling.
<P>
(Applåder)

<SPEAKER ID=108 LANGUAGE="DA" NAME="Jensen (ELDR).">
Herr talman! Även jag tycker att det är trist att vi skall behöva ha denna konflikt i fråga om budgeten, dessutom helt i onödan. Det är svårt att förstå att rådet åsidosätter Europaparlamentets befogenheter och underlåter att genomföra den revidering av de fleråriga budgetavtalen, dvs. budgetplanen, som annars borde varit aktuell och som genomförts i samband med tidigare utvidgningar.
<P>
Europaparlamentet har visat stor förståelse för att de besvärliga förhandlingarna rörande de nya medlemsstaternas andel av budgeten för jordbruk och strukturfonder inte skall återupptas, men vi har påpekat att man bör se över behoven när det gäller den inre politiken, under rubrik 3. Här finns nämligen en hel del problem och om vi inte justerar budgeten under kommande år kommer områden med hög prioritet som arbetsmiljösäkerhet, social dialog, inre säkerhet, polissamarbete och utbildning att bli lidande. Vi kommer inte att kunna leva upp till våra politiska prioriteringar. Som exempel kan nämnas att många vanliga människor befarar att utvidgningen skall komma att innebära konkurrens från de nya medlemsstaterna genom företag som struntar i arbetsmiljön.
<P>
De nya medlemsstaterna måste naturligtvis genomföra Europeiska unionens arbetsmiljölagstiftning, men det som verkligen betyder någonting är vad som händer ute på företagen. Det är nödvändigt att förändra kulturen och att skapa en större medvetenhet både hos företagen och hos de anställda när det gäller behovet av en säker arbetsmiljö. Detta kan vi göra genom vårt kontor i Bilbao och genom en social dialog. Men det kräver en anpassning av budgeten, bland annat på grund av att pengarna från stödet inför anslutningen, Phareprogrammet, försvinner från och med utgången av innevarande år. Detta innebär att insatsen faktiskt faller om vi inte gör någonting.
<P>
Rådet bör respektera Europaparlamentets befogenheter, artikel 272 i fördraget och det interinstitutionella avtalet, något annat är oacceptabelt och innebär en krigsförklaring.

<SPEAKER ID=109 LANGUAGE="FR" NAME="Berthu (NI).">
Herr talman! Jag måste erkänna att jag blev bestört över den polemik som drogs i gång i Europaparlamentet och som riktade sig mot bilaga XV till anslutningsfördraget. Man hävdade att den bröt mot det interinstitutionella avtalet av den 6 maj 1999, och samtidigt mot parlamentets rättigheter, genom fastställandet av extra utgiftstak i anslutning till de nya medlemsstaternas anslutning under perioden 2004-2006.
<P>
Visserligen har man inte följt det normala budgetförfarandet för 15 medlemsstater, där Europaparlamentet har medbeslutanderätt. Men fanns det skäl att använda medbeslutandet, eftersom vi talar om ett framtida EU med 25 medlemsstater? Och kommer inte beslutet i slutänden att fattas på ett mycket mer högtidligt och legitimt sätt, genom själva fördraget? Om parlamentets befogenheter hade stympats till förmån för en ministerkommitté, någon obskyr kommitté, då skulle jag förstå protesterna. Men här är det ju folken som kommer att besluta. Kan Europaparlamentet protestera när folken själva avgör en fråga?
<P>
Återigen ser vi här en effekt av vårt parlaments navelskådande och av dess ständiga kamp för att öka sina privilegier, som gör att det tappar bort både det faktum att folken obestridligen har en högre legitimitet och det faktum att det har ett allmänintresse att utvidgningsprocessen går framåt utan konflikter.

<SPEAKER ID=110 LANGUAGE="DE" NAME="Schleicher (PPE-DE).">
Herr talman! Inte heller jag vill ha missförstånd utan förtydligar följande: Jag är för utvidgningen och också för att den genomförs så snart som möjligt. De stater som vill ansluta sig har förbundit sig att göra stora ansträngningar, och ändå hade de europeiska stats- och regeringscheferna inga som helst problem att skapa en ytterst svår situation genom beslutet i Köpenhamn. Genom beslutet bröt de mot alla gällande avtal och Europaparlamentets viktigaste rättigheter, budgeträtten.
<P>
Rådets agerande kan tolkas som en uppsägning av det interinstitutionella avtalet enligt artikel 26. Detta är kronan på verket i rådets misslyckande med de svåra frågor om utvidgningen som måste lösas inom EU och som inte alls löstes i och med Nicefördraget! Det är en gåta att detta är möjligt med den sakkunskap som finns i rådet och kommissionen, om det nu inte är så att man faktiskt är ute efter att provocera Europaparlamentet. Eftersom vi alla vill genomföra utvidgningen står vi nu inför problemet att begränsa den skada som redan har skett. Men när jag ser hur rådet handskas med fördragen och Europaparlamentet är jag mycket orolig över vad som väntar oss. Öppenhet, demokratisering, integration och samarbete blir bara tomma ord om man agerar tvärtemot. För tillfället känner jag inget förtroende.
<P>
Eftersom förhandlingarna mellan parlamentet, ministerrådet och kommissionen kommer att fortsätta även efter att vi har fattat beslut om en resolution för att lösa detta svåra problem, gör Europaparlamentet klokt i att hålla alla dörrar öppna i behandlingen av anslutningsavtalen i april. Jag vet från personliga samtal att många kolleger precis som jag är mycket tveksamma till att ge sitt godkännande under sådana förutsättningar.

<SPEAKER ID=111 NAME="Talmannen.">
Debatten är avslutad.
<P>
Omröstningen kommer att äga rum i morgon kl. 11.00.
<P>
(Sammanträdet avbröts kl. 19.40 och återupptogs kl. 21.00.)

<SPEAKER ID=114 NAME="Talmannen.">
Nästa punkt på föredragningslistan är gemensam debatt om reformen av tjänsteföreskrifterna:
<P>
Betänkande (A5-0069/2003) av Harbour och Medina Ortega för utskottet för rättsliga frågor och den inre marknaden om utkastet till rådets förordning om ändring av tjänsteföreskrifterna för tjänstemän i Europeiska gemenskaperna och anställningsvillkoren för övriga anställda i Europeiska gemenskaperna. (KOM(2002) 213 - C5-0262/2002 - 2002/0100(CNS))
<P>
Muntlig fråga (O-0019/2003 - B5-0087/2003) till kommissionen om reformen av tjänsteföreskrifterna
<SPEAKER ID=115 LANGUAGE="EN" NAME="Harbour (PPE-DE)">
Herr talman! Jag gläder mig åt att få inleda debatten. Jag har listats för att tala före min medföredragande endast på grund av att jag kommer före i alfabetisk ordning och inte till följd av tjänsteålder i detta parlament.
<P>
För det första har jag funnit mycket nöje i att arbeta med detta betänkande tillsammans med Manuel Medina. Jag blev först engagerad i projektet med reformen av mänskliga resurser inom kommissionen i slutet av 1999 där jag inledningsvis utsågs till tillfällig fördragande - och därefter blev bekräftad som föredragande - för parlamentet om den genomgripande strategin. För mig kommer denna kväll förhoppningsvis att bli höjdpunkten av denna process. Jag tror inte att vi kommer att ha några fler debatter likt denna - och jag ser att kommissionsledamoten entusiastiskt håller med mig. Det innebär emellertid inte att detta parlament inte kommer att fortsätta att ägna stort intresse åt reformprocesserna eftersom själva förordningarna måste ge den rätta ramen för att genomföra reformerna.
<P>
Jag skulle också vilja tacka kollegerna från de olika utskotten som varit delaktiga. Vi kanske inte har godtagit alla förslag men jag vill försäkra dem om att vi förvisso har övervägt samtliga förslag mycket genomgående, och vi vill tacka dem för deras bidrag och för att de ha arbetat tillsammans med oss.
<P>
Det betänkande som vi har lagt fram för er i kväll innehåller 55 föreslagna ändringsförslag till förordningspaketet. Det kanske låter som ett stort antal, men när man beaktar detta pakets omfattning och komplexitet kan man se att vi egentligen har koncentrerat oss på att förbättra och förtydliga förordningens grundbestämmelser.
<P>
Det finns en väsentlig ny princip som jag kommer att ta upp senare, men vad jag framför allt vill påpeka för kollegerna här i kväll är att vår roll har varit att metodiskt kontrollera att förordningarna har medfört de reformer som ni starkt stödde när jag presenterade mitt betänkande här i kammaren år 2001. Det har varit den centrala delen av vårt uppdrag. Det har varit vår uppgift att försöka uppnå en ny förhandling om paketets grundläggande delar. Kommissionsledamoten har lagt ned tillräckligt med tid och har haft tillräckligt med bekymmer med att hantera processen.
<P>
Vår uppgift har varit att se över politiken och strategin. Ni kommer att se att vi är så gott som övertygade om att denna förordning om tjänsteföreskrifter kommer att utgöra reformens centrala delar: övergång till ett personalsystem där de anställda inom alla europeiska institutioner kommer att bli vederbörligen kompenserade, ha möjlighet att utnyttja sina förmågor och bli uppmuntrade att utvecklas i karriären inom ett system där deras ansträngningar kommer att belönas. Det har inneburit en ny arbetsvärdering och ett nytt utvärderingssystem. De är absolut centrala och vi har inte på något sätt eftersträvat att ändra den delen av processen.
<P>
I dessa institutionsövergripande reformer har vi även infört en ny kategori för kontraktsanställda. Återigen är detta ett område som vi inte har velat förändra. Inom de områden vi har granskat har vi gjort det mesta i samråd med andra institutioner för det är viktigt att förstå att dessa bestämmelser tillämpas inom alla europeiska institutioner. En del av vårt arbete som föredragandegrupp har varit att rådgöra med personal och chefstjänstemän inom andra institutioner för att se till att personalens och chefstjänstemännens behov till fullo tillgodoses.
<P>
Vi föreslår mer flexibilitet inom de institutioner där man önskar tillämpa en sådan i arbetsvärderingen, i synnerhet för att engagera personal med språkliga uppgifter och särskilda befattningar inom institutioner där man anser att kontraktsanställd personal inte är lämplig. I kväll skulle jag särskilt vilja påpeka det viktiga arbetet inom parlamentets vaktmästeri.
<P>
Och hur blev det med de nya principerna? Min kollega Medina Ortega kommer att tala mer om detta, men den väsentliga nya principfrågan är att föreslå er att det befintliga pensionssystemet i dagens värld borde förenklas genom att avskaffa det nuvarande systemet med korrigeringskoefficienter som grundar sig på pensionärens slutliga bostadsort. I dagens samhälle och med en ökad rörlighet borde vi verkligen fundera över ett enklare och mindre byråkratiskt system. Vi är inte alls övertygade om att det nuvarande systemet kan motiveras helt och hållet i dagens värld. Jag vet att det pågår ett antal diskussioner om pensionssystemet för närvarande och kommissionsledamoten kanske kommer att hänvisa till detta senare.
<P>
Jag skulle vilja avsluta genom att hänvisa till att den nuvarande situationens politik går framåt. Vi är i denna kammare väl medvetna om att kommissionsledamoten är engagerad i en större förhandling med rådet. Vi är endast här som en rådgivande kammare, men kolleger förväntar sig att vi skall driva parlamentets ståndpunkt så långt som det är möjligt. Vi följer förhandlingarna i rådet på nära håll och vi vet att pensionsfrågorna är mycket viktiga där.
<P>
Vi kommer att rekommendera kollegerna i kammaren i morgon att de skall godta samtliga ändringsförslag, men att vi bör avhålla oss från vår omröstning av den slutliga lagstiftningsresolutionen till dess att vi är nöjda över att kommissionsledamoten har uppnått allt det som han haft för avsikt att uppnå. Även vad gäller den muntliga fråga som vi har lagt fram för kammaren i kväll ber vi kommissionsledamoten återkomma till kammaren med resultaten från det slutliga förslaget så att vi kan försäkra oss om att han levererar det vi förväntar oss: den mest gynnsamma ramen för att driva de europeiska institutionerna framåt under detta innevarande århundrade med en optimal personalpolitik för den självständiga och kvalificerade personal som vi eftersöker inom alla institutioner.

<SPEAKER ID=116 LANGUAGE="ES" NAME="Medina Ortega (PSE)">
Herr talman! Jag vill först och främst tacka Harbour för hans vänliga ord. Enligt min mening har vi som föredragande samarbetat för att försöka göra ett så bra arbete som möjligt. Vi kommer från två olika medlemsstater, vilket har gjort att vi har kunnat närma oss frågan ur en opartisk synvinkel.
<P>
Utgångspunkten har dock varit kommissionsledamot Kinnocks arbete. Han har kommit med välbalanserade förslag i syfte att göra förvaltningen mer flexibel, att se till att vi får möjlighet att kunna anställa bra personal och inrätta ett befordringssystem som bygger på meriter och kvalifikationer. Det har varit lätt att fortsätta arbeta från den utgångspunkten.
<P>
Vi föredragande fick tillfälle att sammanträffa med företrädare för tjänstemännen och institutionerna och vi kunde bekräfta att kommissionen har gjort ett gott arbete. Mitt intryck just nu är att detta förslagspaket, som är ett mycket välbetänkt och välarbetat, verkligen skulle kunna anpassas till behoven i Europeiska unionens förvaltning.
<P>
Jag vill fästa uppmärksamheten på att det arbete som Europeiska unionens tjänstemän genomför. För närvarande har Europeiska unionen 25 000 tjänstemän som administrerar en budget som, även om den inte är överdrivet stor, är viktig, i en gemenskap som består av 15 medlemsstater med 380 miljoner invånare. Europeiska unionen har mycket färre tjänstemän än en stor kommun, och vår budget är antagligen större än en stor kommuns budget. Jag anser därför att Europeiska unionens tjänstemän har genomfört ett mycket bra arbete och att det för närvarande är meningslöst att utarbeta ett regelverk som skulle skada tjänstemännens arbetssituation eller ge upphov till situationer som skulle orsaka konflikter på arbetsplatserna. Därför vill jag ta upp, vilket också Harbour gjorde, några uttalanden från rådet som tyder på att rådet vill snåla och göra inskränkningar i pensionssystemet, vilket dessutom strider helt mot kommissionens förslag.
<P>
När detta väl är sagt anser jag att de ändringsförslag som Harbour nämnde är rimliga och passande. Harbour tog särskilt upp ett av dem, som handlar om korrigerande koefficienter. När en tjänsteman pensioneras från någon av gemenskapens institutioner är det inte vettigt att den personens bidrag fastställs i det land där han eller hon väljer att bosätta sig, eftersom tjänstemännen har rätt att välja att bosätta sig i vilket land som helst. Europeiska unionen bör, som vilken förvaltning som helst, betala samma bidrag till alla tjänstemän och låta dem bestämma var de vill bosätta sig definitivt, där det kan vara kallare, varmare, billigare, eller dyrare, men vi måste låta tjänstemännen bestämma själva vad de vill göra.
<P>
Jag vill även nämna en annan klausul, som jag anser vara mycket viktig. Det fanns nämligen en otidsenlig bestämmelse i tjänsteföreskrifterna, ett slags kyrkligt nihil obstat, ?intet hindrar?, enligt vilken en tjänsteman inte kan offentliggöra texter av något slag utan godkännande från tillsynsmyndigheten. Enligt min åsikt lever vi i ett fritt samhälle och tjänstemännen är tillräckligt ansvarskännande för att veta vad de kan eller inte kan skriva om, och om de offentliggör något som skadar institutionerna får man därefter undersöka om det är straffbart, eller om det helt enkelt handlar om åsikter som de har rätt att framföra. Jag tycker inte att det är rätt tillfälle att inrätta ett system med föregående censur, eftersom jag inte har sett att kommissionens tjänstemän läser texter som deras underordnade har skrivit om ämnen som kan vara så odramatiska som kommissionens eller Europaparlamentets organisation.
<P>
Det finns även några förslag till ändring av föreskrifterna när det gäller homosexuella personer, det vill säga personer med en annan sexuell läggning. Vi har försökt finna en flexibel lösning för att förhindra att en tjänsteman som har en viss sexuell läggning och som har ingått partnerskap till följd av de mycket strikta rättsliga kriterier som finns på det här området, inte skall få rätt till de förmåner som partnerskap ger på grund av sin sexuella läggning.
<P>
Herr talman! Kort sagt anser jag att våra förslag är balanserade, att parlamentet bör kunna anta dem utan några svårigheter, och jag hoppas att såväl kommissionen som rådet inser att parlamentet är villigt att samarbeta i den här frågan. Jag hoppas därför att rådet antar paketet och beaktar de ändringsförslag som vi har lagt fram.
<P>
Herr talman! Tack så mycket för er uppmärksamhet. Jag hoppas även att läget klargörs lite mer när vi i morgon tar upp den muntliga frågan om hotet mot gemenskapens tjänstemäns pensionssystem.

<SPEAKER ID=117 LANGUAGE="ES" NAME="Gil-Robles Gil-Delgado (PPE-DE).">
Herr talman, ärade kolleger! Det första jag vill göra, inte som en artighetsgest, utan mycket uppriktigt, är att tacka föredragandena för det utmärkta betänkande som de har utarbetat, vilket har lett till ett mycket brett samförstånd om en fråga som sannerligen är besvärlig, svår och komplicerad. Jag vill också tacka kommissionen för att den under lång tid har ansträngt sig för att nå samförstånd under de förhandlingar som har lett fram till detta resultat.
<P>
Min kollega, Corbett, som är föredragande av yttrandet från utskottet för konstitutionella frågor, har varit vänlig nog att överlåta sin talartid till mig, vilket visar på att vi i utskottet för konstitutionella frågor har arbetat under stor samstämmighet, och det är av den anledningen som jag, som ledamot av min grupp, ersätter en ledamot från en annan grupp. Vi ansåg nämligen, liksom de föredragande, att det viktiga var att utarbeta ändringsförslag för att göra kommissionens förslag ännu mer effektivt. De föredragande har just förklarat några av ändringsförslagen. Jag vill ta upp ett av dem, som jag anser vara mycket viktigt för parlamentet och för alla institutioner. Det handlar om att det är nödvändigt att skilja mellan stöd till de personalbeslut som en gemenskapsinstitution fattar och beslutet i sig, som var och en av institutionerna måste fatta.
<P>
När det gäller frågan om att ta bort justeringarna av pensionerna, instämmer jag i vad de två föredragande har sagt och vill tillägga något: de som har betalat in samma avgifter under hela sitt arbetsliv som tjänstemän har rätt till samma pension när de slutar arbeta.
<P>
Herr talman! Detta är utskottet för konstitutionella frågors bidrag till detta betänkande, ett betänkande som PPE-DE-gruppen kommer att rösta för, eftersom vi är övertygade om att det bidrar till att förbättra kommissionens förslag och också kommer att bidra till att EU:s förvaltning, som redan håller hög kvalitet - och när det gäller den saken instämmer jag i vad föregående talare sade - kan bli ännu mer dynamisk och effektiv med denna reform, vilket är syftet med vårt arbete när allt kommer omkring. Det är viktigt att se till att unionens förvaltning är förberedd för att inlemma den nya livskraften; de tjänstemän som kommer från de tio länder som nästa månad kommer att underteckna anslutningsfördraget till Europeiska unionen. Inför återföreningen, när unionen praktiskt taget kommer att fördubbla sin storlek och öka sin befolkning med en tredjedel, är det nödvändigt att se till att de nya tjänstemännen inlemmas i vårt komplicerade system. Dessa tjänstemän kommer från annorlunda kulturer och måste assimilera kulturen i EU:s förvaltning.
<P>
Jag anser därför att det är rätt att vi inte sätter igång med en omvälvande reform, utan att vi genomför den progressivt och att syftet är att avskaffa, vilket görs i det här förslaget, de mest förlegade begreppen och samtidigt ge de nya tjänstemännen möjlighet att dra fördel av hela den rika erfarenhet som de tjänstemän som har arbetat i Europeiska unionens tjänst under en lång tid besitter, och som har bidragit till att unionen är något mer än en allians eller en samling länder, som har bidragit till att unionen är något viktigt, en union som har skänkt långvarig fred och som har medfört många fördelar för sina medborgare.

<SPEAKER ID=118 LANGUAGE="FR" NAME="Lalumière (PSE).">
Herr talman, herr kommissionär! I den socialdemokratiska gruppens namn vill jag uttrycka min tillfredsställelse över det arbete som utförts av våra utskott, och i synnerhet av våra föredragande Harbour och Medina Ortega. Tack vare detta arbete utgör hädanefter det förslag till tjänsteföreskrifter som utarbetats med kommissionsledamot Kinnocks hjälp - med de ändringar som jag hoppas att kommissionsledamoten kommer att godkänna - en balanserad helhet som bör ge personalen på våra institutioner tjänsteföreskrifter som på samma gång förenar tradition och nytänkande.
<P>
Tradition, eftersom vi är mycket måna om att bevara huvudprinciperna för en offentlig förvaltning som står fri från lobbyintressen och annat inflytande, en kompetent offentlig förvaltning, där rekryteringen sker genom objektiva och rigorösa uttagningsprov, och en förvaltning där rättigheter och skyldigheter är klart definierade.
<P>
Men vi är även anhängare av nytänkande. Efter mer än trettio år av lång och trogen tjänst behövdes en genomgripande reform av EU:s tjänsteföreskrifter. Likväl måste varje nyordning bedömas med avseende på de mål som eftersträvas. Exempelvis får användningen av en ny personalkategori för kontraktsanställd personal inte leda till att denna möjlighet överutnyttjas, eftersom det skulle riskera att urholka anställningsvillkoren och leda till att våra institutioner fungerar sämre.
<P>
Även om vi kan glädja oss åt den jämvikt vi har uppnått, krävs det också att rådet inte rubbar denna sköra jämvikt. Mina farhågor kommer sig av rådets reaktioner när det gäller två viktiga frågor, som ligger utanför tjänsteföreskrifterna, men som rådet vill skall ingå i dem för att få till stånd en helhetslösning. Dessa båda frågor är mekanismen med flerårig anpassning av lönerna och - framför allt - pensionssystemet. Herr kommissionär! När det gäller den senare frågan är vi oroliga, eftersom vi ser att rådet kopplar godkännandet av tjänsteföreskrifterna till godkännandet av det nya pensionssystemet, trots att ni själv fortfarande inte har sagt något bestämt om pensionerna och trots att vi vet hur känslig denna fråga är.
<P>
Av det skälet har flera grupper, däribland min egen, ingivit en muntlig fråga om pensionerna, så att ni kan ge oss den information vi behöver innan vi slutgiltigt ger vårt klartecken för reformen av tjänsteföreskrifterna.

<SPEAKER ID=119 LANGUAGE="EN" NAME="Kinnock, Neil">
Herr talman! Jag är mycket glad över att kunna förena mig med kammaren i den här debatten om betänkandet om tjänsteföreskrifter, inte endast för att det alltid är en ära att få tala i denna kammare utan också därför att det när det har pågått en mycket utdragen period av övervägande och med så många möten utvecklas ett slags familjekänsla. Jag gläder mig därför i kväll åt att förena mig med så många vänner som har varit mina partner i diskussioner under något som känns som en oerhört lång tid. Det har emellertid varit en mycket givande erfarenhet. 
<P>
Jag skulle vilja inleda med att uttrycka min mycket djupa tacksamhet till föredragandena Harbour och Medina Ortega för deras mycket grundliga, eftertänksamma och konstruktiva arbete med denna viktiga fråga om reformen av tjänsteföreskrifterna. Jag ger också mitt erkännande till de mycket intensiva ansträngningar som har genomförts av andra ledamöter för utskottet för rättsliga frågor och den inre marknaden och till de yttrande utskotten och deras föredragande. Ett mycket väsentligt arbete har utförts i denna kammare av alla som varit berörda. Jag vet att institutionernas personal kommer att inse att parlamentet har fäst allvarlig och engagerad uppmärksamhet vid dess stadga, arbetsförhållanden och framtid.
<P>
Jag tror att det skulle hjälpa kammaren om jag började med att hänvisa till de ämnen som har tagits upp i de muntliga frågorna som lagts fram av fyra politiska grupper i kammaren. Jag kommer naturligtvis att betona vissa pensionsfrågor i mitt uttalande denna kväll. Jag välkomnar därför dessa frågor för de ger mig det första tillfället sedan förra onsdagens rådsmöte (allmänna frågor) att tydligt och offentligt fokusera på dessa ämnen. Att jag svarar på frågorna kan innebära att jag tar litet mer tid i anspråk än vad som ursprungligen förutsetts. Jag hoppas att ni för en god saks skull har tålamod med mig.
<P>
För att säkerställa tydlighet skulle jag vilja be kammaren att åberopa sig på det förslag till riktlinjer som antogs utan ändringar som slutsatser till rådets (allmänna frågor) möte den 18-19 mars 2003. Det dokumentet har delats ut. Jag beklagar att det för ögonblicket endast finns på franska och engelska. Om ledamöterna beaktar punkt B i dessa slutsatser kan ni se att rådet gett anvisningar till Coreper att förbereda en mer detaljerad ståndpunkt ?om frågan om antagandet av pensionssystemet?. Om ledamöterna sedan går vidare till punkt D kan ni se att rådet uppmanade kommissionen att ?till april 2003 lägga fram ett detaljerat, tekniskt arbetsdokument där man presenterar ett förslag för att garantera försäkringsteknisk balans från och med den 1 januari 2004?.
<P>
Vid en granskning av dessa punkter framgår det att det enda kravet till kommissionen var det om ett förslag till metod för en undersökning som sedan skulle underlätta beräkningen av de bidrag som fordrades för att säkerställa den försäkringstekniska balansen i pensionssystemet. Det fanns således inte något krav till kommissionen att den skall lägga fram, som man i frågan uttrycker det, ett detaljerat dokument som omfattar en justering av pensionssystemet. Uppenbarligen kommer kommissionen inte att framställa något sådant dokument vid något skede. Vi har aldrig framställt något sådant dokument och vi kommer inte att göra det nu heller.
<P>
Att uppnå och bevara en försäkringsteknisk balans är påtagligen en helt annan fråga. Som ledamöterna känner till har detta alltid varit en skyldighet i enlighet med nuvarande artikel 83.4 i arbetsordningen även om kravet inte har varit genomgående funktionsdugligt. Kommissionens förslag om en modernisering av tjänsteföreskrifterna har därför alltid omfattat ett åtagande att garantera försäkringsteknisk balans. Frågan diskuterades och förhandlades givetvis i detalj med fackföreningar och med interinstitutionella kommittén för tjänsteföreskrifterna långt före kommissionens förslag överlämnades till rådet och återkom till denna kammare förra året.
<P>
Kommissionens åtagande att säkerställa försäkringsteknisk balans är således ingenting nytt. Det finns ingenting som inte till fullo har debatterats och analyserats. Det förekommer inte någonting som inte har tillkännagivits och klargjorts för parlamentet och för medlemmar av EU:s tjänstemannakår och deras personalrepresentanter. Det enda hänvisningen i slutsatserna från rådet (allmänna frågor) hänför sig till är behovet av en uppdaterad försäkringsteknisk undersökning som kan göra det möjligt för rådet och EU:s tjänstemannakår att i god tid före den 1 januari 2004 få veta exakt vilka avgiftsnivåerna för medlemsstaterna och för personalen kommer att bli.
<P>
Under mellantiden har Coreper blivit instruerad i slutsatserna från rådet (allmänna frågor) att överlämna en mer detaljerad ståndpunkt om antagandet av pensionssystemet som, för att använda orden i slutsatserna, är mer förenlig med de tendenser som råder i medlemsstaterna. Det är i sig inte överraskande eftersom det är tydligt att demografiska förändringar, Lissabonstrategin och förvisso kommissionens och denna kammares politiska initiativ till ett så kallat ?aktivt åldrande? alltid kommer att säkerställa att medlemsstaternas regeringar fäster uppmärksamhet vid frågor om pensionering och pensioner. Denna verklighet har garanterat att åtskilliga medlemsstaters delegationer har lagt fram ett dokument om pensionsparametrar för Europeiska unionens tjänstemannakår, vilket rådet har tagit i betraktande.
<P>
Vårt ansvar har varit att påpeka att allt under det att vi erkänner behovet att säkerställa förenlighet med den sociala och ekonomiska politiken om sysselsättning och åldrande, vilket vi i kommissionen förordar, kräver vi också med eftertryck att man tar vederbörlig hänsyn till vissa grundläggande faktorer beträffande Europeiska unionens tjänstemannakårs profil när det gäller arbetsålder, som är av stor betydelse vid ett övervägande om pensionsparametrar.
<P>
Dessa faktorer är kortfattat: först och främst att den genomsnittliga anställningsåldern inom EU:s tjänstemannakår är 32 år och 34 år för politiska tjänstemän. De beräkningar som innebär att en fullständig pension skulle vara beroende av mer än 35 arbets- och inkomstår är följaktligen helt och hållet orealistiska.
<P>
För det andra, såsom era föredraganden påpekade, medan den officiella pensionsåldern inom EU:s tjänstemannakår är relativt låg, vid 60 års ålder, så ligger den genomsnittliga verkliga pensionsåldern vid 63,1 år, vilket är omkring tre år senare än den genomsnittliga pensionsåldern i medlemsstaterna och ett år senare än i den medlemsstat som har den högsta genomsnittliga pensionsåldern.
<P>
I många hänseenden genomför vi därför Lissabonstrategins centrala principer och det har vi gjort under åtskilliga decennier. Mot denna bakgrund och inom ramen för den försäkringstekniska balansen har kommissionen under förhandlingsförloppet indikerat beredvillighet att överväga en viss mån av möjlig förändring av den formella pensionsåldern. Jag skulle vilja betona att det inte har tagits några som helst beslut om denna fråga eller förvisso om de övriga frågorna.
<P>
I detta och i alla andra ärenden har vi kraftfullt betonat behovet att säkerställa att de förvärvade rättigheterna och de berättigade förväntningarna hos den nuvarande personalen vederbörligen respekteras. Det visar tydligt vår ståndpunkt. Det svarar på den första frågan i den muntliga frågan. Jag vill upprepa att en eventuell diskussion om möjliga ändringar måste uppfylla kravet på förvärvade rättigheter och berättigade förväntningar. En ökad insikt om dessa faktorer föranledde rådet att be Coreper, som slutsatserna från rådet visar, att förbereda en mer detaljerad ståndpunkt till rådets (allmänna frågor) möte i april.
<P>
Därjämte, och för att komplettera bilden, omfattar slutsatserna från rådet (allmänna frågor) punkt C där man föreslår ytterligare diskussioner om de korrigeringskoefficienter som för närvarande tillämpas i olika medlemsstaterna när det gäller pensionerna för EU:s tjänstemannakår. Jag känner till att det har lagts fram ett antal ändringsförslag i kammaren som avser dessa korrigeringskoefficienter. Denna fråga ger upphov till allmänna farhågor i denna kammare och förvisso i rådet.
<P>
Eftersom vi håller på att förhandla kan kommissionen vid den här tidpunkten endast säga att vi hörsammar dessa farhågor, och även om vi kanske inte kommer att stödja de ändringsförslag som har lagts fram så här långt så är vi medvetna om behovet att behandla denna fråga inom det förhandlade slutliga paketets allmänna del.
<P>
Jag upprepar att i detta sammanhang, såväl som inom reformens vidare områden, kommer kommissionen alltid att aktivt försöka försvara den nuvarande personalens rättigheter och legitima förväntningar. Det är en princip som vi stöder och det är något som medlemsstaterna är medvetna om.
<P>
Jag betonar också att vi förhandlar på grundval av den grundläggande principen att ingenting är överenskommet förrän allting är överenskommet. Varje beslut om en fråga kommer att förutsätta att man nått en överenskommelse som på det hela taget är ömsesidigt tillfredsställande.
<P>
Jag vill tillägga att vi är engagerade i komplicerade och ibland ovillkorligen grannlaga förhandlingar; vi är inte engagerade i polemiska utbyten. Vi hyser förtroende för styrkan och verklighetsförankringen i våra argument och vår aritmetik. Vi fortsätter att sträva efter att våra förhandlingspartner i rådet skall godta både argumenten och aritmetiken. Det är omisskännligen vår ständiga och oförändrade målsättning.
<P>
Jag beklagar att jag var tvungen att ta tid på mig för att ge ett utförligt svar på ledamöternas viktiga fråga. Jag hoppas att ni förstår att jag ville ge ett fullständigt svar på dessa viktiga frågor om pensionerna.
<P>
Jag välkomnar varmt det faktum att man i betänkandet från utskottet för rättsliga frågor och den inre marknaden som lagts fram för debatt här i kammaren upprepar det starka stödet, så som vi har hört från föredragandena, för det övergripande reformpaketet, och att man gör detta i seriösa, praktiska ordalag.
<P>
Jag välkomnar i synnerhet det realistiska löftet att bevara löner och pensioner på en konkurrenskraftig nivå; löftet att införa vad som har blivit känt med kortformen kollegial befordringsgaranti - och jag betonar kollegial; och löftet att i tjänsteföreskrifterna inkludera ?metoden? som ett rationellt, ekonomiskt och stabilt medel för att reglera löner och pensioner.
<P>
Jag är dessutom glad att kunna konstatera att man i de riktlinjer som antogs av rådet (allmänna frågor) den 18-19 mars 2003 upprepar många av de principer som fastställts av Harbour och Medina Ortega i deras motivering, och dessa återspeglas även i flera av de ändringsförslag som lagts fram i dag. I riktlinjerna i rådets slutsatser - punkterna E, F, och G - uttrycker man i synnerhet stöd för de allmänna ersättnings- och löneförslagen som utgörande en god grund, man stöder övergångsavtalen för det nya befordringssystemet och man visar öppenhet i fråga om att, på begränsad tid, införa ?metoden? i tjänsteföreskrifterna.
<P>
Som svar på ändringsförslagen kommer jag först att räkna upp det flertal som kommissionen beredvillig stöder. Jag kommer förvisso att göra en sammanfattning av dem eftersom jag inte vill pröva tålamodet i kammaren. Ändringsförslagen 7, 8, 9 och 48 om ett förstärkande av det interinstitutionella samarbetet; ändringsförslag 20 om anmälan om oegentligheter (whistleblowing); ändringsförslagen 12 och 14; ändringsförslag 13 om öppnandet av lönegraderna AST 1-AST 3 för särskilda uppgifter, däribland uppgifterna för parlamentets vaktmästeri; ändringsförslagen 9, 25, 48, 50 och 51 som lagts fram av föredragandena angående ställningen hos personalen inom de politiska grupperna - detta innebär givetvis att kommissionen inte kan stödja ändringsförslagen 32 och 60 som går långt utöver den ståndpunkt som föredragandena klokt nog fastställt; vi stöder ändringsförslag 17 om sexuella trakasserier; ändringsförslag 18, ändringsförslag 19, ändringsförslagen 33, 34 och 35 om personalens frånvaro; ändringsförslagen 42, 43 och 44 om disciplinärt förfarande; ändringsförslag 38 om varaktigheten för medlemskap i den rådgivande gemensamma kommittén för bristande arbetsinsats - det innebär givetvis inte att man är för en bristande arbetsinsats - det borde stå den rådgivande gemensamma kommittén vid bristande arbetsinsats.
<P>
Det finns en andra grupp av ändringsförslag där kommissionen är beredd att vara öppen för synpunkter under förhandlingarna om paketet eller att godta vissa av ändringsförslagen, åtminstone delvis. Kommissionen kan inte i det här ögonblicket ge ett positivt svar angående ändringsförslagen om en korrigeringskoefficient för pensionerna. Vi är, som jag sade, emellertid medvetna om de allmänt utbredda politiska farhågorna beträffande pensionskoefficienterna och behovet att ta itu med detta ärende inom paketets allmänna del.
<P>
Kommissionen är beredd att godta ändringsförslagen 52 och 54 om begränsningen av de kontraktsanställda och varaktigheten för dessa kontrakt; ändringsförslagen 14, 15, 26, 29 och 30 relaterar till centrala bestämmelser inom ramen för ett nytt befordringssystem, artikel 5.3 om anställningskriterier för tjänstegrupperna handläggare och assistenter; artikel 31 om uttagningsförfaranden för tjänstemän i de högre lönegraderna, inberäknat chefsbefattningar på mellannivå, och artikel 45 om certifieringsförfarandet vid förflyttning från tjänstegrupp assistent till tjänstegrupp handläggare. Alla dessa artiklar har, glädjande nog, varit föremål för intensiva diskussioner inom rådet och Coreper. De kompromisser som uppnåddes så sent som i förra veckan återspeglar många, om inte alla, av de målsättningar som ledamöterna i denna kammare strävat efter i sina ändringsförslag.
<P>
I artikel 31 medger man nu att ett uttagningsförfarande kan anordnas, till exempel för handläggare av graderna 9, 10, 11 eller i undantagsfall 12. Med tanke på att grad 12 för handläggare kommer att motsvaras av en högre nivå än dagens lönegrad A4 kommer det totala antalet kandidater som tillsätts lediga platser inom denna grad inte under något år att överstiga 20 procent av det totala antalet tillsättningar som sker genom extern rekrytering till tjänstegruppen handläggare. Den kompromissen går längre än vad man eftersträvade i slutsatserna, till exempel genom ändringsförslag 26.
<P>
När det gäller certifieringsförfarandet tillåter nu artikel 45a i punkt 2 att Europeiska gemenskapernas byrå för uttagningsprov för rekrytering av personal fastställer innehållet i alla de uttagningsprov som anordnas av institutionerna, för att se till att de grundläggande kraven för förflyttning infrias på ett harmoniserat och följdriktigt sätt. Det skulle medföra att ändringsförslag 30 är överflödigt. När det gäller ändringsförslagen 58 och 59 om ledamöternas assistenter känner kammaren till att kommissionen har varit och alltid kommer att vara mycket medveten och full av förståelse för parlamentets farhågor beträffande denna fråga. Ledamöterna känner emellertid till att vissa medlemsstater inte delar vår gemensamma entusiasm och att det återstår mycket arbete oberoende av förhandlingarna om tjänsteföreskrifterna.
<P>
Angående ändringsförslagen 71 till och med 74 om rekrytering av medborgare från tredje länder med permanent uppehållstillstånd är kommissionen medveten om att det pågår diskussioner inom de politiska grupperna beträffande möjligheten att finna en kompromisslösning på denna fråga som är av betydelse för många av de ärade ledamöterna. Även om vi är fulla av förståelse för denna fråga har kommissionen inte möjlighet att godta dessa ändringsförslag i dess nuvarande form och därför måste jag för tillfället reservera mig när det gäller denna fråga.
<P>
Slutligen, och jag är tacksam för kammarens tålmodighet, finns det ofrånkomligen vissa ändringsförslag som kommissionen inte kan godta eftersom de tenderar att förringa hela förslaget. Jag skall endast nämna ett fåtal, absolut inte en ingående förteckning, men jag vill tillstå att de uppvägs av det antal ändringsförslag som vi beredvilligt godtar. Vi kan inte godta ändringsförslag 16, ändringsförslagen 14, 15, 26, 29, 30 och 75 - av den anledning som jag nämnde tidigare, dvs. att de är onödiga till följd av den positiva utvecklingen i rådet beträffande dessa frågor; ändringsförslagen 53, 55 och 76 om kontraktsanställd personal - eftersom, enligt vad jag nämnde tidigare, kommissionen stöder ändringsförslagen 52 och 54 från utskottet för rättsliga frågor och den inre marknaden; ändringsförslag 32 om en utvidgning av artikel 50 till att omfatta grad 12 för administrativa tjänstemän - vi anser inte att det skulle vara lämpligt; ändringsförslag 63 om sexuella trakasserier där kommissionen stöder texten i föredragandenas ändringsförslag 17, och slutligen ändringsförslag 64 om utlandstillägg, av den tydliga anledningen att kommissionen står fast vid åsikten att tillägget för personal som är utlandsarbetande är objektivt berättigat och förvisso objektivt nödvändigt.
<P>
Som kammaren känner till har vi redan från början varit uppbundna av att sörja för en reformering av tjänsteföreskrifterna som skall underlätta en radikal modernisering allt under det att de nuvarande anställningsförhållandena upprätthålls och karriärmöjligheterna för Europeiska unionens tjänstemannakår förbättras. Orsakerna till detta är, hoppas jag, kända för att vara praktiska och motiverade och inte trångsynta eller konservativa.
<P>
Det finns en direkt förbindelse mellan reformering, motivation och nödvändig materiell säkerhet. Det är både realistiskt och relevant att erkänna och sörja för detta. I detta mycket väsentliga betänkande från ledamöterna erkänner man denna praktiska verklighet och betänkandet är ett viktigt steg mot förverkligandet av våra förpliktelser. Jag tackar alla dem som har deltagit i att sammanställa parlamentets ståndpunkt och jag ser fram emot antagandet av detta betänkande i kammaren i morgon bitti.

<SPEAKER ID=120 LANGUAGE="FR" NAME="Guy-Quint (PSE)">
Herr talman, herr kommissionär, kära kolleger! Jag skall sälla mig till föregående talare och tacka alla som yttrat sig i denna fråga, en fråga som gjort att vi träffats mycket ofta. Jag delar för övrigt kommissionsledamot Kinnocks åsikt när jag säger att det blivit en vana för oss att arbeta tillsammans och att mycket speciella relationer har skapats.
<P>
Men jag tar här till orda i egenskap av föredragande av yttrandet från budgetutskottet och i den egenskapen gläder jag mig åt kommissionens försäkringar när det gäller reformen av EU:s tjänsteföreskrifter. Om arbetshypoteserna bekräftas kommer reformen som helhet att genomföras till en begränsad kostnad för unionens budget, och bör i alla händelser kunna finansieras inom de nuvarande budgetramarna. Detta är ett absolut måste och jag vill därför ge kommissionsledamot Kinnock beröm på denna punkt.
<P>
Men detta första konstaterande ger mig anledning att formulera några kompletterande synpunkter. Med tanke på att det reformpaket som förhandlats fram tillsammans med de fackliga organisationerna följer principen om återhållsamhet, tycker jag för det första att man från rådets sida inte har någon anledning att kräva att de pensionsrättigheter som tjänstemännen förvärvat brutalt skall ifrågasättas. Det brådskar inte att genomföra besparingar inom detta område. Och om rådet verkligen vill hitta besparingsvägar, då borde man helt enkelt skynda sig att tillämpa våra förslag om en stadga för ledamöternas assistenter i parlamentet.
<P>
För det andra anser vi att pensionerna inte bör vara något tabubelagt ämne. Förbättringar är möjliga och jag tycker exempelvis att systemet med korrigeringskoefficienter inte är motiverat. Jag skulle också vilja se att mekanismer infördes för att garantera att det nuvarande pensionssystemet tryggas på sikt, just för att vi måste värna om tjänstemännens intressen. Men detta kan inte ske om vi inte agerar långsiktigt och gradvis. Framför allt måste vi agera i en anda av samförstånd och dialog.
<P>
För det tredje och i ett vidare perspektiv, får vi inte tappa bort vad som var målet för denna reform, och det som fick oss att uppmuntra reformen i allmänhet och omarbetningen av tjänsteföreskrifterna i synnerhet. Det handlar om och måste alltid handla om att öka de europeiska institutionernas effektivitet och kapacitet i unionens tjänst. Det är med detta mål för ögonen som vi kommer att utvärdera hur motiverad varje åtgärd är och bedöma om reformen blir en framgång.

<SPEAKER ID=121 LANGUAGE="EL" NAME="Koukiadis (PSE).">
Herr talman! Trots allt som sägs om motsatsen är Europeiska unionen en politisk realitet med en väl utvecklad offentlig apparat, i vilken dess blixtsnabbt växande särpräglade förvaltning intar en central plats. Men samtidigt som denna förvaltning ständigt ökar i omfång och åläggs nya uppgifter, har de nödvändiga anpassningarna ännu inte gjorts.
<P>
Ändringen av tjänsteföreskrifterna för tjänstemän i förvaltningen är absolut nödvändig för att vi skall kunna åstadkomma en modernisering av personalpolitiken. Vi vet allihop att den tekniska utvecklingen har omkullkastat det tidigare sättet att bedriva personalpolitik, något som den privata sektorn har insett för länge sedan. Vi vet också att Europeiska unionen främjar en rad strategier, till exempel för att förbättra arbetets kvalitet och bekämpa diskriminering, för att anpassa yrkeslivet efter familjelivet och för att öka flexibiliteten i sysselsättningen. Det skulle vara besynnerligt om alla dessa strategier som unionen främjar för det europeiska samhället och de europeiska företagen inte införlivades i dess egen byråkratiska mekanism och om den inte själv gav ett exempel på en ny modell för offentlig förvaltning.
<P>
Eftersom tiden är begränsad skulle jag vilja koncentrera mitt inlägg på tre ändringsförslag. Det första syftar till att införa en enhetlig koefficient för pensionsberäkning som är oberoende av pensionärernas bosättningsort. Kommissionens förslag, i vilket man föreskriver korrigeringskoefficienter för att anpassa pensionens storlek efter köpkraften på pensionärernas bosättningsort, strider mot gemenskapens jämlikhetsprincip och mot rätten att fritt välja bostadsort.
<P>
Jag stöder det ändringsförslag från min grupp som är avsett att säkra ett gott samarbetsklimat inom organens förvaltningsenheter. Det är viktigt att betona att en central faktor för att öka produktiviteten på den nya arbetsmarknad som håller på att ta form är att det finns ömsesidigt förtroende mellan alla parter.
<P>
Slutligen anser jag att vi måste anta det ändringsförslag från min grupp som handlar om att omvandla visstidskontrakt till tillsvidarekontrakt när femåriga kontrakt förlängs på ytterligare fem år. Vi tror att detta, i kombination med anställandet av kontraktsanställd personal, kommer att göra det möjligt att snabbare uppnå flexibilitet med ett nödvändigt skydd.

<SPEAKER ID=122 LANGUAGE="EN" NAME="Wallis (ELDR).">
Herr talman! Likt alla andra skulle även jag vilja berömma våra två föredraganden för deras partiöverskridande arbete. Jag måste förvisso säga att när Kinnock refererade till en familjesammankomst kände jag mig lite som en inkräktare. Vi ville försäkra oss om att ELDR-gruppens röst hördes i kväll, att den hördes gratulera våra föredragande och kommissionsledamoten, och vi ville säga att vi stöder det arbete som har utförts under denna reformprocess. Det är ett erkännande att vi går mot en modern europeisk tjänstemannakår och en tillbörlig karriärstruktur för dem som arbetar inom denna. 
<P>
Kanske finns det en viss ironi i att vi som lagstiftare spenderar så mycket av vår tid på att kräva förändring och modernisering av dem vi lagstiftar för. Och att vi nu bringar ordning i vår egen kammare.
<P>
Jag skall inte upprepa alla de positiva saker som andra talare har refererat till och som med rätta har sin plats i arbetsordningen. Men jag skulle vilja säga något om pensionsfrågan. Jag är tacksam för kommissionsledamotens mycket långa och utmärkta svar på den muntliga frågan och jag skulle vilja betona vad han sade. Förvärvade rättigheter och legitima förväntningar hos den nuvarande personalen måste vara dominerande och de måste infrias.
<P>
Den andra frågan som jag skulle vilja fästa uppmärksamhet vid - och jag beklagar att den, även om det finns förståelse, förefaller att inte få ett fullständigt erkännande - är den som handlar om ställningen för assistenterna till Europaparlamentets ledamöter. I ändringsförslagen 58 och 59 strävar man efter att reglera och ge status åt dem som arbetar för oss parlamentsledamöter. Det här är en fråga som är mycket försenad och som slutligen behöver finna sin plats inom denna kammares maskineri och verksamhet.

<SPEAKER ID=123 LANGUAGE="FR" NAME="Onesta (Verts/ALE).">
Herr talman, herr kommissionär, kära kolleger! Självklart instämmer jag i mina kollegers tack till våra båda föredragande, men jag vill även berömma EU:s tjänstemän. Tänk bara: 25 000 personer som administrerar denna osannolika kontinent som dagligen uppfinner en ny framtid. Det är en fantastisk uppgift som hittills har utförts perfekt. Jag vill därför tacka tjänstemännen, som stöttar oss.
<P>
Herr kommissionär! Detta betänkande innehåller intressanta och väl avvägda delar, särskilt efter de ändringar som föreslagits av parlamentet. De är ägnade att göra EU:s förvaltning mer dynamisk. Jag skall inte upprepa vad vissa av mina kolleger redan har sagt. Jag skall inrikta mitt inlägg på ändringsförslag 58 och 59, som skulle ge oss möjlighet att likställa assistenterna i parlamentet med kontraktsanställda inom gemenskaperna.
<P>
Dessa ändringsförslag är mycket positiva. De stöds av de fem största grupperna i denna kammare - och jag vänder mig här till rådet för att det noga skall notera denna information. Så innan rådet med en lätt föraktfull handviftning avfärdar förslagen, uppmanar jag det att studera dem mycket noga. Och om rådet behöver lite betänketid, påverkar detta inte på något vis dess ansvar gentemot Europaparlamentet i fråga om Gilligbetänkandet, ett betänkande om samma fråga och som har lämnats utan åtgärd alltför länge. Med hjälp av detta betänkande skulle man kunna ändra en förordning, så att våra assistenter fritt kan välja vilket nationellt socialt trygghetssystem de skall omfattas av. Om rådet inte reagerar, signalerar det bristande respekt för det avtal man ingått med parlamentet, och skulle ur rättslig synpunkt placera rådet i en hopplöst tilltrasslad situation.
<P>
Som vice ordförande med ansvar för denna fråga har mitt tålamod prövats ganska hårt, det försäkrar jag er, och om den blockering jag nyss talat om skulle hålla i sig kommer jag att se mig nödsakad att offentligt och med viss skärpa kritisera denna blockerings beskaffenhet och ansvariga. Och det är inte säkert att vissa av de medlemsstater som ger sig ut för att vara socialpolitikens och öppenhetens ivriga tillskyndare i det fallet skulle få se sina anspråk stärkta eller bekräftade.

<SPEAKER ID=124 LANGUAGE="EN" NAME="Van Hulten (PSE).">
Herr talman! Även jag vill gratulera de två föredragandena. De har uppnått en hög grad av samstämmighet, något som verkade omöjligt för bara några månader sedan. Det är också viktigt att betona betydelsen av denna lagstiftningsfråga. Det är i lagstiftande ordalag den andra och sista delen av kommissionens reformprogram, så när rådet antar detta förslag kommer alla de väsentliga komponenterna att vara på plats för att se till att kommissionen blir mer effektiv och än mer effektiv än vad den någonsin har varit.
<P>
Som kommissionsledamoten känner till skulle jag ha önskat att detta förslag gick längre i vissa hänseenden. Till exempel när det gäller utlandstillägget som han hänvisade till. Detta är en anakronism i ett Europa där vi har en arbetsmarknad inom vilken människor kan röra sig fritt från ett land till ett annat. Så vi kommer att stödja de ändringsförslag som lagts fram av Verts/ALE-gruppen i denna fråga.
<P>
Likaså vad gäller pensionsfrågan, där uppriktigt sagt den hysteriska reaktionen från vissa av fackföreningarna döljer det faktum att något verkligen måste göras för att bringa pensionssystemet i överensstämmelse med yttervärlden. Jag stöder paketet i sin helhet eftersom det kommer att innebära väsentliga förbättringar av kommissionens arbetssätt.
<P>
Jag skulle också vilja fokusera på en särskild fråga som tidigare talare redan har nämnt, och det är frågan om assistenterna till ledamöter av Europaparlamentet. Kommissionsledamoten hänvisade också till detta. Det är mycket tråkigt att denna kammare hittills har varit oförmögen att se till så att samtliga assistenter till ledamöter av Europaparlamentet är tillbörligt belönade och att de har en fullgod socialförsäkring. Av en undersökning som utfördes av Assistants' Association drog man den slutsatsen att för ett antal år sedan hade 53 procent av assistenterna inte någon sjukförsäkring, 46 procent var inte försäkrade mot olyckor på arbetsplatsen och 53 procent hade ingen reseförsäkring då de var ute på uppdrag.
<P>
De politiska grupperna har nu lagt fram ett gemensamt ändringsförslag som skulle kunna hjälpa oss att bryta dödläget. Vi föreslår att assistenterna till ledamöterna skall bli kontraktsanställd personal enligt tjänsteföreskrifterna, och att de detaljerade bestämmelserna överlåts åt Europaparlamentet. Detta skulle utgöra en stadig grund för en lösning som skulle vara godtagbar för alla och det skulle till sist göra slut på den osäkerhet som assistenterna för närvarande står inför.
<P>
Jag hoppas ärligt talat att kommissionen kommer att stödja vårt ändringsförslag, trots vad kommissionsledamoten just sade, och hjälpa oss att övertyga rådet om att något måste göras. Assistenter till Europaparlamentets ledamöter bör inte längre behandlas som en andra klassens medborgare inom institutionerna, när dessa institutioners friktionsfria verksamhet till stor del är beroende av dem.

<SPEAKER ID=125 LANGUAGE="NL" NAME="Swiebel (PSE).">
Herr talman! Jag har bett om ordet för att fästa uppmärksamheten på en aspekt av den kommande reformen av tjänsteföreskrifterna som hittills inte blivit tillräckligt belyst i diskussionen. Jag syftar på det villkor under vilket en ogift EU-tjänstemans partner kan göra anspråk på lika behandling. Det vill säga en behandling som är likadan som tjänstemannens gifta partner.
<P>
Jag tror på kommissionsledamoten när han säger, och det har han gjort ofta, att syftet med hela reformåtgärden även är att anpassa ett föråldrat system till modern tid. Hans förslag i det avseendet tycker jag dock inte riktigt uppfyller det här kriteriet. Han vill nämligen endast behandla de så kallade icke-traditionella samlevnadsformerna lika om de kan förete ett formellt erkännande av en medlemsstat och endast i de fall då de inte har tillgång till ett lagligt äktenskap.
<P>
Det handlingssättet medför en diskriminering på grund av nationalitet, fortsätter att ställa äktenskapet högst och löser inte problemet. Många ogifta par kommer inte att kunna uppfylla de villkoren. Kommissionsledamoten förbiser tydligen också att det inte bara finns par som inte kan gifta sig utan även par som inte vill göra det. Dessutom är förslaget inte rättvist för EU-tjänstemännens särställning. Jag är därför glad att det i ändringsförslag 39 i betänkandet av Medina Ortega och Harbour, som det nu lagts fram, anges en bättre lösning. En lösning som förresten redan tillämpats av Europeiska centralbanken i några år. Det systemet kännetecknas av enkelhetens skönhet och innebär även lika behandling av de som faktiskt bildar ett hushåll.
<P>
Hittills har jag inte hört kommissionsledamoten säga att han i det avseendet inte kommer att följa parlamentets önskemål. Kan jag av det, jag fortsätter att vara optimistisk, dra slutsatsen att han verkligen kommer att göra det och att han med kläm och med sin vältalighet i rådet skall göra sitt för att även där yrka för ändringsförslag 39.

<SPEAKER ID=126 NAME="Talmannen.">
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=128 NAME="Talmannen.">
Nästa punkt på föredragningslistan är ett betänkande (A5-0061/2003) av Van Brempt för utskottet för miljö, folkhälsa och konsumentfrågor om ?Mot en temainriktad strategi för hållbar användning av bekämpningsmedel? (2002/2277(INI))

<SPEAKER ID=129 LANGUAGE="NL" NAME="Van Brempt (PSE)">
Herr talman, kolleger! I Europa råder det sedan tio år tillbaka en bred enighet om att göra något åt bekämpningsmedelsproblemet. Det råder också en bred enighet om att den nuvarande rättsliga ramen är otillräcklig och måste kompletteras med en gemenskapsstrategi för hållbar användning av bekämpningsmedel. Därför välkomnar jag i mitt betänkandet också ingående alla förslag från kommissionen. Kommissionens förslag är bar men de är, tycker jag, litet för oambitiösa och kommissionen är också lite för oambitiös i sin tidplan.
<P>
Med beaktande av det motstånd mot betänkandet som vi som parlamentsledamöter alla har upplevt de senaste dagarna och av den kommande omröstningen i utskottet, vill jag dock ta upp ett antal utmaningar med avseende på den här problematiken som angår oss alla.
<P>
Bekämpningsmedel är ett ständigt växande miljö- och hälsoproblem. Det handlar dock inte enbart om de så kallade föråldrade förråden av bekämpningsmedel, även om det är viktigt att vi är noggranna i vårt arbete med det problemet. Det handlar dock om mycket mer: vårt dricksvatten, vårt ytvatten, vårt grundvatten innehåller allt mer rester och inte ens regnvattnet uppfyller längre normerna för dricksvatten. Dricksvattenbolagen måste investera kapital för att ta bort de där resterna igen. Dessutom innehåller cirka hälften av våra färska livsmedel sådana rester.
<P>
De medicinska bevisen på att bekämpningsmedel är orsaken till flera välfärdssjukdomar måste ge upphov till allvarliga funderingar. Bekämpningsmedel orsakar cancer, nervsjukdomar och fruktbarhetsproblem. Om lantbrukarna måste producera vår mat i en sorts astronautdräkt, måste vi då inte börja undra om vi inte borde organisera vår livsmedelsproduktion på något annat sätt?
<P>
Av alla dessa skäl, och av flera andra skäl som jag inte kan ta upp på grund av tidsbristen, kommer jag i mitt betänkande att lägga tyngdpunkten på att det förutom en riskminskningsstrategi även behövs en strategi för minskad användning. En hållbar lösning på sikt ryms även i en systematisk minskning av användningen av kemikalier till förmån för förebyggande och andra alternativa åtgärder.
<P>
Resistensproblem, kolleger, löser vi inte genom att använda mer utan genom att använda mindre. Jag utmanar er att hitta en läkare som säger att problemet med motståndskraft mot antibiotika kan lösas genom att använda mer antibiotika. Vi vet att det inte är så, alltså måste vi i det avseendet se verkligheten i vitögat.
<P>
En annan sak som det råder enighet om här i parlamentet, fru kommissionär, är att vi behöver en bredare räckvidd för strategin. Ja, jordbrukssektorn är ytterst viktig men även myndigheterna - särskilt de lokala myndigheterna - amatörträdgårdsodlare, industri och järnvägar är viktiga användare och det vore för galet om vi inte skulle ta med dessa i vår strategi. Vi får alltså inte lämna dessa utanför, lika lite som användandet av biologiska bekämpningsmedel.
<P>
Ett annat eventuellt problem som det råder särskilt delade meningar om är användandet av genetiskt modifierade organismer. Vill vi gå ur askan i elden eller vill vi gå i en hållbar riktning? Långt ifrån de flesta genetiskt modifierade grödorna är resistenta mot växtbekämpningsmedel. De agrokemiska företagen hade lovat att de genetiskt modifierade grödorna i avsevärd omfattning skulle bidra till minskad användning och minskade risker med bekämpningsmedel. Det vill jag gärna tro, att vi står öppna för det, men verkligheten talar emot dem. De här löftena har ännu inte infriats, både med avseende på GMO-soja, GMO-majs och GMO-betor används ännu efter flera år mer växtbekämpningsmedel än i konventionellt jordbruk. I vårt betänkande ber vi att försiktighetsprincipen tillämpas och att genetiskt modifierade organismer inte tout court hanteras som ett säkert och hållbart alternativ. Jag begär inte mer men inte heller mindre än det. 
<P>
Sedan kostnaden. Vi har i Europa ännu inte gjort någon ordentlig beräkning av vad användningen av bekämpningsmedel egentligen kostar samhället. I Förenta staterna beräknade man redan för tio år sedan att samhällskostnaderna låg på cirka 2,5 till 4 miljarder US-dollar per år. Frågan är: vill vi bygga in det i priset, vill vi låta förorenaren betala? Då dyker användandet av skatter och avgifter upp.
<P>
Kolleger! Vi vet alla att den nuvarande rättsramen är otillräcklig. Vi begär alla att ett antal steg måste tas. Därför ber jag också mina kolleger i parlamentet att stödja betänkandet, vilket jag vet är mycket ambitiöst.

<SPEAKER ID=131 LANGUAGE="EN" NAME="Wallström">
Herr talman! För det första skulle jag vilja tacka Europaparlamentet och i synnerhet föredraganden van Brempt för det arbete som har lagts ned på detta betänkande som svar på kommissionens meddelande ?Mot en temainriktad strategi för hållbar användning av bekämpningsmedel?. 
<P>
I och med det sjätte miljöhandlingsprogrammet infördes det nya begreppet temainriktade strategier och man kräver att kommissionen skall utveckla dessa i nära samråd med alla berörda parter. Kommissionen inledde detta breda samrådsförfarande i och med meddelandet. Mer än 150 kommentarer mottogs via Internet och till följd av ett samrådsmöte med nästan 200 deltagare antog rådet sina slutsatser i december 2002, och Europeiska ekonomiska och sociala kommittén antog dem i januari 2003. Med detta betänkande från Europaparlamentet kommer samrådsförfarandet att ha fullbordats.
<P>
Kommissionen välkomnar parlamentets breda stöd gentemot det allmänna tillvägagångssätt och de huvudsakliga målsättningar som presenteras i meddelandet. De åtskilliga detaljerade kommentarer och krav som innefattades i resolutionen kommer man att ta fullständig hänsyn till under utvecklingen av den framtida temainriktade strategin.
<P>
Jag skulle emellertid vilja fästa parlamentets uppmärksamhet vid tre specifika frågor som togs upp i resolutionen, där kommissionen kan komma att stå inför vissa svårigheter beträffande genomförandet. Dessa frågor tas även upp i de ändringsförslag som lagts fram för kammaren.
<P>
Den första avser den framtida temainriktade strategins räckvidd och målsättningar. Parlamentet uppmanar kommissionen att utvidga dess räckvidd till att innefatta all användning av växtskyddsmedel, inom jordbruket och på andra områden, och även biocider. Jag kan försäkra er om att det alltid har varit kommissionens avsikt att täcka all användning av växtskyddsmedel. Men av de orsaker som redan har förklarats i meddelandet anser kommissionen för närvarande att åtgärderna bör fokuseras på växtskyddsmedlen. Man hänvisar också enbart till dessa i det sjätte miljöhandlingsprogrammet.
<P>
För det andra noterar kommissionen den särskilda betydelse som man i parlamentets betänkande tillmäter en övergripande kvantitativ minskning av användningen av bekämpningsmedel, allt under det att kommissionen lägger tonvikten på att minska riskerna. Jag skulle ännu en gång vilja understryka att det inte finns något direkt samband mellan mängden bekämpningsmedel och de risker som de kan innebära för hälsan och miljön. I själva verket förekommer det att ämnen är mer aktiva och kan användas i mindre volymer, men på grund av deras högre aktivitet innebär de en högre risk för miljön. Icke desto mindre erkänner kommissionen intresset att försöka minska användningen som ett möjligt redskap för att uppnå minskade risker. Mot bakgrund av att medlemsstaterna utgår ifrån väldigt olika startpunkter på grund av ansträngningar som gjorts tidigare är det oerhört svårt att fastställa övergripande mål för en kvantitativ användningsreducering. Sådana mål borde emellertid beaktas av medlemsstaterna när de fastställer sina nationella handlingsplaner.
<P>
Till sist, i parlamentets betänkande uppmanas kommissionen att ta fram ett regelverk för skatter och avgifter på bekämpningsmedel. Såsom angetts i meddelandet är detta ett mycket komplicerat område - i synnerhet uträkningen av de faktiska externa kostnaderna för bekämpningsmedel - och effekterna av att införa sådana avgifter i vissa medlemsstater har varit mer begränsade än vad som ursprungligen förväntats. Kommissionen behöver därför undersöka frågan ytterligare innan man lägger fram något förslag.
<P>
Slutligen skulle jag återigen vilja betona att jag anser att parlamentets resolution utgör ett mycket viktigt bidrag till samrådsförfarandet. Vi kan nu skrida till verket och inleda utarbetningen av strategins detaljer. Jag är säker på att jag kan räkna med parlamentets fortsatta stöd i våra ansträngningar att ytterligare förbättra den hållbara användningen av bekämpningsmedel inom EU.

<SPEAKER ID=132 LANGUAGE="ES" NAME="Redondo Jiménez (PPE-DE)">
Herr talman, fru kommissionär! Den temainriktade strategin för hållbar användning av bekämpningsmedel, som har lagts fram av kommissionen och som kommissionsledamoten just har redogjort för, är utan tvivel en programförklaring om de åtgärder som kommissionen avser att genomföra en snar framtid, antingen genom bestämmelser eller genom lagstiftningsförslag till parlamentet och Europeiska unionens ministerråd.
<P>
Sammanfattningsvis är syftet med förslaget att lugna befolkningens oro för de möjliga negativa effekterna av bekämpningsmedel på människors och djurs hälsa och på miljön, framför allt - och jag vill betona detta - när dessa inte används på ett rationellt och lagligt sätt.
<P>
Kommissionens förslag har emellertid stora luckor och det har gett upphov till många reaktioner, vilka de ansvariga bör beakta när det är dags att föreslå konkreta åtgärder, svart på vitt.
<P>
Bland de olika åsikter som har framförts vill jag betona några punkter som jag anser vara relevanta i sammanhanget. För det första beaktar kommissionen inte de problem som användningen av bekämpningsmedel leder till i Europas olika regioner på ett differentierat sätt i sitt förslag. Ett odifferentierat tillvägagångssätt, som det nuvarande, leder till förvanskade slutsatser när åtgärderna skall tillämpas i de olika regionerna.
<P>
För det andra framgår det inte klart om det ekologiska jordbruket är den modell som kommissionen avser att utveckla i framtiden och som skall tillämpas i hela Europeiska unionen. Värderade kolleger! Det är nödvändigt att avmytifiera det ekologiska jordbruket. Jag behöver säkert inte påminna någon om fallet med nitrofen. Naturliga produkter och naturliga processer förväxlas ofta med miljöskydd. Olja, stryknin, odört och till och med antrax är naturliga ämnen, men oacceptabla om de släpps ut i miljön. I det ekologiska jordbruket använder man naturliga produkter, men det är för den skull inte alltid det mest önskvärda eller lämpliga.
<P>
Kommissionens förslag innehåller inte heller några konkreta förslag om vilken politik gemenskapen bör föra när det gäller den så kallade integrerade produktionen, en viktig faktor som inte får glömmas bort, framför allt när det gäller användningen av växtskyddsmedel. I förslaget tas inte hänsyn till de stora möjligheter vi har till att avsevärt minska användningen av bekämpningsmedel genom att använda genetiskt modifierade produkter. För användningen av sådana produkter krävs det naturligtvis en mycket öppen lagstiftning, så vi kan garantera att det inte uppstår negativa sidoeffekter.
<P>
Jag vill avsluta mitt inlägg med att betona en annan aspekt som kommissionen inte har tagit upp, nämligen vilken inriktning som vi bör följa när det gäller fastställande av lämpliga indikatorer för att mäta effektiviteten hos de åtgärder som skall genomföras för att nå de mål som ställs upp i kommissionens förslag.
<P>
Värderade kolleger! Alla dessa krav bör även omfatta kandidatländerna samt alla andra länder som handlar med Europeiska unionen.

<SPEAKER ID=133 LANGUAGE="DE" NAME="Müller, Emilia Franziska (PPE-DE).">
Herr talman, fru kommissionär, ärade kolleger! Jag skall använda realistiska argument, inte känslomässiga och framför allt inte ideologiska. Bekämpningsmedel innehåller ämnen som skyddar och befriar kulturväxter från skadeinsekter och sjukdomar och kan användas på många olika sätt. Inom spannmåls-, frukt- och vinodlingen är de ofta en nödvändighet eftersom en god skörd är den viktigaste förutsättningen för att en producent skall gå med ekonomisk vinst. Inkomsten och därmed företagets överlevnad är beroende av dem. Därför kan vi inte frånta användarna möjligheten att vid behov ta till bekämpningsmedel.
<P>
Alla har vi en sak klart för oss: bekämpningsmedel har inte enbart positiva effekter. De kan även innebära risker för människans hälsan och för miljön. För tio år sedan antog vi på EU-nivå ett särskilt direktiv om bekämpningsmedel. Direktivet reglerar mycket tydligt vilka verksamma ämnen som får användas för vilka ändamål och på vilka växter. Kommissionens meddelande är en komplettering som syftar till att förbättra riskhanteringen och går därmed i helt rätt riktning.
<P>
PPE-DE-gruppen stöder följande punkter: fortbildning för lantbrukarna i sakkunnig och målinriktad användning, stöd för alternativa idéer liknande det som kallas integrated crop management (ICM, integrerad odling), anpassning av momssatserna för bekämpningsmedel för att råda bot på konkurrenssnedvridningen på den inre marknaden, ett noggrant system för återvinning och avfallshantering av alla förpackningar samt kontrollmärkta jordbruksmaskiner eftersom renheten i våra dricksvatten är särskilt viktig. PPE-DE-gruppen är principiellt positiv till en meningsfull och sakkunnig användning av växtskyddsmedel. För att minimera riskerna krävs det ett optimalt samarbete mellan producenter, användare och myndigheter.
<P>
Van Brempts betänkande går längre än kommissionens meddelande. Framför allt skulle en obligatorisk halvering av användningen av bekämpningsmedel medföra ytterligare risker. Experterna varnar för att en sådan minskning stimulerar bildandet av resistenta stammar. Ett bredare ogräsangrepp leder till ökad användning av bekämpningsmedel. Användningen av ett verksamt ämne är snarare en fråga om växtplats, lokal väderlek och de allmänna villkoren för en växts utveckling och sjukdomsbild - Redondo Jiménez tog upp detta. Obligatoriska pålagor för bekämpningsmedel minskar absolut inte de faktiska riskerna - för att inte tala om införandet av ett pesticidpass och totalförbud mot besprutning från luften. Sistnämnda skulle innebära stora begränsningar framför allt inom vinodlingen.
<P>
Mina damer och herrar! PPE-DE-gruppen kan inte stödja Van Brempts betänkande på de punkter jag har nämnt. Jag ber er därför stödja detta realistiska och praktiskt orienterade initiativ som minskar riskerna utan att inskränka användarnas arbete: Europas frukt-, grönsaks- och spannmålsodlare producerar livsmedel åt oss alla.
<P>
(Applåder)

<SPEAKER ID=134 LANGUAGE="DE" NAME="Fiebiger (GUE/NGL).">
Herr talman! Kommissionens meddelande satsar på hållbarhet i hela ekonomin. Detta innebär framför allt minskad resursanvändning och att ekonomisk verksamhet som belastar miljön så snart som möjligt stoppas genom progressiva standarder. Det handlar om att få bort de hinder vi själva har lagt ut för miljöpolitiken och som framför allt finns på nationell nivå. Det råder inga tvivel om vad som är kärnan i jordbruket, nämligen att producera hälsosamma, säkra och högkvalitativa produkter. Trots detta - eller snarare just därför - är det för många jordbrukare en självklarhet att i en gynnsam livsmedelsproduktion kunna använda bekämpningsmedel för att undvika vinst- och kvalitetsförluster i odlingen på grund av växtsjukdomar, skadedjur och ogräs.
<P>
Allmänheten kopplar samman ordet ?pesticid? med förgiftning av mark, växter och livsmedel. För många har det blivit ett ord i kampen mot bönderna. Men verkligheten är en annan. Odlingen av frukt, grönsaker och vin kan inte kontrolleras utan bekämpningsmedel. Därför gäller det att använda så lite som möjligt av kemiska medel mot sjukdomsalstrare, skadedjur och ogräs och samtidigt öka användningen av biologiska och mekaniska alternativ.
<P>
Det grundläggande i en hållbar växtskyddsstrategi är för mig att göra den integrerade odlingen till produktionsnorm i samhället. På så sätt minimeras de negativa effekterna av bekämpningsmedlen inom hela jordbruket. Däremot kan målet inte nås i den omfattning som krävs genom ekologisk odling. Detta konstaterande är objektivt bekräftat och står inte i strid med det självklara stödet för det ekologiska jordbruket.
<P>
För att gå in på detaljer menar jag att följande är nödvändigt och bör stödjas: För att skydda konsumenterna på EU:s inre marknad skall den övre gränsen för spår av bekämpningsmedel i vegetabiliska livsmedel absolut harmoniseras på EU-nivå. På samma sätt måste godkännandet av bekämpningsmedel harmoniseras. Tills detta har genomförts måste principen om ömsesidigt godkännande tillämpas i de enskilda medlemsstaterna. Detta är kravet för en jämlik konkurrens.
<P>
Med tanke på rådande problem inom frukt- och trädgårdsodlingen menar jag att vi, innan substitutionsprincipen träder i kraft, bör analysera effekterna av den minskning, från drygt 800 till cirka 300, som EU genomförde för de verksamma ämnena till slutet av 2000. Tiden för de fastslagna meddelandeförfarandena är alldeles för kort. Följden blir begränsningar eller preliminära bestämmelser för användningen eller också den sämsta möjliga alternativa lösningen - dvs. ingen lösning alls!
<P>
Enligt nuvarande tanke är tillverkaren av bekämpningsmedel skyldig att se till att produkterna når föreskrivna säkerhetsstandarder. Att förfarandet inte alltid tillämpas framgår av de offentliga skandalerna. Jag är övertygad om att förnuftiga och seriösa lösningar nås först när tillverkarna av försubstanserna åläggs att ge användarna all den information som behövs genom obligatorisk märkning.

<SPEAKER ID=135 LANGUAGE="DE" NAME="Breyer (Verts/ALE).">
Herr talman, ärade kolleger! Vi talar ofta om livsmedelsskandaler här i kammaren. Men vi talar inte om den vardagliga skandalen att våra livsmedel innehåller alltför många pesticider. Några talare har redan påpekat att vi vet att pesticider bevisligen kan orsaka cancer. Det finns undersökningar om visar att exempelvis norska barn till personer som arbetar inom jordbruket löper betydligt högre risk att drabbas av cancer. Andra liknande undersökningar visar ett mycket tydligt samband. Därför måste vi göra allt vi kan, och även kommissionen måste faktiskt ge tydliga signaler genom att göra de bekämpningsreducerande programmen obligatoriska. Vi har i länder som Danmark och Sverige sett att man med hjälp av bekämpningsreducerande program kan minska insatsen av pesticider med upp till 70 procent på bara några år, utan att vinsterna minskar inom jordbruket! Det finns en undersökning av den amerikanska miljöbyrån som redan för flera år sedan visade att 90 procent av alla pesticider är överflödiga. Det är ju oerhört, 90 procent av alla pesticider är överflödiga! De som får sitta emellan är alltså inte minst bönderna som tror att mycket ger mest, även om det är precis tvärtom!
<P>
Därför vill jag på min partigrupps vägnar tydligt upprepa samma sak som vi förklarade redan i Paul Lannoyes betänkande, nämligen att vi stöder en minskning av pesticidanvändningen och genom en avgift vill se till att priserna talar ekologisk sanning, för det är faktiskt konsumenterna som får betala ett högre pris för grundvattnet om pesticiderna förblir lika billiga och används i lika stor utsträckning som hittills.
<P>
Mycket viktigt är följande: vi vill ha mer insyn genom märkning. Det är ett problem att övervakningsmyndigheterna i medlemsstaterna famlar i mörker i pesticidkontrollerna eftersom t.ex. den tyska myndigheten inte vet vilka pesticider som används i Spanien eller i Grekland. Därför behöver vi en sorts märkning, ett slags pass som möjliggör effektiva kontroller. Jag menar att det krävs stora ansträngningar, eftersom en alltför bred användning av pesticider i slutändan tvingar oss att ta hänsyn även till sjukvårdskostnaderna. Min stora vädjan till er, fru kommissionär, är att er strategi verkligen skall leda till att pesticidanvändningen minskar och att det för konsumenternas skull blir möjligt med märkning.

<SPEAKER ID=136 LANGUAGE="NL" NAME="Blokland (EDD).">
Herr talman! Användningen av bekämpningsmedel kommer tillsvidare att fortsätta vara ett nödvändigt ont. Det storskaliga jordbruket är beroende av de här medlen i produktionen av sina grödor. Det är inte utan orsak som de här ämnena inom jordbrukssektorn konsekvent kallas för växtskyddsmedel. Vi har redan i flera decennier vetat att de här medlen innebär hälsoproblem för människor och djur. Så sent som i dag läste jag en notis om druvor i lågprisvaruhusens hyllor, vilka innehåller alldeles för mycket rester av växtskyddsmedel. Det är känt att vattenbolag har allt mindre möjligheter att få tag i rent dricksvatten. Det är därför viktigt att minska användningen av bekämpningsmedel och stimulera användningen av biologiska alternativ.
<P>
I princip är jag för tydliga mål och tidsplaner för varje medlemsstat. När det gäller de här bindande nationella programmen måste man dock ta hänsyn till den nuvarande situationen och till nationella och regionala åtgärdsprogram. Då långtgående åtgärder redan vidtagits i vissa medlemsstater för att minska användningen av bekämpningsmedel samt deras risker och beroendet av dem, är det rimligt att ta hänsyn till det. Att minska användningen av bekämpningsmedel med 50 procent inom en period på tio år är en onyanserad metod. Det är bättre att sträva mot en likvärdig användningsnivå i de olika medlemsstaterna. Det betyder alltså inte att varje medlemsstat måste minska med 50 procent utan att det beror på vad medlemsstaten redan gjort.
<P>
För tillåtelsen av bekämpningsmedel skall man även sträva mot harmonisering, mot att förhindra orättvis konkurrens. Bedömningen av de olika bekämpningsmedlen bör därför påskyndas. Om vi lyckas uppnå den här harmoniseringen så behövs det ingen europeisk skatt på bekämpningsmedel längre. Diskussionen om skatter kommer endast att leda till förseningar i bland annat rådet. Därför är det bättre att överlåta till de enskilda medlemsstaterna att besluta om skatter och avgifter.
<P>
Slutligen, herr talman, så vill jag yrka på att vissa ändringsförslag från liberaler och kristdemokrater godtas, nämligen 1, 3, 6, 8 och 9. I utbyte mot det kan vi också förvänta oss ett bredare stöd för Van Brempts betänkande och det förtjänar det.

<SPEAKER ID=137 LANGUAGE="FR" NAME="Esclopé (EDD).">
Herr talman, fru kommissionär, kära kolleger! Frågan om användningen av bekämpningsmedel i och utanför jordbruket kommer nu tillbaka sedd ur den hållbara utvecklingens perspektiv. Jag instämmer i vissa av föredragandens konstateranden. Föroreningen av ytvattnet är oroande för människors och djurs hälsa. Det är nödvändigt att kontrollera halterna av bekämpningsmedel i frukt och grönsaker, och i livsmedel av animaliskt ursprung. Konsumenten har rätt att bli informerad. Jag delar också föredragandens analys när det gäller genmodifierade organismer. Inget tyder på att en allmän användning av GMO kommer att leda till att användningen av bekämpningsmedel minskar.
<P>
Bortsett från dessa punkter, där vi är överens, vill jag formulera några avvikande uppfattningar. Först och främst anser vi att det på skatteområdet är oacceptabelt att ta bort möjligheten för medlemsstaterna att tillämpa lägre momssatser. Medlemsstaterna kommer i själva verket att fråntas en av sina historiska rättigheter. Att halvera användningen av bekämpningsmedel inom tio år kommer vidare bara att kunna genomföras om säkra och mindre giftiga ersättningsprodukter finns att tillgå, vilket andra talare har påpekat. Samtidigt och framför allt, får detta inte skapa ökade produktionskostnader som är oförenliga med en redan försvagad marknad. Jag motsätter mig även ett generellt förbud mot flygbesprutning i vissa avsides belägna och otillgängliga områden, exempelvis bergsområden, och i situationer med extrema klimatförhållanden som gör vanliga spridningsmetoder ineffektiva. Denna typ av spridning är ofta den enda utvägen.
<P>
Slutligen är Natura 2000 den fråga som skapar flest frågetecken för vår delegation. Avsikten med de klassificerade områdena är att minska jordbruksverksamheten - det är grundtanken bakom detta program. Precis som när det gäller fritidsverksamheten - bärplockning, jakt, vandring, fiske, utförsåkning, som fanns innan dessa områden klassades som skyddsområden - vill vi att dessa jordbruksnäringar skall fortleva och undvika att dessa överdrivna skyddsåtgärder på sikt leder till att de försvinner. Om parlamentet säger nej till detta scenario förhindrar man att skyddsåtgärderna tillämpas i praktiken. I dag är det jordbruket man riktar in sig på. Vilka andra verksamheter kommer i morgon att förbjudas på grund av att de vållar störningar?
<P>
Låt mig avslutningsvis ge uttryck åt min oro när det gäller den väg föredraganden valt för jordbruket, som jag här vill försvara.

<SPEAKER ID=138 LANGUAGE="IT" NAME="Fiori (PPE-DE).">
Herr talman! Naturligtvis vill jag gratulera till arbetet med resolutionsförslaget. Men när jag granskar det noggrant, så blir jag också bestört, något som jag verkligen hoppas inte beror på något slags röst från det undermedvetna. Varje gång som vi diskuterar dessa frågor riktas det ett slags ilska mot de jordbrukare som köper och som använder bekämpningsmedel för att garantera sina skördar och slippa kvalitetsproblem på grund av parasiter och sjukdomar.
<P>
Jag vill ställa en grundläggande fråga: hur skulle det vara om kvaliteten kunde skiljas från frågan om jordbrukens lönsamhet? Självklart tänker jag på de olika stegen i produktionskedjan när jag talar om kvalitet, med allt som detta begrepp innebär. När jag analyserar förslaget från kommissionen ser jag ingen detaljerad analys av kostnaderna och fördelarna med de föreslagna initiativen i den strategi som lagts fram i parlamentet. Detta är en punkt som vi har hämtat i parlamentets ståndpunkt. Men om man försöker följa en röd tråd, så tappar man bort den. Sedan vill jag förstå logiken i punkt 2 i resolutionsförslaget, jag tänker på ändringsförslag 10, som föreslår ett mål på minst 50 procents minskning av användningen av bekämpningsmedel. Det tycker jag verkar vara en fullständigt godtycklig siffra, som inte tar hänsyn till bekämpningsmedlens kvalitativa aspekter och som framför allt bortser från de ekonomiska aspekterna när det gäller att skydda skördarna.
<P>
En sista fråga gäller GMO. Detta är en svår och kvistig fråga, som ofta behandlas ur demagogisk, snarare än vetenskaplig, synpunkt. Enligt min åsikt innebär tillämpningen av försiktighetsprincipen för GMO att man följer de studier som redan påbörjats av unionen och som ännu inte slutförts. I den här frågan intar kommissionen en mycket seriös och klok ståndpunkt, genom att kräva fältstudier för att undersöka riskerna med GMO i samband med användningen av bekämpningsmedel. Detta är den rätta vägen för att ge konkreta svar.

<SPEAKER ID=139 LANGUAGE="EN" NAME="Goodwill (PPE-DE).">
Herr talman! Europaparlamentet har utarbetat en skämtserie med titeln Troubled Waters, för att upplysa unga människor om arbetet inom Europaparlamentet. Den kvinnliga huvudpersonen i denna bok är en svarthårig, bedövande vacker ledamot av Europaparlamentet av obestämd nationalitet som på egen hand tar sig an den onda kemiska industrin. Nu har det förekommit mycket spekulerande i Europaparlamentet om vem som utgör förebilden för denna Irina Vega, och det är vår föredragande som i största utsträckning har omnämnts.
<P>
Nu är det ju naturligtvis så att Troubled Waters inte förekommer i verkligheten. Efter att ha läst Kathleen Van Brempts betänkande måste jag nog säga att jag tror att hon har förlorat kontakten med det moderna jordbrukets verklighet. Ingen jordbrukare använder bekämpningsmedel för skojs skull - när allt kommer omkring är de kostsamma. Att fastställa ett reduceringsmål till 50 procent är alltför förenklat eftersom vi skall inrikta oss på de giftigaste medlen, och inte de med en hög halt, som kommissionsledamoten med rätta sade inledningsvis. Europeiska unionen har visserligen tagit avstånd från den nya tekniken för genmodifiering vilket på ett dramatiskt sätt har minskat tilliten till bekämpningsmedel hos våra vänner och allierade på andra sidan Atlanten. Avgifter för bekämpningsmedel kommer kraftigt att drabba de nya produkterna som på det hela taget vållar mindre ekologiska bekymmer än vissa av de äldre, billigare produkterna som inte omfattas av patentskydd. Vi vill alla minska vår tillit till kemikalier inom jordbruket, men jag beklagar att detta betänkande inte ger oss de lösningar vi önskar.
<P>
Om parlamentet för övrigt ämnar göra en fortsättning på Troubled Waters, kanske man nästa gång borde föreställa vår kommissionsledamot.

<SPEAKER ID=140 LANGUAGE="DE" NAME="Klaß (PPE-DE).">
Herr talman, fru kommissionär, mina damer och herrar! En sak, fru kommissionär, har meddelandet redan åstadkommit, nämligen en brett upplagd diskussions- och samrådsprocess med alla berörda grupper. Detta är positivt. Vi har under årens lopp utvecklat och genomfört en lång rad direktiv och föreskrifter inom Europeiska unionen, t.ex. om utsläppande på marknaden, förbud mot insläppande på marknaden och användningen av bekämpningsmedel. Det första vi bör göra är därför att genomföra dessa direktiv fullt ut och analysera effekterna av dem. Vi behöver förbättra systemet för godkännande. Jag ser gemensamma godkännandeförfaranden för utsläppande på marknaden som ett krav enligt principerna för den gemensamma inre marknaden. Ämnen som är tillåtna t.ex. i Italien, Luxemburg och Belgien kan inte vara förbjudna i Österrike eller i Tyskland. En ren reduceringsstrategi - 50 procent föreslås i Van Brempts betänkande - är för mig inget mål i sig. Minskningen av de mängder som används begränsas alltid av att medlen måste få tillräcklig effekt.
<P>
Integrerad odling hör numera till självklarheterna i vardagen för jordbruket. Odlingsmetoder med låg insats av bekämpningsmedel måste därför utvecklas och ges starkare stöd än hittills. Vi måste minska riskerna och samtidigt garantera ett nödvändigt skydd för jordbruksodlingen. Därför är det kontraproduktivt att förhindra en professionell och målinriktad användning av växtskyddsmedel från helikoptrar. Växtskydd från luften innebär att det är ett organ av sakkunniga på området integrerat växtskydd som avgör vad som skall behandlas när och hur, och om det skall behandlas. Detta är för mig tryggare än om varje enskild vingård och vinodlare själv avgör detta och kanske själv står mitt i dimman av bekämpningsmedel som sprids över sluttningen.
<P>
Jag motsätter mig starkt ett införande av avgifter och skatter på bekämpningsmedel. Beskattningen innebär snarare en försvagning av konkurrenskraften än en minskad insats av pesticider i praktiken. Låt mig avslutningsvis konstatera att det är oacceptabelt för det europeiska jordbruket att livsmedel och fodermedel som behandlats med verksamma ämnen som inte är tillåtna inom EU importeras från tredje land.

<SPEAKER ID=141 LANGUAGE="EN" NAME="Parish (PPE-DE).">
Herr talman! Vi är alla för en minskning av användningen av bekämpningsmedel, men att med ens besluta om en 50-procentig minskning är varken realistiskt eller praktiskt genomförbart.
<P>
Konsumenter vill ha en mycket bra kvalitetsprodukt. De har i själva verket blivit vana vid detta. Mycket ofta beror produktens kvalitet på den mängd bekämpningsmedel som den har besprutats med. Jag begår nära nog en synd genom att faktiskt nämna detta, men ett stort antal grödor besprutas och till följd härav är de av en mycket hög kvalitet. Konsumenter kräver hög kvalitet och det är vad de köper. Om de inte köper en produkt som är framställd inom Europeiska unionen på grund av att vi har förbjudit vissa kemikalier, kommer de att köpa denna produkt från länder utanför EU och detta kommer att försätta våra jordbrukare i ett ofördelaktigt läge.
<P>
Jordbrukare inom Europeiska unionen vill också odla många olika sorters grödor. Om vi inte är försiktiga kommer vi att avlägsna många kemikalier från marknaden och detta kommer att minska mängden grödor att odla. Det är sannerligen varken kommissionens eller parlamentets intentioner.
<P>
Det finns utrymme för biodynamisk odling, men vi måste erkänna att om hela världen skulle gå över till biodynamisk odling så skulle vi svälta. Det är den enkla sanningen. Vi skulle vara långt ifrån att kunna framställa tillräcklig föda för hela världen om vi helt och hållet tillämpade ett biodynamiskt system.
<P>
Som en av mina kolleger nämnde skulle genmodifierade organismer göra det möjligt för oss att verkligen framställa en växt som är motståndskraftig mot många sjukdomar och som skulle behöva besprutas mycket mindre. Vi skulle förmodligen minska kemikalieanvändningen på dessa grödor med mer än 50 procent, men vi har förvisso stängt av våra sinnen för hela debatten och återigen kommer vi att sänka konkurrenskraften inom det europeiska jordbruket. Vi måste förlika oss med den globala marknadens verklighet.

<SPEAKER ID=142 LANGUAGE="NL" NAME="Maat (PPE-DE).">
Herr talman! Jag skall inte upprepa det som mina många kolleger i PPE-DE-gruppen redan sagt och som jag står bakom, Redondo, Perez, Klaß och Müller, men ett par saker vill jag ta upp. Van Brempt vill ha en allmän minskning med 50 procent. Det betyder att de som gjort bra ifrån sig och alltså redan åstadkommit stora minskningar måste minska ytterligare 50 procent. Det betyder att de duktiga straffas och det går inte för sig. En allmän minskning med 50 procent är alltså inte rätt.
<P>
Den andra saken är att hon talar om tre meter avstånd från vattendrag. Man måste inse vad det betyder men i allmänhet är det så att där det växer bra finns det också vatten. Det betyder att precis i de områden där de naturliga förutsättningarna är bra bestraffas egentligen effektiva producenter. Det går inte för sig, så fungerar det inte.
<P>
Det tredje är att jag förvånas över att en diskussion om genetiskt modifierade organismer och skydd av grödor blandas ihop här. Jag tycker att de diskussionerna måste hållas isär. Jag är själv mycket återhållsam när det gäller genetiskt modifierade organismer, det erkänner jag, men jag tycker inte att de hör hemma i den här diskussionen.
<P>
Min fjärde punkt är att med avseende på hela området för växtskydd så måste det inriktas på att stimulera goda målsättningar och inte bara på ren bestraffning. Det saknar jag i betänkandet och jag vill uppmana alla i parlamentet att i varje fall rösta för ändringsförslagen från Europeiska folkpartiet eftersom det betyder att vi åter står litet med båda fötterna på jorden och samtidigt försöker göra det ännu bättre i framtiden.

<SPEAKER ID=143 LANGUAGE="NL" NAME="Van Brempt (PSE).">
Herr talman! Jag skall inte dra ut allt för långt på tiden men jag vill ändå säga något till de personer som kanske lyssnar till den här debatten, vem vet. Det är väldigt påtagligt, det är första gången som jag är med om det, att jag hör ett helt batteri europeiska folkpartister efter varandra säga samma sak. Till de som lyssnar: det finns faktiskt andra partigrupper med andra åsikter här i parlamentet också.
<P>
Jag vill helt kort få bort några fördomar. Det finns nämligen de här som gärna föser in mig i ett hörn som ?en aning världsfrånvarande, en aning naiv?, ?en som sitter på sitt kontor och hitar på lite konstiga förslag?. Det har jag faktiskt inte gjort, jag har verkligen undersökt, jag har frågat om råd och jag har till exempel sett att i ett antal medlemsstater i Europeiska unionen, till exempel i vår ärade kommissionsledamots hemland, har det skett en effektiv minskning som är mycket påtaglig. Det som går att genomföra i Sverige, går även i Nederländerna, går även i Belgien och går även i Förenade kungariket. Vi kan göra det om vi vill. Jag utmanar var och en att gå igenom mitt betänkande. Jag såg inte någon plats där det står att jag är emot bekämpningsmedel. Jag vet att de behövs, de är till och med önskvärda. Vi kan dock använda lite mindre av dem. Naturligtvis är en minskning av användningen ett komplement till en riskminskning som i mina ögon är viktigare men eftersom det finns en enhällighet om det så har jag inte inriktat mig på den frågan. Jag har också alltid i utskottet sagt att dessa 50 procent inte är någon fetischism för mig. Kanske måste vi sätta dit 30 procent, kanske 40, kanske 60, men jag vill ha en målsättning. Vi vet ju alla att om vi inte ställer upp en målsättning i det här parlamentet så kommer vi egentligen ingenstans. Vi måste se till - det är ett av de ändringsförslag som jag lagt fram i plenum - att de insatser som andra medlemsstater redan gjort och de insatser som behöver göras, olika i de olika medlemsstaterna, tas med i beräkningen. Jag uppmanar igen mina kolleger från Europeiska folkpartiet att inte heller se dogmatiskt på mitt betänkande. Det försöker jag inte göra själv heller.
<P>
Bara en liten sak till, herr talman. Alla har gått över sin tid och alla har de sagt samma sak så nu vill jag också säga något om skatterna. Det har sagts här: ?Naturligtvis kommer skatterna inte att göra att riskerna minskar?. Jag är inte dum, det vet jag också. Vad behövs de skatterna för då? För att få principen om att förorenaren betalar att fungera på ett bra sätt. Det finns väldigt många samhällskostnader och jag frågar er: tycker ni att det är normalt att de samhällskostnaderna bärs upp av alla eller på ett rättvist sätt av de som förorenar produkterna? Det, herr talman, är en av utmaningarna.

<SPEAKER ID=144 NAME="Talmannen.">
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=146 NAME="Talmannen.">
 Nästa punkt på föredragningslistan är ett betänkande (A5-0044/2003) av Lannoye för utskottet för miljö, folkhälsa och konsumentfrågor om förslaget till Europaparlamentets och rådets direktiv om begränsning av användning och utsläppande på marknaden av nonylfenol, nonylfenoletoxilat och cement (tjugosjätte ändringen av rådets direktiv 76/769/EEG)(KOM(2002) 459 - C5-0382/2002 - 2002/0206(COD)).

<SPEAKER ID=147 LANGUAGE="EN" NAME="Liikanen">
För det första skulle jag vilja uttrycka min tacksamhet till ledamöterna för det intresse som de har visat detta förslag och särskilt till föredraganden Lannoye för hans konstruktiva arbete.
<P>
Det här är ett viktigt direktiv eftersom det kommer att införa ett förbud mot rengöringsmedlet nonylfenol som har identifierats utgöra oacceptabla risker för vattenmiljön. Det är ett mycket omfattande förslag, eftersom det förbjuder utsläppande på marknaden och användning av nio olika tillämpningsområden där detta ämne skulle kunna släppas ut i vattenmiljön. Det föreslagna direktivet kommer därför att främja att säkrare alternativ släpps ut på marknaden och används.
<P>
Dessutom fastställer man i förslaget en strikt gräns för krom VI i cement, eftersom krom VI har visat sig framkalla invalidiserande och allergiska eksem, särskilt bland cementarbetare. Varje år upptäcks hundratals nya invaliditetsfall inom EU som medför höga kostnader för arbetsförsäkringssystemen.
<P>
Det föreslagna direktivet sörjer inte bara för skyddet av folkhälsan och miljön, utan det skyddar även den inre marknaden, eftersom det skulle medföra harmoniserade bestämmelser för hela gemenskapen.
<P>
I den förhandlingsprocess som håller på att avslutas har man haft behållning av det nära samarbetet mellan parlamentet, rådet och kommissionen. Jag är mycket glad över det framgångsrika arbete som vi haft tillsammans och jag hoppas att detta viktiga direktiv nu kan slutföras. Jag samtycker därför till alla de ändringsförslag som Lannoye har lagt fram för denna kompromiss, så att detta viktiga direktiv kan slutföras under den första behandlingen.

<SPEAKER ID=148 LANGUAGE="FR" NAME="Lannoye (Verts/ALE)">
Herr talman! Vi vill gärna återgälda komplimangerna i dag. På alla kollegers vägnar vill jag tacka kommissionen för dess förslag. Det är ett utmärkt förslag och det arbete som utförts av utskottet för miljö, folkhälsa och konsumentfrågor har underlättats av det faktum att diskussionsunderlaget från början var mycket bra.
<P>
I likhet med kommissionsledamoten vill jag påminna om att nonylfenol och nonylfenoletoxilat - jag kallar dem NPE för att underlätta diskussionen - klassificeras som mycket giftiga ämnen för vattenlevande organismer, ämnen som bioackumuleras i vattenlevande organismer och som även visat sig ha endokrinstörande effekter. I ramdirektivet om vatten från 2000 klassificeras de som farliga ämnen.
<P>
I kommissionens förslag föreslås att användningen av dessa ämnen skall förbjudas inom åtta särskilda områden och utskottet för miljö, folkhälsa och konsumentfrågor föreslår med denna utgångspunkt att tillämpningsområdet skall utsträckas till att omfatta beståndsdelar i bekämpningsmedel och beståndsdelar i biocider. Utskottet föreslår också att gränsvärdet för NPE skall anpassas till gränsvärdet för nonylfenol - NP - vilket innebär att NPE får ett gränsvärde på 0,1 procent. Vidare krävs en ändring av direktivet om avloppsslam, för att införa ett gränsvärde för koncentrationer av samma ämnen i avloppsslam.
<P>
När det gäller cement som innehåller icke försumbara mängder av krom VI, kan det orsaka allergiska reaktioner vid kontakt med händerna. Individuella skyddsåtgärder, det vill säga handskar, är visserligen nödvändiga, men man kan ofta konstatera att de inte är tillräckliga för att förhindra reaktioner av denna typ. Genom att tillsätta ett reaktionsmedel, i allmänhet järnsulfat, reduceras krom VI till en ofarlig kemisk form. Utskottet för miljö, folkhälsa och konsumentfrågor föreslår att obligatorisk tillsats av reaktionsmedel skall utsträckas till att omfatta alla cementpreparat som innehåller mer än 2 ppm krom VI, med ett begränsat undantag vid användning av slutna och helautomatiska system. Det är en väsentlig åtgärd både för berörda arbetstagare, och jag tänker då särskilt på byggnadsarbetare, som för de offentliga budgetarna som måste betala ut stora belopp till dem som drabbas av hudallergier. Jag vill påpeka att vi har en siffra för Tyskland som gör det möjligt att bedöma detta problems ekonomiska återverkningar - 36 miljoner euro i ersättningar årligen. Jag vill tillägga att krom VI är ett cancerogent och mutagent ämne som misstänks förorsaka lungcancer och cancer i andningsorganen genom att det förekommer i damm.
<P>
Utskottet för miljö, folkhälsa och konsumentfrågor kräver därför två saker. För det första kräver utskottet en ändring av direktivet om skydd för arbetstagarna mot risker vid exponering för kemiska agenser, så att man inför ett gränsvärde för koncentrationer av damm i luften. Vidare kräver utskottet att lagstiftningsinitiativ av samma typ som de som antagits för obrukbara fordon och elektrisk och elektronisk utrustning skall antas för andra sektorer där krom VI används i olika produkter.
<P>
Som jag redan har sagt var kommissionens förslag redan från början mycket bra, vilket underlättade vår uppgift och gjorde att vi efter att ha diskuterat med rådets företrädare kunde lägga in en överläggning före omröstningen i kammaren, så att vi kunde nå en överenskommelse i förstabehandlingen. Omröstningen i utskottet för miljö, folkhälsa och konsumentfrågor gjorde att vi kunde vidta denna åtgärd, som godkändes av de olika politiska gruppernas ansvariga inom utskottet. Jag vill tacka dem för detta. Vi kunde på detta sätt nå en överenskommelse mellan de tre institutionerna innan omröstningen i kammaren, inte om allt - det är uppenbart att det fortfarande finns olika uppfattningar på ett antal punkter - men i alla händelser på de väsentliga punkterna. I mina hemtrakter finns det ett talesätt som lyder ?det bästa är det godas fiende?. Jag har för min del ansett att det goda i detta fall är att nå ett resultat, då det huvudsakliga målet är att påskynda genomförandet av de antagna texterna.
<P>
Jag vill därför officiellt och med stor värme tacka kommissionsledamoten och de ansvariga i kommissionen, samt det grekiska ordförandeskapet, som gjort det möjligt för oss att nå en helhetsöverenskommelse som kommer att gå till omröstning i morgon. Därmed kommer man mycket snabbt att kunna genomföra vad jag personligen ser som det viktigaste förslaget, nämligen det som syftar till att utrota en yrkessjukdom som hör till de mest skadliga och även kostsamma för samhället - den hudallergi som orsakas av förekomsten av krom VI i cement.

<SPEAKER ID=149 LANGUAGE="EN" NAME="Goodwill (PPE-DE).">
Herr talman! Jag är väldigt glad över att de politiska grupperna har nått en kompromisståndpunkt angående det här betänkandet, som egentligen består av två kombinerade betänkanden.
<P>
Jag beklagar att jag under förhandlingarnas inledning var tvungen att vara så omedgörlig och envis, men jag är glad över att säga att när en gång De gröna, för en gångs skull, började säga något förnuftigt kunde även vi visa viss flexibilitet. I och med rådets godtagande av denna kompromiss kan de åtgärder som detta betänkande innehåller tillämpas utan försening.
<P>
Vi har enats om tre viktiga frågor: för det fösta, cementfrågan. Ingen motsäger det faktum att krom VI framkallar dermatit men vi bör givetvis inte förglömma att endast 50 procent av dermatitfallen är förbundna med denna särskilda orsak. Som föredraganden nämnde så motverkas detta problem genom att tillsätta järnsulfat till cement.
<P>
Det ursprungliga förslaget från kommissionen var att vi borde begränsa denna cementtillsats som används vid manuell användning. Men hela parlamentet enades om att detta var väldigt svårt att definiera eftersom det, när man till exempel gjuter en stor motorvägsbro eller anlägger ett stort golv, med säkerhet förekommer ett visst manuellt arbete i samband med putsning eller ytbehandling.
<P>
Den kompromiss som vi kom fram till var att endast undanta tillämpning inom slutna industriella användningsområden, till exempel vid framställning av betongblock, överstycken av betong eller andra liknande produkter.
<P>
Den andra frågan gällande cement var riskerna med långsiktig exponering. Föredraganden har talat om de cancerogena och mutagena problemen med krom VI, men givetvis är det ingen som realistiskt antyder att förekomsten av krom VI i cement utgör en risk. Vi bör emellertid se över den här frågan utan att vålla onödiga farhågor som skulle oroa de anställda inom denna industrigren och förvisso göra försäkringsbranschen misstänksam. Det är viktigt att vi fastställer gränsvärden och att vi gör det på ett förnuftigt sätt, även om vi redan har fastställda gränsvärden i Förenade kungariket.
<P>
Beträffande frågan om nonylfenol så är det ett för vattnet miljöfarligt ämne, och trots att många i utskottet försökte tala om hälsorisker och ta upp andra faktorer, måste vi koncentrera oss på detta förestående fall och se till så att nonylfenol inte når vattenvägar och att det förbjuds att tillämpas där det inte finns något alternativ.
<P>
Vi behöver undantag och problemet med att använda nonylfenoletoxilat som en beståndsdel i bekämpningsmedel är något som vi har inriktat oss på. Kompromissen är att tillåta det i de befintliga bekämpningsmedlen till dess att deras licensperiod har gått ut, men det kommer att förbjudas i nya bekämpningsmedel. För övrigt tillåts det fortfarande användas i spermiedödande medel vid framställning av kondomer där det inte finns något alternativ.
<P>
Jag är nöjd att vi har nått en överenskommelse och kunnat undvika en andra behandling och en eventuell förlikning.

<SPEAKER ID=150 LANGUAGE="EN" NAME="Bowe (PSE).">
Herr talman! På den socialdemokratiska gruppens vägnar skulle jag vilja välkomna det här betänkandet och det arbete som har utförts i synnerhet av föredraganden och alla andra som varit delaktiga i att nå en överenskommelse under den första behandlingen och sålunda påskyndat genomförandet av detta förslag.
<P>
För det första, vad beträffar cement har vi gjort väsentliga framsteg. Problemet har erkänts och identifierats över hela Europa. Cement är en allvarlig orsak till eksem för samtliga anställda inom yrken som omfattar en regelbunden användning av cement. Åtskilliga erfarenheter och åtskilliga byggnadsprojekt där man använt cement som förbättrats med järnsulfat har visat att en medveten användning av denna cement medför en mycket väsentlig minskning av antalet eksemdrabbade fall inom industrin. Det är påtagligt att föreskrifter om detta skulle kunna medföra betydande förbättringar för många anställda över hela Europa. Samtidigt som vi var tvungna att godta vissa kompromisser för att nå en överenskommelse under den första behandlingen så kunde vi nå en rimlig kompromiss, även om vi måste fortsätta att undersöka de problem som är förbundna med användningen av cement i slutna system. I själva verket tror jag aldrig att jag för egen del har sett ett slutet system i någon fabrik där cement inte läcker, pressar sig fram eller sprutar ut någonstans inom systemet och tämligen regelbundet kommer i kontakt med arbetarna. Vi måste fortsätta att undersöka denna fråga.
<P>
När det gäller nonylfenoletoxilat har vi återigen gjort väsentliga framsteg - framsteg som tyvärr inte kunnat resultera i ett omedelbart genomförande av fullständiga kontroller. Men de kompromisser som vi har uppnått är rimliga. För det första, endast där dessa tillämpningar verkligen är oundvikliga, till exempel inom användningen av spermiedödande medel, har vi tillåtit en fortsatt tillämpning, och vi är fortfarande angelägna att hitta lämpliga och ändamålsenliga alternativ; för det andra, i de fall då vi har beslutat att upphöra med användningen av dessa tillämpningar, till exempel som beståndsdel i bekämpningsmedel har vi gett en rimlig tidsfrist för utfasning och en rimlig möjlighet för industrin att framställa nya produkter som är lämpliga och effektiva att användas och där man inte använt nonylfenoletoxilat, vilket återigen är en rimlig kompromiss. På det hela taget kan vi alla rekommendera kammaren detta betänkande i morgon bitti och jag anser det vara ett väl utfört arbete. Jag gratulerar föredraganden och ser fram emot ett snart genomförande av detta förslag och en väsentlig kostnads- och kompensationsbesparing när det gäller de industriella skador som orsakats av cement och antagligen också folkhälsan och de skador som orsakats av nonylfenoletoxilat.

<SPEAKER ID=151 LANGUAGE="PT" NAME="Ribeiro e Castro (UEN).">
Herr talman, herr kommissionär, kära kolleger! Detta förslag till direktiv har en inramning av generösa mål, hälsoskyddet och miljöskyddet. Vi stöder med lätthet förslaget och föredraganden när det gäller den nödvändiga försiktigheten med nonylfenol och nonylfenoletoxilat, vars farlighet är fastställd och inför vilken det inte finns något annat sätt att agera än genom förslaget till direktiv.
<P>
Men vi hyser allvarliga reservationer när det gäller direktivets nödvändighet och läglighet när det gäller cement. Detta av vissa skäl. För det första anser vi att det är tekniskt felaktigt och politiskt förvånande att man i samma lagtext blandar odiskutabelt farliga produkter med cement. För det andra står det klart för oss att det ännu inte har gått tillräcklig tid av tillämpningen av direktiv 2001/60/EEG när det gäller märkning, för att kunna dra säkra slutsatser när det gäller dess tillräcklighet eller otillräcklighet för att minska eller eliminera de mest oroande fallen på detta område. För det tredje gör inte den information vi har att vi med samma uppenbara säkerhet som vissa kolleger kan fastställa en verklig och rigorös riskanalys när det gäller krom VI, något vi vet fortfarande är kontroversiellt bland experterna.
<P>
Slutligen, om dessa begränsningar antas, så anser vi att det på något sätt är att fastställa en diskriminering som genom undantag skulle gynna cementproducenter och handel av cement i lösvikt till förfång för cement i säckar. Därför motsätter vi oss särskilt ändringsförslagen 31, 32, 33, 34 och 43, och om dessa godkänns kommer vi tyvärr att se oss tvingade att rösta emot.

<SPEAKER ID=152 NAME="Talmannen.">
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=154 NAME="Talmannen.">
Nästa punkt på föredragningslistan är ett betänkande (A5-0064/2003) av Nisticò för parlamentets delegation till förlikningskommittén om förlikningskommitténs gemensamma utkast till Europaparlamentets och rådets direktiv om ändring för tjugotredje gången av rådets direktiv 76/769/EEG om begränsning av användning och utsläppande på marknaden av vissa farliga ämnen och preparat (beredningar) (ämnen som klassificerats som cancerframkallande, mutagena eller reproduktionstoxiska (c/m/r)) (PE-CONS 3606/2003 - C5-0016/2003 - 2001/0110(COD)).

<SPEAKER ID=155 LANGUAGE="EN" NAME="Liikanen">
Herr talman! Jag skulle vilja uttrycka min tacksamhet till ledamöterna för deras intresse i detta förslag och särskilt till föredraganden Nisticò för hans konstruktiva arbete.
<P>
Det här är ett viktigt direktiv eftersom det kommer att medföra ett förbud mot ämnen som har identifierats och klassificerats som cancerogena, mutagena eller reproduktionstoxiska, så kallade CMR-ämnen. Det är ett långtgående förslag eftersom det förbjuder försäljning och alla eventuella tillsatser av dessa ämnen till allmänheten. Det föreslagna direktivet kommer därför att främja att säkrare alternativ släpps ut på marknaden och används.
<P>
Dessutom tillgodoser det föreslagna direktivet inte endast ett hälsoskydd för konsumenterna utan det skyddar även den inre marknaden. Det kommer att införa harmoniserade bestämmelser i hela gemenskapen.
<P>
Orsakerna till att förorda ett utvidgat förbud mot produkter som släppts ut på markanden för konsumtion är begriplig. Icke desto mindre kräver detta en undersökning av de vetenskapliga bevisen, utsläppsfaktorerna och exponeringssituationen. Kommissionen kommer att ta itu med parlamentets farhågor genom att noggrant undersöka de potentiellt problematiska produkter som skulle kunna utgöra en oacceptabel risk för hälsan och miljön. Jag är glad över att detta riskbedömningsförfarande klargörs noggrant i det nya skäl 3.
<P>
Sammanfattningsvis godkänner kommissionen det nya skäl 3 och jag hoppas att detta direktiv nu kan slutföras.

<SPEAKER ID=156 LANGUAGE="IT" NAME="Lisi (PPE-DE)">
Herr talman! Jag ersätter i all ödmjukhet föredraganden Nisticò, som inte kunde vara närvarande, och jag lovar kommissionsledamoten att jag skall förmedla hans tacksamhet och hans beröm till min kollega. Som information till mina kolleger kommer jag helt kort att beskriva betänkandet som vi skall rösta om i morgon och som, som kommissionsledamoten påpekade, utgör en gemensam punkt som den parlamentariska delegationen till förlikningskommittén gav sitt stöd och som jag rekommenderar kammaren att anta i omröstningen i morgon.
<P>
Det gäller, som kommissionsledamoten redan påpekat, en ändring av den tjugotredje ändringen av direktiv 76/769/EEG om begränsning av användning och utsläppande på marknaden av vissa farliga ämnen och preparat, dvs. de ämnen som klassas som cancerogena, mutagena eller giftiga för reproduktionen. Förslaget bygger på artikel 95 i fördraget och har två huvudmål: å ena sidan att skydda den inre marknaden genom att införa harmoniserande regler när det gäller utsläppande på marknaden och användning av de ämnen som angetts ovan, å den andra att skapa ett gott skydd för folkhälsan och miljön.
<P>
Det kan vara lämpligt att påpeka att vi i första hand talar om 25 ämnen, av vilka 14 klassats som cancerogena i klass 2, till exempel vissa salter av kobolt, kadmium, benzopyren, azoiska färgämnen etc. Tre av dessa har klassats som mutagena och åtta som giftiga för det reproduktiva systemet. Man har t.ex. konstaterat att kobolt har cancerogena effekter på laboratoriedjur och på människan, framför allt ger det lungcancer och tumörer i myokardiska vävnader. Kadmiumdamm kan orsaka testikelcancer, förutom lungcancer. Efter denna korta redovisning kan man med andra ord konstatera att det handlar om mycket farliga ämnen.
<P>
Arbetet med betänkandet har pågått i snart två år. I februari 2002 godkände Europaparlamentet i första behandlingen två ändringsförslag som rådet delvis upptog i sin gemensamma ståndpunkt i juni 2002. I den andra behandlingen 2002 godkände parlamentet ett ändringsförslag till beaktandesatserna. Vi befinner oss med andra ord i slutskedet av detta förlikningsförfarande, detta trepartsmöte. Som redan sagts återstod problemet att definiera de produkter i vilka dessa ämnen eventuellt förekommer, snarare än ämnena själva. Överenskommelsen i den enda punkt som diskuterades under förlikningen innebär att kommissionen så snart som möjligt skall presentera ett lagförslag om att förbjuda användningen av produkter, denna gång produkter, som innehåller de ämnen som klassats som cancerogena, mutagena eller giftiga för reproduktionssystemet. Men, och detta är en precisering som föredragande anser vara mycket viktig, där det finns vetenskapliga belägg för att produkterna avger dessa ämnen, vilket i praktiken innebär att allmänheten utsätts för de risker som angetts ovan. Av den anledningen anser delegationen att det uppnådda resultatet är tillfredsställande för parlamentet och rekommenderar kammaren att godkänna det.

<SPEAKER ID=157 LANGUAGE="FR" NAME="Ferreira (PSE).">
Herr talman, herr kommissionär, ärade rådsmedlemmar, kära kolleger! Således skall vi nu besluta om Nisticòs betänkande. Detta betänkande är viktigt, eftersom det såsom nyss påpekats syftar till att förbjuda utsläppande på marknaden av ämnen som nyligen klassificerats som cancerogena, mutagena och reproduktionstoxiska, och utgör den 23:e ändringen av direktivet, vilket måste understrykas. Man måste givetvis välkomna Europeiska unionens beslut i denna fråga och det faktum att frågan regelbundet har tagits upp till diskussion, allteftersom vi har fått tillgång till ny information. De exempel som nämndes av Lisi visar tydligt hur nödvändigt det var att förbjuda dessa farliga ämnen.
<P>
Vid förlikningsförfarandet ville rådet dock inte behålla förslaget om att utsträcka textens tillämpningsområde till produkter. Syftet är enligt rådet att undvika en alltför komplex lagstiftning som riskerar att bli omöjlig att tillämpa. Argumentet att dessa ämnen förekommer i 30 000 produkter och att det är svårt att göra bedömningar för så många produkter är förnuftigt. Men skulle man inte redan nu kunna kräva att en sådan bedömning sker för nya produkter som släpps ut på marknaden och som innehåller ämnena i fråga?
<P>
Till följd av den överenskommelse som träffats mellan parlamentet och rådet har kommissionen åtagit sig att lägga fram ett lagstiftningsförslag om att förbjuda användning av produkter som innehåller cancerogena, mutagena och reproduktionstoxiska ämnen (c/m/r) när det vetenskapligt har bevisats att exponering för dessa ämnen innebär en risk för allmänheten. Detta förslag går i den riktning vi önskar, och det är önskvärt att det snarast omsätts i praktisk handling.
<P>
När det gäller arbetsmetoden vill jag påminna om att utskottet för miljö, folkhälsa och konsumentfrågor redan behandlar den 25:e ändringen av direktivet om förbud mot utsläppande på marknaden av c/m/r, samtidigt som detta betänkande handlar om den 23:e ändringen av direktivet. Självklart omfattar denna 25:e ändring andra ämnen och beredningar, men kanske vore det bättre att samordna antagandet av de olika texterna på ett bättre sätt, framför allt när de handlar om produkter som är farliga för människor och miljö. Cancerogena, mutagena och reproduktionstoxiska ämnen, kemiska produkter och bekämpningsmedel bör granskas ur samma perspektiv, med avseende på hur säkra eller farliga de är för människor och miljö.
<P>
Det finns också en fråga som det hädanefter är viktigt att uppmärksamma mer, nämligen risk och bevisbörda. Det företag som släpper ut en produkt på marknaden måste garantera konsumenterna att produkten inte är giftig. Det är inte konsumenterna som skall bevisa att en produkt är giftig. Det är inte efter utsläppandet på marknaden och på grund av att produkten faktiskt visat sig vara giftig som den skall förbjudas. Det skall istället ske innan den släpps ut på marknaden.

<SPEAKER ID=158 NAME="Schörling (Verts/ALE).">
Herr talman! Nisticò är inte här, men vi skall behandla den tjugotredje ändringen av detta direktiv, som begränsar användningen och utsläppande på marknaden av farliga ämnen och beredningar som klassificerats som cancerframkallande, mutagena eller reproduktionstoxiska.
<P>
Naturligtvis stöder jag och min grupp att det nu läggs till ytterligare 25 farliga ämnen på förbudslistan. Själv är jag också föredragande för den tjugofemte ändringen av detta direktivet, genom vilken ytterligare ett antal ämnen läggs till. Det är inte alls det som är kontroversiellt i denna rekommendation, utan min kritik gäller mer det som inte finns med och bristerna i den nuvarande lagstiftningen. Beteckningen ämnen och preparat täcker inte alls användningen av c/m/rämnen i konsumentprodukter, dvs. i de produkter som vi konsumenter i första hand kommer i kontakt med och genom vilka vi exponeras för dessa farliga ämnen, t.ex. när vi köper leksaker, textilier, ett nytt golv osv. Direktivet täcker därmed inte den huvudsakliga källan till det vi exponeras för, cancerframkallande och farliga ämnen.
<P>
I första behandlingen bad Europaparlamentet kommissionen att utöka direktivet till att omfatta försäljning av konsumentprodukter, och vi bad om ett förslag till 2002. I den gemensamma ståndpunkten säger rådet att det behövs en full riskutvärdering för att restriktioner för produkter skall kunna införas. Dessutom kommer det häpnadsväckande argumentet från rådet att detta verkligen kommer att bli svårt, eftersom det rör sig om så många produkter. Det är ju just därför som det behövs ett direktiv, nämligen så att människor inte fortsätter att exponeras för cancerframkallande ämnen via konsumentprodukter.
<P>
Den förlikning som vi nu skall ta ställning till, och det som är Nisticòs rekommendation, är en kompromiss som jag menar står helt i motsatsställning till den nya kemikaliepolicy som vi har antagit, där det föreslås att c/m/rämnen inte kommer att tillåtas att användas i produkter om de inte har visat sig vara säkra, dvs. så kallad omvänd bevisbörda. Vad vi nu har i det resultat som har uppnåtts är ingen omvänd bevisbörda och restriktioner bara om det genom en riskutvärdering kan påvisas att det finns en risk, alltså precis den politik som alla institutioner har erkänt inte fungerar för att skydda människors hälsa. Tyvärr dröjer det ganska många år innan kemikaliepolitiken träder i kraft. Vi hade behövt åtgärder för c/m/rämnen i konsumentprodukter omgående för att skydda människors hälsa. Därför kommer gruppen De gröna inte att rösta för rekommendationen.

<SPEAKER ID=159 LANGUAGE="EN" NAME="Bowe (PSE).">
Herr talman! Jag välkomnar detta betänkande och några av dem som vi har kunnat se gå igenom detta parlament under de senaste månaderna. Jag välkomnar verkligen Schörlings betänkande som vi kommer att rösta om under sammanträdesperioden i Strasbourg om några veckor. Vi lägger ned en gedigen arbetsinsats, utformar ett gediget informationsmaterial och skapar viktiga prejudikat när vi går mot ett fastställande och införande av en ny kemikaliepolitik som vi förväntar oss komma från kommissionen inom kort.
<P>
Vad som tydliggörs för oss alla är helt enkelt att de befintliga analyserna av kemikalier och de befintliga kemikalierna på marknaden inte är tillfredsställande. I fråga om ett flertal kemikalier på marknaden för närvarande vet vi helt enkelt inte hur pass riskfyllda eller riskfria de är. Vi behöver ett nytt system. Vi välkomnar det nya systemet som är på väg och, om ni så vill, i det gamla systemets sista ögonblick måste jag säga att jag minns mer av det ursprungliga direktivets ändringsförslag än vad jag önskar att jag minns, trots att jag inte har varit här länge nog för att minnas det ursprungliga direktivet, och jag har alltid ansett att vi inte har varit tillräckligt konsekventa i det vi har gjort. Jag samtycker till vissa av anmärkningarna från Schörling. Vi behöver en ny kemikaliepolitik. Vi väntar på den nya kemikaliepolitiken, kommissionen - var är den?

<SPEAKER ID=160 NAME="Talmannen.">
Debatten är avslutad.
<P>
Omröstningen kommer att äga rum i morgon kl. 11.00.

<SPEAKER ID=162 NAME="Talmannen.">
Nästa punkt på föredragningslistan är en muntlig fråga (B5-0086/2003) av Stevenson för fiskeriutskottet om problem i samband med genomförandet av förordning (EG) nr 2561/2001 om främjande och omställning av de fartyg och fiskare som fram till och med 1999 var beroende av fiskeavtalet med Marocko.

<SPEAKER ID=163 LANGUAGE="EN" NAME="Stevenson (PPE-DE).">
Herr talman! Till följd av EU:s misslyckande med att förnya fiskeavtalen med Marocko blev det tydligt att det skulle få omfattande socioekonomiska följder inom gemenskapen. Det tidigare avtalet med Marocko utfärdades i november 1999. Vid den tidpunkten var detta det största internationella avtalet mellan gemenskapen och ett tredje land. Ett stort antal fartyg och arbetstillfällen inom EU var beroende därav, huvudsakligen i Spanien men även i Portugal. I avsaknad av ett nytt avtal tvingades ett stort antal av gemenskapens fartyg från Galicien, Andalusien och Portugal som verkade inom detta ramverk att upphöra med sin fiskeverksamhet. I och med att man erkände de svårigheter som orsakats av bristen på ett nytt fiskeavtal enades gemenskapen om att anslå mer än 190 miljoner euro för att stödja omställningen av de fiskefartyg som hade verkat inom Marockos vatten. 94,6 procent av dessa medel reserverades för Spanien och återstoden för Portugal.
<P>
När emellertid olyckan med Prestige inträffade förra november, och Galiciens kuster täcktes av ett lager med svart olja började vi söka efter katastrofbistånd för att mildra det katastrofala lidandet i denna regions fiskesamhällen. Vi upptäckte att 30 miljoner euro av de medel som avsatts för att hantera det marockanska problemet vid här tillfället ännu inte hade spenderats. Europaparlamentet enades därför under sammanträdesperioden i december 2002 att vi omedelbart skulle omdirigera dessa medel för att bistå olyckan med Prestige i Galicien.
<P>
Icke desto mindre har det faktum att den marockanska fonden inte till fullo hade använts väckt vissa viktiga frågor. Vid fiskeriutskottets möte i februari 2003 beskrev företrädare för industrin och från de andalusiska regionala myndigheterna vilka problem de hade stött på i och med genomförandet av denna förordning. Det stod snart klart att de kriterier enligt vilka fiskarna kunde göra anspråk på dessa bistånd var alltför komplicerade och de hade visat sig vara så strikta att mycket få fiskare i själva verket hade lyckats erhålla dessa medel.
<P>
Företrädare för industrin uppgav för vårt utskott att potentiella förmånstagare förlorar på kompensationsåtgärder på grund av de alltför stränga tidsfrister och regler som kommissionen har fastställt. Till exempel beviljas statligt stöd endast till fiskare som har åtagit sig att skrota fartyg, ändra fartygens verksamhet eller som har gått med på en permanent omplacering av ett fartyg till ett tredje land genom avtal om samriskföretag. I synnerhet de besättningsmedlemmar som har förlorat sina arbeten kan inte ansöka om de individuella premierna på 12 000 euro om inte ägaren beslutar sig för att omplacera eller skrota fartyget. Detta innebär att många fiskare som lever i de regioner som berördes av misslyckandet med Marocko-avtalet ännu inte har mottagit något finansiellt stöd.
<P>
Jag behöver knappast påminna kammaren att Europaparlamentet för två veckor sedan, under vår sammanträdesperiod i Strasbourg i mars 2003, med en överväldigande majoritet av 507 röster för och 6 emot, stödde en resolution där man föreslog att 150 miljoner euro skulle utbetalas som en kompensation till de fiskare som drabbats av de drakoniska åtgärderna för torskens återhämtning som nu införts i Irländska sjön och Nordsjön. Jag känner till att vi fortfarande förhandlar med kommissionen och rådet med avseende på var detta katastrofbistånd skulle kunna komma ifrån, men jag förlitar mig på att vi inte kommer att upprepa de misstag som gjordes med den marockanska fonden. Vi måste se till att när vi i framtiden identifierar ett behov av katastrofbistånd till fiskesektorn kan tillgodose det på ett sätt som är såväl vederbörligen inriktat som hastigt fullbordat. Låt oss förvissa oss om att det då förekommer ett minimum av pedanteri och byråkrati.
<P>
Jag har just denna eftermiddag återvänt från Galicien där jag deltog i möten och besökte omgivningarna tillsammans med ledamöter från utskottet för regionalpolitik, transport och turism för att med egna ögon kunna se saneringsverksamheten i kölvattnet efter olyckan med Prestige. Vi kunde alltför intensivt uppfatta den svåra situationen i de fiskesamhällen som sedan förra november har tvingats förtöja sina båtar på grund av något som de själva inte rår för. Trots det faktum att denna kammare enades om att omdirigera 30 miljoner euro förra december har inte några av dessa medel ännu frisläppts. Varför inte? Vem arbetar på detaljerna i detta biståndspaket? Var tar det stopp? Låt oss utesluta byråkratin och få igång hjälpen! Låt oss ta lärdom av det som hände under Marockoavtalet och få någon ordning på detta i framtiden.

<SPEAKER ID=164 LANGUAGE="DE" NAME="Fischler">
Herr talman, mina damer och herrar ledamöter! I januari i år besökte min avdelning tillsammans med de spanska myndigheterna de områden i Spanien som nu diskuteras och kunde gemensamt konstatera följande: de medel som har avsatts för att slutgiltigt ta fartyg ur drift, för att modernisera fartyg och för att bilda samriskföretag har utnyttjats på ett tillfredsställande sätt.
<P>
Detsamma gäller dock inte nyttjandet av medel för sociala åtgärder. Här finns det problem. Fiskarna utnyttjar inte de avsatta medlen för sociala åtgärder fullt ut därför att de inte går i land med vissa villkor i vår förordning. Fiskare som förlorade arbetet på grund av att avtalet med Marocko inte förlängdes har nämligen endast rätt till kompensationsbetalning om deras arbetsgivare skrotar sitt fartyg eller bildar ett blandat bolag. Om fartyget däremot fortsätter att användas under privat flagg i andra vatten som tillhör tredje land - eller i gemenskapens vatten - då har dessa fiskare inte längre rätt till kompensation. Detta är också logiskt eftersom dessa fartyg fortsätter att vara verksamma inom fiskesektorn, varför man också utgår från att besättningen fortsätter att arbeta.
<P>
Vi har nu kommit överens om att de spanska myndigheterna skall informera kommissionen om var och varför det har uppstått sociala problem för fartyg som inte har skrotats och för vilka inga strukturmedel har kunnat tas i anspråk. Därmed, mina damer och herrar, vill jag meddela att vi kommer att fatta beslut om punkterna 1 och 2 i ert resolutionsförslag så snart vi har erhållit och kunnat kontrollera alla nödvändiga fakta från den spanska regeringen. Punkt 3 i resolutionen hänger direkt samman med detta. Om kommissionen finner skäl att fatta ett positivt beslut, kommer vi givetvis även att ändra villkoren för den proportionellt beräknade återbetalningen för att garantera likabehandling av fiskarna.

<SPEAKER ID=165 LANGUAGE="ES" NAME="Varela Suanzes-Carpegna (PPE-DE).">
Herr talman! Jag vill på fiskeriutskottets vägnar tacka kommissionsledamoten och även ordförande Stevenson för den solidaritet de har visat gentemot Galicien. Kära kolleger, de få av er som är här vid den här tiden på kvällen! Jag vill betona att förlängandet av avtalet med Marocko var en av fiskeriutskottets främsta prioriteringar.
<P>
När det stod klart att det inte var möjligt att nå ett avtal började vi snabbt arbeta för att de budgetbelopp som hade avsatts för avtalet skulle återgå till de fiskare som berördes. Efter svåra politiska förhandlingar och budgetförhandlingar lyckades vi få dessa pengar, men den praktiska tillämpningen av förordningen har visat att det är nödvändigt att förbättra den, så att ingen av de potentiella förmånstagarna skall gå miste om en enda euro som de kan ha rätt till, och detta kämpar vi hårt för.
<P>
Detta är syftet med det resolutionsförslag från fiskeriutskottet som vi kommer att rösta om i morgon. Det förslag som vi har lagt fram har förbättrats med hjälp av de förslag som den socialdemokratiska gruppen har bidragit med och vi enades snabbt, vilket vi alla bör vara glada för. Jag hoppas att kommissionen kan godta de förslag till ändring av förordning (EG) nr 2561/2001 som vi kommer att rösta om i morgon i sin helhet, så att vi skall kunna förbättra det sociala skyddet, vilket är vad vi alla vill, såväl kommissionen som vi. Jag anser att vi är skyldiga att göra detta.

<SPEAKER ID=166 LANGUAGE="ES" NAME="Miguélez Ramos (PSE).">
Herr talman! Den 15 november 2001 var jag föredragande för betänkandet om förordning (EG) nr 2561/2001 om främjande av omställning av de fartyg och fiskare som var beroende av fiskeavtalet med Marocko. Då antog parlamentet en rad ändringsförslag, som i mycket liknar dagens förslag, vilka syftar till att göra förordningen mer flexibel och för att se till att omställningen av denna del av gemenskapsflottan som, vilket kommissionsledamoten vet, utgörs av fiskare från Andalusien, Kanarieöarna, Galicien och Portugal, och som fråntogs de fiskevatten där de traditionellt bedrev sitt fiske.
<P>
Rådet antog förordningen, men godtog dock endast delvis parlamentets ändringsförslag. Till följd av detta visade det sig under tidens gång att vi hade rätt i våra farhågor om förordningen: att den är alltför stelbent och att en stor del av de fiskare som berörs inte har kunnat ansöka om bidragen för omställning.
<P>
Fiskeriutskottet har besökt Galicien och Andalusien under de två gångna åren, och har kunnat bekräfta att följderna av att avtalet inte förlängdes är allvarliga. Vi har kunnat konstatera att detta berör 400 fartyg, 4 300 fiskare och hela områden i Galicien och Andalusien, förutom en hel rad industrier som är knutna till fisket och som även de har fått upphöra med sin verksamhet. I december förra året omfördelades ett belopp på 30 miljoner euro till dem som drabbats av katastrofen med Prestige: dessa 30 miljoner euro är framför allt ett bevis på att dessa pengar inte har kunnat utnyttjas, vilket i sin tur visar på att förordningen inte är lämpligt utformad.
<P>
Syftet med det resolutionsförslag som fiskeriutskottet lägger fram är att begära att kommissionen föreslår en ändring av förordningen, att den skall anpassas så att den blir lättare att tillämpa. Vi begär att kommissionen brådskande lägger fram ett förslag till förordning som ändrar den nuvarande förordningen för att lösa tillämpningsproblemen, vilka framför allt drabbar besättningsmännen. Kompensationsbidragen till besättningen bör inte vara knutet till fartygsägarens beslut.
<P>
För några veckor sedan meddelade kommissionen att den inte kan lägga fram förslag till ändring av förordningen, eftersom de spanska myndigheterna inte har lämnat de upplysningar som kommissionen har begärt. Generaldirektören för fiskefrågor i Andalusiens regionala regering, Junta de Andalucía, upplyste vid fiskeriutskottets sammanträde om att det var de spanska centrala myndigheterna som inte hade lämnat någon redovisning till Andalusien, som är en självstyrande region, för antalet besättningsmän i Andalusien som hade mottagit kompensationsbidrag under de sex månader då verksamheten tillfälligt hade legat nere, vilket innebär att de andalusiska myndigheterna inte ens har tillgång till uppgifter om det exakta antalet besättningsmän som har rätt till bidrag. Till följd av detta har man varit tvungen att inrätta sex kontor i de värst utsatta hamnarna, som sysselsätter totalt 12 personer, för att informera om dessa bidrag. Myndigheterna i Andalusien har själva fått investera 721 000 euro och man har också inrättat ett kostnadsfritt telefonnummer. Bara i Andalusien, herr kommissionär, har kontoret besökts av 800 personer och man har mottagit 1 500 ansökningar från besättningsmän.
<P>
Vi begär inte mer pengar, utan en lämpligare förordning för att de belopp som vi avtalar effektivt skall användas till vad de är avsedda för.

<SPEAKER ID=167 LANGUAGE="PT" NAME="Queiró (UEN).">
Herr talman! Det är med en ständig indignation och sorg jag talar om den förebådade utplånandet av en aktivitet, fisket, som har haft och borde fortsätta att ha en ekonomisk betydelse för mitt land. Fiskeavtalet mellan EU och Marocko gick ut den 30 november 1999. Portugal är granne med detta land och har en uppenbar inriktning på sjöverksamheten, en betydelsefull del av dess fiskeflotta har direkt sysslat med det fiske som omfattades av detta avtal.
<P>
De portugisiska och spanska fiskarna har drabbats hårt av att avtalet inte förnyats eftersom de i många fall har tvingats sluta fiska, vilket innebär att de inte längre kan arbeta. Jag vill inte gå tillbaka till den politiska bedömningen som vi gjorde vid tidpunkten för det fiasko som leddes av kommissionsledamot Franz Fischler som här i dag struntade fullkomligt i de portugisiska fiskarna. Vad jag vill betona är den passivitet och dåliga handlingskraft som visades då, till vilket kan läggas oförmågan att komma med stödåtgärder för de berörda redarna och fiskarna.
<P>
Dessa har förnekats rätten att fiska och att arbeta. Och när det gäller kompensation med stödåtgärder och omställning av flottan och till det den enskilda ersättningen har de stött på en mycket stel och olämplig gemenskapslagstiftning med praktiskt taget olösliga tillämpningsproblem. Det är beklagligt att man har utformat en lagstiftning med syftet att lösa situationer som denna och som tvärtom komplicerar livet för de berörda fiskarna än mer.
<P>
Den bristande flexibiliteten i förordning 2001 och de olika administrativa svårigheterna när det gäller de gällande utförandet av gällande frister har förhindrat eller kan upphäva fiskarnas tillgång till de förutsedda specialstöden, nämligen de socioekonomiska åtgärderna vars tilldelning berodde på krav som inte kan uppfyllas av mottagarna.
<P>
Det är därför viktigt att kommissionen korrigerar denna felaktighet och skyndsamt inför ett förslag till ändring av förordningen för att lösa de tillämpningsproblem som har uppstått och främst ändra tilldelningskraven för den premie som fiskarna har rätt till. Att låta tilldelningen av den individuella ersättningen på 12 000 euro till den som inte är redare utan bara arbetstagare vara beroende av förstörandet av fartyg är detsamma som att ge med en hand och ta tillbaka med den andra. Jag slutar, herr talman, herr kommissionär, med förhoppningen om att denna situation korrigeras som sig bör och att kommissionen snabbt lägger fram sitt förslag för en faktisk rättelse av de orättvisor som har skapats efter utgången av fiskeavtalet mellan EU och Marocko.

<SPEAKER ID=168 LANGUAGE="PT" NAME="Cunha (PPE-DE).">
Herr talman, herr kommissionär! Det är nu möjligt att göra en viss bedömning av tillämpningen av dessa åtgärder. Och det finns två som jag tycker är mycket betydelsefulla. Den första är kanske den viktigaste, och den har redan tagits upp av flera kolleger, och den överdrivna strängheten när det gäller utbetalning av stödet på 12 000 euro till besättningarna. Som vi vet krävs det för att de skall få dessa pengar att fartygen där de har arbetat har förstörts eller har uppgått i gemensamma företag. Kommissionsledamoten sade att kommissionen utgick från antagandet om att fartyg som inte har förstörts eller gått till gemensamma företag fiskar på andra ställen och att besättningen har arbete. Men detta är ett felaktigt antagande, för i vissa fall finns det redare som faktiskt har lyckats få fiska i andra områden med fartygen, men med bara en viss lönsamhet, eller ett alternativ med en mindre del i förhållande till det man förut hade i Marockos fiskevatten. Vid andra tillfällen väntar redarna själva på ett alternativ för framtiden. Och medan de väntar eller medan de har delalternativ är besättningarna eller fiskarna på de fartyg som fiskade i Marockos vatten arbetslösa, utan sysselsättning. Det är därför viktigt att se över denna situation och inte offra besättningarna som inte har någon skuld.
<P>
Det andra rigida elementet handlar om att när avtalet med Marocko gick ut fanns det redare som höll på att bygga fartyg för att fiska i det landets vatten. Eftersom avtalet gick ut var dessa redare tvungna att ställa om sina fartyg och byta utrustningen för att fiska i andra vatten. Detta byte av utrustning på fartygen innebar ökade kostnader, kostnader som redarna betalade. Jag anser att det vore bra om det i denna förordning eller i andra, fanns en medfinansiering från gemenskapens sida för redarnas extra kostnader.
<P>
Jag vill sluta med att, precis som andra kolleger, säga att det är viktigt att dessa frågor får en lösning. Det kommer inte att kosta mer, vad som krävs är att man kan vara så flexibel så att problemen löses.

<SPEAKER ID=169 LANGUAGE="PT" NAME="Casaca (PSE).">
Herr talman, herr kommissionär! Låt mig först gratulera fiskeriutskottet och särskilt dess ordförande, vår käre kollega Struan Stevensen, till denna debatts läglighet, för det handlar om en debatt om ett ämne som i vårt budgetkontrollutskott, vilket också kommissionsledamoten vet mycket väl, utsågs till den viktigaste frågan, frågan om den otillräckliga genomförandegraden, vilken under 2001 uppgick till över 15 000 miljarder euro. Jag vill också säga att jag innan jag kom till denna debatt kontrollerade de senaste uppgifterna om genomförandet av denna budgetpost som vi regelbundet får av kommissionen, och jag kunde se att man bortsett från framstegen ännu inte finns några mellanliggande betalningar noterade. Och detta efter att programmet har fungerat i mer än ett år! Jag anser också att denna uppgift, mer än någon annan, är extremt signifikativ när det gäller svårigheterna för att starta det. Och som våra kolleger så utmärkt har förklarat för oss, framför allt min kollega Miguélez Ramos, så handlar det inte om bristande behov av att tillämpa programmet. Detta behov finns, men det är inte helt genomtänkt i konstruktionen av förordningen, utan konstruktionen är för tung och inte gjord med tanke på verkligheten.
<P>
Jag skulle därför vilja vädja till kommissionsledamoten att ta hänsyn till det som har sagts här av våra kolleger, vilket jag anser är mycket lämpligt. Det skulle vara beklagligt för alla oss om vi här än en gång fick ett flagrant fall av otillräcklig genomförandegrad, av de europeiska institutionernas oförmåga att svara på ett verkligt behov. Jag vädjar därför till kommissionsledamoten att göra en ny och bättre analys av problemet.

<SPEAKER ID=170 LANGUAGE="DE" NAME="Fischler">
Herr talman, mina damer och herrar ledamöter! Ett snabbt klargörande. För det första: Det har hittills inte förekommit några som helst klagomål eller problem med pengaflödet för Portugals del. Alla medel som står till förfogande utnyttjas, och den portugisiska regeringen har heller inte framfört klagomål till oss om att något inte skulle stämma. För det andra: Det är korrekt att vi har gjort förskottsutbetalningar, men den slutgiltiga betalningen har inte gjorts därför att vi inte har fått en begäran om utbetalning vare sig från Spanien eller från Portugal. Vi kan inte agera innan respektive begäran inkommer. Kanske är kommissionen därmed fel adress för dessa klagomål.

<SPEAKER ID=171 NAME="Talmannen.">
Tack, kommissionär Fischler!
<P>
Debatten är avslutad.
<P>
Omröstningen kommer att äga rum i morgon kl. 11.00.

