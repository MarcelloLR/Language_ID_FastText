<CHAPTER ID="005-01">
1. Statistik över migration och internationellt skydd (omröstning)
<P>
- Före omröstningen:
<SPEAKER ID="096" NAME="Ewa Klamt " AFFILIATION="PPE-DE">
föredragande. - (DE) Herr talman, mina damer och herrar! Sedan 1999 har vi här i kammaren diskuterat lagstiftningsförslag om migration utan att ha tillgång till uppgifter att basera besluten på, medan omfattningen av de ansvarsområden som faller inom ramen för invandringspolitiken har blivit betydligt större. Därför behöver vi mer och bättre information för att effektivt kunna planera, genomföra, utvärdera och övervaka politiska åtgärder. Kommissionen har under ledning av kommissionsledamot Franco Frattini bemött parlamentets krav genom att lägga fram ett förslag till förordning om statistisk övervakning av migrationsströmmar, vilket har blivit nödvändigt på grund av medlemsstaternas oförmåga att tillhandahålla all relevant statistik, eller någon statistik alls, på tidigare frivillig basis.
<P>
Uppgifter samlas dessutom in på olika sätt, vilket gör att de hittills inte har varit jämförbara. Genom förordningen är medlemsstaterna förpliktigade att tillhandahålla alla uppgifter som kan behövas. Den skapar också harmonisering och gör det möjligt att jämföra uppgifterna. Det var ganska svårt att få rådets godkännande, medan samtliga partier i parlamentet i princip var eniga om behovet av förordningen.
<P>
Den allmänna enigheten bland grupperna innebar att parlamentets uppfattning kunde antas genom kommittéförfarandet. Det utmärkta samarbetet med skuggföredragandena, som jag vill passa på att tacka, spelade en viktig roll för att vi skulle kunna avsluta detta ärende på ett tillfredsställande sätt. Tack ännu en gång för det.
<SPEAKER ID="097" NAME="Geoffrey Van Orden" AFFILIATION="PPE-DE">
(EN) Herr talman! Jag ber om kammarens överseende. Jag vill fästa parlamentets uppmärksamhet på den fruktansvärda situationen i Zimbabwe. Vi ser med fasa och enorm frustration bilderna av hur man brutalt behandlade en fridsam folksamling i Mugabes land. Jag har hört att oppositionsledaren, Morgan Tsvangirai, har släppts fri, men han har en skallfraktur. Grace Kwinjeh, oppositionsföreträdaren i Bryssel, har fått en del av sitt öra avskuret när hon satt häktad.
<P>
Jag vet att rådets tjänstgörande ordförande har fördömt det som har skett, men kan vi agera mer konkret? Jag uppmanar särskilt ordförandeskapet att använda sitt inflytande för att övertala den sydafrikanska regeringen och de andra regeringarna inom SADC att inta en mer principiellt grundad ståndpunkt för att snarast åstadkomma förändringar till det bättre i Zimbabwe. Det räcker inte att vi vrider våra händer i förtvivlan.
<P>
(Applåder)
<SPEAKER ID="098" NAME="Talmannen">
Tack så mycket, herr Van Orden. Vi noterar ert inlägg.
