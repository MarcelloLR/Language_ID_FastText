<CHAPTER ID="002">
Uttalanden av talmannen
<SPEAKER ID="005" NAME="Talmannen">
Mina damer och herrar! Ordförandena för de politiska grupperna har bett mig att göra ett uttalande om terrorism.
<P>
För några dagar sedan, den 29 och 30 juni, skedde nya terroristattacker i London och Glasgow. De inträffade drygt tre år efter bombningarna i Madrid den 11 mars 2004 som kostade 192 människor livet och två år efter bombningarna i London den 7 juli 2005 då 56 personer dödades och mer än 700 skadades.
<P>
Några dagar senare, den 2 juli, krävde en självmordsattack i Jemen ytterligare offer: sju spanska turister och två jemeniter dödades och ytterligare åtta personer skadades. Mycket tyder på att terrornätverket al-Qaida är knutet till dessa attacker. Detta är ett hot mot oss alla.
<P>
Terrorism är ett direkt angrepp på frihet, mänskliga rättigheter och demokrati. Terrorism är ett försök att med blint våld tillintetgöra våra värden, värden som förenar oss i Europeiska unionen och i våra medlemsstater.
<P>
Var det än inträffar och vem som än bär ansvaret är terrorism ett brott som vi måste bemöta beslutsamt och solidariskt.
<P>
EU måste ansluta sig till det internationella samfundet av nationer för att bekämpa terrorism i alla dess former.
<P>
Europaparlamentet kommer i dag att diskutera Jeanine Hennis-Plasschaerts betänkande om det förslag till direktiv som kommissionen lade fram förra året och enligt vilket medlemsstaterna ska kartlägga viktiga infrastrukturer på områden som energi, hälsa, kommunikation och transport och skydda dem mot terroristattacker.
<P>
Detta kommer att göra det möjligt att vidta långsiktiga säkerhetsåtgärder mot terroristattacker. Denna föreslagna EU-strategi är ett konkret bidrag till kampen mot terrorismen.
<P>
Vi måste vidta alla åtgärder som krävs för att bekämpa terrorismen. I det sammanhanget måste vi låta våra rättsstatliga principer vara vägledande. Kampen mot terrorismen kan bara föras på ett sätt som är förenligt med de värden vi vill försvara!
<P>
Europaparlamentet uttrycker sin solidaritet och sitt stöd för terrorismens offer och deras familjer - för dem som förlorat livet men också för dem som fortfarande lider av de psykiska och fysiska konsekvenserna.
<P>
Låt mig avsluta med att citera Storbritanniens nye premiärminister Gordon Brown: ”Vi kommer inte att ge vika, vi kommer inte att låta oss skrämmas.”
<P>
Vi ska nu iaktta en stunds tystnad till minne av offren.
<P>
(Parlamentet höll stående en tyst minut.)
