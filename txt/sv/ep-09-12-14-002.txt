<CHAPTER ID="002">
Meddelanden från talmannen
<SPEAKER ID="006" NAME="Talmannen">
Nu när jag öppnar Europaparlamentets sista sammanträde för 2009 vill jag först och främst ge er alla - alla kolleger - uppriktiga välgångsönskningar inför den annalkande julen, Chanukka-festligheterna som redan har börjat och det nya året. På uppdrag av alla ledamöter av Europaparlamentet vill jag önska detsamma till förvaltningen och alla de som arbetar direkt med parlamentet och hjälper oss i vårt arbete.
<P>
Jag vill även nämna överfallet på Italiens premiärminister, Silvio Berlusconi. Vi måste otvetydigt fördöma detta överfall. Politiska diskussioner får inte föras på ett sådant sätt. Gårdagens händelse borde aldrig ha ägt rum. Vi hoppas att Berlusconi kommer att kunna lämna sjukhuset snart och vi önskar honom ett snart tillfrisknande.
<P>
Om ni tillåter vill jag även nämna en årsdag som är betydelsefull för mig personligen. I går var det 28 år sedan kommunistregeringen införde undantagslagarna i Polen. Som en följd av detta miste nästan 100 människor sina liv, däribland de nio gruvarbetare som sköts under strejken vid Wujek-gruvan. Flera tusentals demokratiska motståndsaktivister spärrades in och en del hamnade även i fängelse. Syftet var att splittra och omintetgöra fackföreningen Solidaritet. Jag tar upp dessa händelser eftersom jag vill uppmärksamma hur mycket Europa har förändrats under de två eller tre senaste årtiondena, men även det faktum att vi måste kämpa för fred och mänskliga rättigheter på vår kontinent och i hela världen.
<P>
Jag vill också ta tillfället i akt och påminna er om att en ceremoni kommer att äga rum på onsdag kl. 12.00 för att dela ut Sakharovpriset för tankefrihet. I år går detta pris till Ludmila Alexejeva, Sergei Kovalev och Oleg Orlov som företräder den ryska människorättsorganisationen Memorial. Vår kontinent fick utstå ett oerhört lidande under 1900-talet, så vi är mycket väl medvetna om vikten av att kämpa för mänskliga rättigheter runt om i världen och särskilt på den europeiska kontinenten. Denna tillställning är därför av särskilt värde för oss.
<SPEAKER ID="007" NAME="Francesco Enrico Speroni" LANGUAGE="IT">
Herr talman, mina damer och herrar! Jag ber om ursäkt för att jag inte håller mig till föredragningslistan, men jag vill uttrycka min och min grupps solidaritet med premiärminister Berlusconi.
<SPEAKER ID="008" NAME="Talmannen">
Jag talade för hela Europaparlamentet.
<SPEAKER ID="009" NAME="Gianni Pittella" LANGUAGE="IT">
Herr talman, mina damer och herrar! David Maria-Sassoli och jag vill, tillsammans med alla ledamöter i det demokratiska partiet inom Progressiva alliansen av socialister och demokrater i Europaparlamentet, upprepa det som ni sade om solidaritet med Italiens premiärminister Silvio Berlusconi och understryka att detta var en avskyvärd, oacceptabel och oförsvarlig gärning.
<P>
Vi är ivriga motståndare till Berlusconi, men då till hans politik. Vi betraktar varken Berlusconi eller någon annan motståndare som fiende. Man kan inte kämpa och vinna på något annat sätt än att föra en politisk och civil kamp. Vi kommer inte att tillåta att någon leder in livligheten i den politiska debatten på den farliga väg som präglas av hat och våld, vilket är det första steget mot auktoritära och antidemokratiska metoder. Det stämmer att parlamentet återigen visar prov på överlägset sinneslugn, respekt och demokratisk mognad.
<SPEAKER ID="010" NAME="Mario Mauro" LANGUAGE="IT">
Herr talman, mina damer och herrar! Jag vill även på min grupps vägnar rikta ett uppriktigt hjärtligt tack framför allt till er som beskrev det inträffade på ett mycket bra sätt, det vill säga ”ovärdigt”. Jag vill även rikta ett om än möjligt större tack till mina italienska kolleger och särskilt till Gianni Pittella för deras uttalanden.
<P>
Jag avser inte att hålla på med politiska spekulationer av något som helst slag. Det som hände skulle verkligen kunna föra oss nästan ända fram till avgrundens brant, och därför är parlamentets enhälliga begäran det enda som kan visa oss vägen under denna svåra tid. Jag tackar därför parlamentet och EU för deras insatser som ger liv i och utvecklar demokratin i Italien.
