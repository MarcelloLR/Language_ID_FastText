<CHAPTER ID="002">
Uttalande av talmannen
<SPEAKER ID="006" NAME="Talmannen">
Mina damer och herrar! Jag vill påminna er om att Litauen firade 20-årsjubileum av grundandet av den litauiska självständighetsrörelsen Sąjūdis i går. Grundandet av denna rörelse var inte bara inledningen till ett återupprättande av Litauens självständighet utan också till Sovjetunionens sönderfall. Jag gratulerar er på det varmaste!
<P>
(Applåder)
<P>
Jag vill uppmärksamma er på Gröna veckan, som äger rum i Bryssel denna vecka och i Luxemburg och Strasbourg de två kommande veckorna. De centrala ämnena kommer att vara koldioxidutsläpp och de klimatförändringar som är knutna till dessa. Vi har åtagit oss att minska Europaparlamentets koldioxidutsläpp med 30 procent fram till 2020. För att uppnå detta håller ett ansett konsultföretag på att utarbeta en koldioxidbedömning åt oss, som kommer att vara färdig i september och presenteras för presidiet. Projektet kommer att övergå i en handlingsplan som omfattar både kortsiktiga och långsiktiga åtgärder, så att Europaparlamentet kan uppnå det mål man har satt upp. Jag vore tacksam för ett aktivt intresse från er sida.
