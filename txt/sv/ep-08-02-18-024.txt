<CHAPTER ID="024">
Gemenskapens tullkodex (debatt)
<SPEAKER ID="142" NAME="Talmannen">
Nästa punkt är en andrabehandlingsrekommendation från utskottet för den inre marknaden och konsumentskydd om rådets gemensamma ståndpunkt av den 15 oktober 2007 inför antagandet av Europaparlamentets och rådets förordning om fastställande av en tullkodex för gemenskapen (Moderniserad tullkodex) (11272/6/2007 - C6-0354/2007 - (Föredragande: Janelly Fourtou).
<SPEAKER ID="143" NAME="Janelly Fourtou">
föredragande. - (FR) Herr talman, herr kommissionsledamot, mina damer och herrar! Nu när vi har nått slutet av tre års hårt arbete är jag mycket glad över vad vi har uppnått när det gäller nyckelfrågorna i detta dokument.
<P>
Tullunionen är en av EU:s pelare och ett viktigt inslag för att den inre marknaden ska fungera. Den befintliga tullkodexen för gemenskapen, som togs fram på 1980-talet och antogs på 1990-talet, är nu föråldrad. Våra tullmyndigheter står inför nya utmaningar. År 2007 uppgick världshandeln till knappt 16 miljarder dollar, eller 31 procent av världens BNP, och enbart EU stod för 20 procent av den totala mängden global import och export.
<P>
Tullmyndigheterna har därför i uppgift att se till att handeln flyter smidigt och att det finns tillräckliga kontroller för detta, samtidigt som man ska garantera EU-medborgarna skydd och säkerhet. För att uppnå en tillfredsställande balans måste de kontrollmetoder som används moderniseras och samarbetet mellan de olika myndigheterna och ekonomiska aktörerna stärkas.
<P>
Tullkodexen måste också anpassas till andra radikala förändringar som har skett i den internationella kommersiella miljön, som framför allt beror på det växande och oåterkalleliga utnyttjandet av IT och teknik för elektroniskt informationsutbyte. Just detta ämne stod i fokus för ett betänkande som lades fram av min kollega Christopher Heaton-Harris och antogs av parlamentet i december förra året.
<P>
Den moderniserade tullkodexen antogs vid första behandlingen den 12 december 2006, och det tyska ordförandeskapet lyckades nå en politisk överenskommelse den 25 juni 2007. Parlamentet antog vid första behandlingen av förslaget 51 ändringsförslag varav 34, som i de flesta fall utgörs av betydande ändringar, helt eller delvis togs med i rådets gemensamma ståndpunkt.
<P>
De främsta punkter där det inte rådde enighet var statusen som godkänd ekonomisk aktör, rätten till tullombudskap, centraliserad tulldeklaration och kommittéförfarandet. Statusen som godkänd ekonomisk aktör, som har direkt anknytning till händelserna den 11 september, infördes genom förordningen om säkerhets- och skyddsrelaterade ändringar, vars syfte var att erbjuda större möjligheter till aktörerna som kompensation för de nya skyldigheter som de ålagts för att klara av de säkerhetsrelaterade aspekterna.
<P>
Föredraganden är nöjd med att den idé som togs fram av parlamentet vid första behandlingen har tagits med. Den handlar bland annat om att göra åtskillnad mellan två typer av godkännande, nämligen ”förenklad tulldeklaration” och ”skydd och säkerhet”. Denna pragmatiska lösning tillgodoser de ekonomiska aktörernas olika behov.
<P>
När det handlar om tullombud har det varit tämligen upprörda känslor i de länder som har lång erfarenhet av detta yrke. Rådet har inte antagit parlamentets förslag helt och hållet, men det har ändå handlat efter premissen att tullombud och godkända ekonomiska aktörer bör interagera över gränserna enligt de riktlinjer vi önskade.
<P>
Föredraganden anser att rådet har nått en bra kompromiss. Denna lösning har dessutom godtagits av tullombudorganisationer, även om de har förlorat sitt monopol i vissa medlemsstater.
<P>
När det gäller en centraliserad tulldeklaration har vi en annan nyhet, nämligen att rådet har infört en ny artikel 106 eftersom man ansett det vara logiskt och lämpligt ur öppenhetssynpunkt att inkludera alla bestämmelser om den centraliserade tulldeklarationen i en enda artikel.
<P>
Hädanefter kan alla ekonomiska aktörer använda sig av den centraliserade tulldeklarationen inom en medlemsstat. För att kunna använda den centraliserade tulldeklarationen när flera medlemsstater är inblandade måste dock kravet på att ha tilldelats status som godkänd ekonomisk aktör vara uppfyllt.
<P>
Bland alla områden där detta dokument har inneburit stora framsteg, kan vi slutligen också glädja oss åt att vi har utvidgat kommittéförfarandet till att omfatta 44 bestämmelser i den moderniserade tullkodexen.
<P>
Därför uppmanar jag parlamentet att stödja rådets gemensamma ståndpunkt utan ändring.
<SPEAKER ID="144" NAME="László Kovács">
ledamot av kommissionen. - (EN) Herr talman! Efter mer än två år av aktivt interinstitutionellt arbete är vi nu mycket nära ett fullbordande av medbeslutandeförfarandet för detta förslag, framför allt tack vare Janelly Fourtous engagemang och stödet från ledamöterna i utskottet för den inre marknaden och konsumentskydd.
<P>
Jag är mycket glad att den rättsliga ramen för en framtidsinriktad reform av EU:s tullar - förhoppningsvis - kommer att finnas på plats i år, vid 40-årsjubileet av vår tullunion. Den kommer att ge en uppmuntrande knuff framåt för det arbete som fortfarande återstår.
<P>
Tullunionen brukar presenteras som en ”gammal” gemenskapspelare. Den kan dock inte avfärdas som enbart ett arv från det förflutna. Den används i dag - och inte bara för att säkerställa uppbörden av egna medel. Tullmyndigheterna, tullagstiftningen och tullförfarandena kommer i allt större grad att säkra den inre marknaden, bidra till konsumentskydd, stödja de externa aspekterna av gemensam politik och samtidigt bidra till att främja vår internationella handel. Därför kommer tullagstiftningen att utvecklas för att svara på stora förändringar och utmaningar, i och utanför EU, och tillämpa de mest effektiva reglerna och den mest ändamålsenliga tekniken.
<P>
Vad kommer moderniseringen av tullkodexen för gemenskapen att innebära i praktiken?
<P>
För det första en bättre tullagstiftning, bland annat enklare och mer anpassade regler och förfaranden, och att man förtydligar de ekonomiska aktörernas rättigheter och skyldigheter och garanterar en mer enhetlig behandling av dessa, samtidigt som man erbjuder en jämställd nivå av säkerhet och skydd.
<P>
För det andra en gradvis datorisering av alla tullformaliteter, för att uppnå en helt ”pappersfri” miljö för tullen och handeln, vars utveckling kommer att stödjas och innefattas av Europaparlamentets och rådets beslut nr 70/2008/EG av den 15 januari 2008 (det så kallade e-tullbeslutet).
<P>
Dessa förändringar omfattar kompatibilitet mellan nationella datoriserade tullsystem. De kommer framför allt att möjliggöra en tulldeklaration av varor på deklarantens verksamhetsort, oavsett var varan anlände, lämnade eller befann sig i gemenskapen - en så kallad ”centraliserad tulldeklaration”. De kommer också att möjliggöra ett utbyte av uppgifter i realtid mellan tullmyndigheter för att kunna genomföra riskanalyser och förbättra kontroller inom ramen för gemensam riskhantering.
<P>
Genom att stödja kommissionens förslag vid första behandlingen har parlamentet bekräftat hur viktigt detta lagstiftningsinitiativ är för Lissabonstrategin för tillväxt och sysselsättning. Kommissionen anser att rådets gemensamma ståndpunkt från oktober 2007, som införlivar de flesta av de ändringsförslag som antogs av parlamentet vid första behandlingen, är en väl avvägd kompromiss.
<P>
Kommissionen ser därför positivt på Janelly Fourtous betänkande och rekommenderar ett godkännande av den gemensamma ståndpunkten utan ändring.
<SPEAKER ID="145" NAME="Christopher Heaton-Harris">
för PPE-DE-gruppen. - (EN) Herr talman! Först och främst vill jag tacka Janelly Fourtou. Jag blir alltid imponerad av hennes förståelse för detaljerna i denna mycket invecklade fråga.
<P>
Den moderniserade tullkodexen, som kommissionsledamoten hörde mig säga förut, är en urtrist men mycket viktig lagstiftning från kommissionen. År 1975 när Storbritannien röstade i en folkomröstning som vi egentligen skulle ha haft nu (en folkomröstning om Lissabonfördraget) - en folkomröstning om att vara med i denna klubb - trodde vi att vi röstade om att vara med i ett frihandelsområde. Vad folk fick var i själva verket en tullunion, och sedan jag har varit här har jag arbetat hårt med just detta betänkande, eftersom det viktigaste vi kan göra kanske är att få denna tullkodex rätt och modernisera den på rätt sätt tills allting föryngras inom e-tullsystemet, som kommissionsledamoten sa, så att handeln blir mycket lättare och tulluppbörden mycket enklare i EU.
<P>
Men som alltid när det gäller EU går det inte så fort som vissa av oss hade velat - om det rör sig framåt alls. Det finns fortfarande hinder i denna förordning. Vissa är mer eller mindre inbyggda, tills vi rensar bort allt och börjar om. Vad är en godkänd ekonomisk aktör? Vilka kvalifikationer bör tullombuden ha? Kan dessa användas i framtiden som hinder för att stoppa människor från att komma in i branschen som nystartade företag eller till och med hindra befintliga företag i EU från att sprida sig till resten av unionen?
<P>
Denna moderniserade tullkodex är faktiskt ett mycket bra dokument på det hela taget, men det kunde också ha varit ännu bättre. Vi kanske måste kompromissa lite för ofta i denna kammare, men jag hoppas att detta allt som allt blir bra för hela Europa.
<SPEAKER ID="146" NAME="Manuel Medina Ortega">
för PSE-gruppen. - (ES) Herr talman! Enligt min åsikt har förfarandet i samband med behandlingen av gemenskapens tullkodex, som lades fram av kommissionen och diskuterades av parlamentet och rådet, varit exemplariskt. Vår föredragande Janelly Fourtou har lagt enormt mycket arbete på detta, och i slutändan, som brukar vara fallet, har parlamentet, rådet och kommissionen enats om den slutliga text som vi kommer att anta.
<P>
Jag anser, som Christopher Heaton-Harris redan har nämt, att EU framför allt är en tullunion. Därför är tullkodexen en viktig del för att den ska fungera. Tulltjänsten i sig fungerar dock inte som en fullständigt fri verksamhet. Myndigheterna är i stor grad involverade eftersom vissa varor och värden påverkar oss alla. Det jag talar om här är smuggling och några av dess farligare varianter, till exempel vapen- och narkotikasmuggling, och kontroller av utflöde av kapital.
<P>
Det är därför logiskt att gemenskapens tullkodex omfattar de normala restriktioner som sköts av var och en av medlemsstaterna och att man strävar efter en harmonisering. Jag anser att de punkter som vi diskuterade här löstes på ett tillfredsställande sätt genom de båda begreppen rätten till tullombudskap och godkänd ekonomisk aktör - två begrepp som skiljer sig i teorin men som kan finna en gemensam grund för harmonisering. Jag anser att den antagna lösningen är en ganska bra och lämplig lösning.
<P>
Kommissionsledamot László Kovács insisterade på idén med centraliserad tulldeklaration så länge tullunionen utgör en enda enhet. I annat fall är det självklart logiskt att det finns skillnader mellan de olika tullmyndigheterna. Jag anser att detta är en bra och praktisk lösning som kommer att göra att vi kan handla på lämpligt sätt.
<P>
Den sista aspekten som bör tas upp är kommittéförfarandet. Både kommissionen och rådet har nu insett vikten av parlamentets delaktighet i förfarandet. Den nådda överenskommelsen innebär att de 28 bestämmelser där medbeslutandeförfarandet tillämpades nu har ökat till 44. Parlamentet kan alltså ingripa på ett mer effektivt sätt vid framtagandet av bestämmelser för tullkodexen.
<P>
Slutligen, herr talman, vill jag tacka Janelly Fourtou för hennes arbete och kommissionsledamoten för hans insatser för att genomföra parlamentets förslag.
<SPEAKER ID="147" NAME="Othmar Karas" AFFILIATION="PPE-DE">
(DE) Herr talman, herr kommissionsledamot, mina damer och herrar! Europeiska unionen är utan tvekan mycket mer än bara en tullunion. Vi kommer inte att inskränka EU till en tullunion under dagens debatt och i det beslut vi kommer att fatta i morgon. Trots detta är tullpolitiken vid EU:s yttre gränser ett viktigt inslag i EU:s verksamhet och en väsentlig faktor för en fungerande inre marknad.
<P>
Europaklubben ÖVP i Europaparlamentet välkomnar förslaget om en förordning om en moderniserad tullkodex för gemenskapen. Varför? Därför att tullförfarandena effektiviseras och grunden fastställs för enklare, snabbare gemensamma tullförfaranden vid de yttre gränserna, därför att det innebär att man nu kommer att ta hänsyn till de radikala förändringarna i den internationella handelsmiljön - till exempel när det gäller informationsteknik och elektroniska uppgifter - och därför att tullombuden nu kommer att underställas tydligt definierade gemensamma kriterier som kommer att resultera i större tillförlitlighet och yrkeskunnighet.
<P>
Genom denna förordning förstärks samarbetet mellan medlemsstaterna och EU. Genom den skapas en starkare gemenskap, vilket också framgår av att alla ändringsförslag som har lagts fram av parlamentet har antagits av rådet. Enligt min mening innebär det enklare och snabbare tulldeklarationer, vilket är bra för företagen och för hela EU.
<SPEAKER ID="148" NAME="Andreas Schwab" AFFILIATION="PPE-DE">
(DE) Herr talman, mina damer och herrar! Jag vill också uttrycka mitt uppriktiga tack till föredraganden och naturligtvis också till vår skuggföredragande som båda har uträttat ett värdefullt arbete som gäller en mycket teknisk fråga.
<P>
Syftet med den nya tullkodexen är att ersätta den befintliga kodexen och de tillhörande förordningarna med en moderniserad kodex, effektivisera de nuvarande tullförfarandena och lägga grunden till tillgängliga driftskompatibla tullsystem i hela EU. Detta är något som vi i hög grad välkomnar, eftersom det betyder att företagen kommer att dra nytta av anpassningen till den nuvarande utvecklingen inom informationstekniken och en snabbare och säkrare behandling av de ökande varumängder som passerar EU:s gränser.
<P>
Företagssammanslutningar och handelskammare har med rätta från första början varnat för den överdrivna byråkrati som skapas genom EU:s säkerhetsinitiativ som har kommit från Förenta staterna. Genom våra överläggningar i parlamentet och intensiva kontakter med kommissionens kontor har vi slutligen kommit fram till en relativt sund och obyråkratisk lösning som jag är tacksam för.
<P>
En viktig sak för företagen som nu håller på att genomföras är centraliserad tulldeklaration genom en enda kontaktpunkt. Vi har också kunnat genomdriva vårt krav på en privilegierad ställning för de företag som uppfyller de nödvändiga kriterierna, vilket jag är mycket stolt över.
<P>
Som ledamot från södra Baden måste jag emellertid påpeka att tullkodexen skulle kunna orsaka stora problem vid EU:s yttre gränser med länder som inte är EU-medlemsstater, såvida inte försiktighetsåtgärder vidtas i tid. Jag vet att kommissionen önskar vidta dessa försiktighetsåtgärder - jag talar nu om Schweiz - och jag hoppas att medlemsstaterna i det gemensamma utskottet EU-Schweiz också kommer att medverka.
<P>
Schweiz är en av de viktigaste marknaderna för EU-varor. Schweiz fyra närmaste grannar i EU står för 41 procent av dess totala export och 59 procent av dess totala import, vilket är anledningen till att det här finns ett behov av åtgärder. Vi kan inte tillåta att det bildas kilometerlånga köer vid de schweiziska gränserna på grund av införandet av tullkodexen, enbart på grund av att det schweiziska tulldeklarationssystemet skiljer sig något från det som används i EU.
<P>
Kommissionsledamot Kovács! Jag ber er att undersöka detta problem och utan dröjsmål göra de berörda medlemsstaterna uppmärksamma på det. Vi talar om ett ekonomiskt centrum i Europas mittpunkt som inte får utestängas från det internationella varuflödet på grund av vår verksamhet.
<SPEAKER ID="149" NAME="Zuzana Roithová" AFFILIATION="PPE-DE">
(CS) Herr talman, mina damer och herrar! Jag hoppas att vi i morgon vid andra behandlingen kommer att godkänna rådets gemensamma ståndpunkt om tullkodexen. Den innebär en framgångsrik modernisering av EU:s tullagstiftning. Den är en verklig inkörsport till ett elektroniskt, centraliserat, driftskompatibelt och automatiserat tullsystem. Alla EU-organ kommer att kunna utnyttja en enda förvaltningspunkt - en enda kontaktpunkt - för sin verksamhet vilket kommer att göra de nödvändiga kontrollerna effektivare. Tack vare en sammanhållen portal för tullinformation - ”Single Window” - kommer företagarna att kunna kommunicera med ett enda tullkontor i EU på den plats där de är etablerade. Genom denna regel förenklas och enhetliggörs terminologin och definitionerna och de blir dessutom mer användarvänliga. Det är ett bra exempel på förmågan att, även i ett utvidgat EU, förenkla byråkratin och förbättra den rättsliga miljön för företagare och medborgare. Dessutom kommer projektet enligt uppgift ha betalat sig självt fram till 2010. Jag tackar föredragandena, Janelly Fourtou och Bill Newton Dunn, kommissionen och rådet för det utmärkta arbete de har utfört under de senaste tre åren.
<SPEAKER ID="150" NAME="Bill Newton Dunn" AFFILIATION="ALDE">
(EN) Herr talman! Jag vill bara göra en kommentar som svar på Christopher Heaton Harris påstående att han trodde att Storbritannien 1975 gick med i ett frihandelsområde. Jag är mycket oroad över hans minnesförmåga eller kanske över hans utbildning. Storbritannien lämnade ett europeiskt frihandelsområde vid namn EFTA. Vi valde att lämna det för att gå med i den europeiska gemenskapen, och Margaret Thatcher, som var ledare för det konservativa partiet vid tiden för folkomröstningen 1975 i Storbritannien, sa att det var ”mer än ett frihandelsområde”. Mycket enkelt, mycket tydligt och väl dokumenterat.
<P>
Eftersom Christopher Heaton-Harris i dag vill ha en folkomröstning i Storbritannien om Lissabonfördraget är han tydligen övertygad om att den brittiska allmänheten skulle läsa alla dokument för att bestämma hur de ska rösta. Det måste ha varit fallet 1975. Den brittiska allmänheten läste förmodligen i dokumenten att detta handlar om en allt fastare sammanslutning och inte om ett frihandelsområde. EU handlar om en allt fastare sammanslutning. Herr talman! Får vi be om ett piller för att bättra på Christopher Heaton-Harris minnesförmåga?
<SPEAKER ID="151" NAME="Talmannen">
Tack, herr Newton Dunn. Vad våra kvällar i Europaparlamentet skulle vara tråkiga utan dessa intressanta brittiska diskussioner.
<SPEAKER ID="152" NAME="Mairead McGuinness" AFFILIATION="PPE-DE">
(EN) Herr talman! Jag ska motstå frestelsen att ansluta mig. Jag vill tacka föredraganden för det detaljerade arbetet med detta betänkande.
<P>
Uppriktigt sagt är det inte något som folk pratar om på puben och när de träffas för att umgås på annat sätt. Men det är mycket viktigt för företagen och för arbetstillfällena att få rätsida på vår tullagstiftning och det är därför vi ägnar oss åt det. Därför är det en bra idé att införa centraliserad tulldeklaration enligt dessa nya regler, om det fungerar, vilket vi hoppas att det kommer att göra.
<P>
Idén med ett enda fönster innebär också en möjlighet att minska onödig byråkrati. Men får jag ta upp en enda punkt: Låt oss ta emot feedback från de ekonomiska aktörerna när allt detta är genomfört och visa vilja att anpassa lagstiftningen när vi upptäcker problem som har framhållits av andra talare i kväll.
<SPEAKER ID="153" NAME="László Kovács">
kommissionsledamot. - (EN) Herr talman! Till att börja med vill jag inte bara uttrycka min glädje utan också min stolthet över att vi har nått fram till denna punkt, eftersom jag håller med alla talare om att det är en mycket stor framgång för hela unionen.
<P>
Först och främst vill jag tacka för ert stöd för den moderniserade tullkodexen och för ert intresse för den framtida utvecklingen. Som ni har påpekat kommer antagandet och det följande ikraftträdandet av kodexen inte att vara slutet på historien, eftersom dess tillämpning kommer att vara beroende av att tillämpningsföreskrifterna färdigställs och tillämpas.
<P>
Det nya föreskrivande förfarandet med kontroll kommer att användas för antagandet av dessa bestämmelser. Det kommer att innebära att parlamentet får möjlighet att kontrollera hur kommissionen avser att i detalj och med hjälp av tullkodexkommittén genomföra de allmänna bestämmelser som är en följd av kodexen.
<P>
Förutom detta förfarandemässiga krav ämnar kommissionen, genom sitt utskott för den inre marknaden och konsumentskydd, hålla parlamentet ordentligt informerat om förberedelserna för genomförandeåtgärderna av förslaget och tidsplanen för tillämpningen av den moderniserade tullkodexen.
<P>
När det gäller problemet med Schweiz och EU, som Andreas Schwab tog upp, kommer ändringsförslaget om säkerhet till gemenskapens tullkodex att genomföras fullständigt den 1 juli 2009. Detta innebär att alla varor som kommer in i eller lämnar gemenskapen ska underkastas en deklaration före ankomsten eller före avfärden. Den godkände ekonomiske aktören kommer att dra fördel av de underlättande åtgärder som planeras i kodexen.
<P>
Som i fallet med andra tredjeländer håller vi för närvarande på att förhandla med Schweiz om det ömsesidiga erkännandet av kontrollcenter, resultaten av kontrollerna och den godkände ekonomiske aktörens status. Förhandlingarna pågår och vi söker efter en ömsesidigt tillfredsställande lösning som ska träda i kraft den 1 juli 2009.
<P>
Låt mig avsluta genom att uppmana er att ansluta er till firandet av tullunionens fyrtioårsdag den 1 juli 2008. Tullunionen var den första hörnstenen vid byggandet av den inre marknaden och är fortfarande en av dess viktiga beståndsdelar. Jag ser fram emot att i samband med firandet fortsätta vår diskussion om tullarnas framtida roll. Tack än en gång för ert stöd.
<SPEAKER ID="154" NAME="Janelly Fourtou">
föredragande. - (FR) Herr talman! Jag vill tacka alla som har talat och alla som har bidragit till att utarbeta detta betänkande.
<P>
Eftersom Manuel Medina Ortega har talat om smuggling kan jag inte motstå frestelsen att ta upp ämnet varumärkesförfalskningar. Mellan 1998 och 2004 steg antalet arresteringar för varumärkesförfalskning med 1 000 procent. Det visar bara att de kontroller som nu används måste uppdateras och att vi måste anta en ny strategi när det gäller tulltjänstemännens plikter.
<P>
Jag vill också berömma de yrkesverksamma som har visat stor vidsynthet och jag vill säga till dem att jag fortfarande står i tacksamhetsskuld till dem. Detta är otvivelaktigt ett svar på den oro som har uttryckts av Mairead McGuinness. När det gäller genomförandeåtgärderna ska jag göra mitt bästa för att uppmuntra till en dialog mellan tullmyndigheterna och gemenskapsinstitutionerna, däribland kommissionen, som vi alltid har haft mycket nära och produktivt samarbete med.
<P>
Jag uppmanar er därför att stödja den gemensamma ståndpunkten och vill avsluta genom att tacka er alla för er uppmärksamhet.
<SPEAKER ID="155" NAME="Talmannen">
Debatten är avslutad.
<P>
Omröstningen kommer att äga rum den 19 februari 2008.
