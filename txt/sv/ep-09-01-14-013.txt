<CHAPTER ID="013">
Europeiska unionens strategi för Vitryssland (debatt)
<SPEAKER ID="455" NAME="Talmannen">
Nästa punkt är rådets och kommissionens uttalande om Europeiska unionens strategi för Vitryssland.
<SPEAKER ID="456" NAME="Alexandr Vondra">
rådets ordförande. - (EN) Herr talman! Situationen i Vitryssland och vad vi bör göra och hur vi kan hjälpa tror jag utan tvivel kommer att stå i centrum för rådets uppmärksamhet under det tjeckiska ordförandeskapet.
<P>
Låt mig börja med en positiv kommentar. Vi har med tillfredsställelse noterat de åtgärder som Vitryssland har vidtagit under de senaste veckorna, däribland registreringen av rörelsen ”För frihet”, tryckningen och distributionen av oberoende tidningar som exempelvis Narodnaya Volya och Nasha Niva, rundabordsdiskussionerna om reglering av Internet med OSSE:s representant för frihet för medierna och tillkännagivandet om att expertsamrådet har inletts med OSSE/ODHIR om förbättring av val lagstiftningen.
<P>
Dessa framsteg går i riktning mot ett uppfyllande av de kriterier som EU har angett som villkor för att behålla upphävandet av viseringsförbudet efter den inledande sexmånadersperioden. EU har betonat vikten av att gå vidare i dessa frågor i kontakterna med Vitrysslands regering.
<P>
Före översynen av sanktionerna - där vi måste fatta beslut senast i början av april - kommer vi att fortsätta att använda alla politiska kontakter, även bilaterala, för att uppmuntra Vitryssland att ta itu med de problem som identifierades i rådets slutsatser av den 13 oktober genom ytterligare omfattande åtgärder. Som ytterligare ett tecken på uppmuntran har ordförandeskapet för avsikt att anordna ännu en utrikesministertrojka med Vitryssland i samband med mötet i rådet (allmänna frågor och yttre förbindelser) i januari.
<P>
Vi kommer också att fortsätta att övervaka den allmänna situationen för de mänskliga rättigheterna och grundläggande friheterna i landet med särskild betoning på lagstiftningen om icke-statliga organisationer och medier. Vi diskuterar också ingående och utbyter information med olika företrädare för oppositionen och andra personer i Vitryssland som exempelvis Alexandr Milinkijevitj, Kosolin med flera.
<P>
Som ni vet är Vitryssland ett av de sex länderna i det östliga partnerskapet, ett initiativ som syftar till att skapa en positiv utveckling i våra europeiska grannländer i öst. Vitrysslands deltagande kommer att vara beroende av den interna utvecklingen i landet. Vi planerar att inleda det östliga partnerskapet på toppmötesnivå i Prag i maj, och beslutet om datum fattades också med tanke på att sexmånadersperioden avslutas och vi kan göra en utvärdering. Beslutet om huruvida Aljaksandr Lukasjenka ska inbjudas har ännu inte fattats.
<P>
Vi står fast vid vår åsikt att vi nu måste vara konstruktiva i våra kontakter med Minsk. Låt oss säga att det är strategiskt avgörande. Vi ska naturligtvis fortfarande vara realistiska och förväntar oss inga dramatiska förändringar, men vi tror att Aljaksandr Lukasjenkas strävan efter balanserade förbindelser med Moskva kan erbjuda en möjlighet. Vi är dock en gemenskap med vissa gemensamma värderingar, och vi måste behålla makten i våra händer. Det ligger i vårt gemensamma intresse att utnyttja denna möjlighet för att ytterligare uppmuntra den positiva dynamiken i Vitryssland i detta hänseende.
<SPEAKER ID="457" NAME="Benita Ferrero-Waldner">
ledamot av kommissionen. - (EN) Herr talman! Det är en stor glädje för mig att tala till er om Vitryssland, eftersom positiva framsteg har gjorts, vilket vi har varit mycket glada att se. Vitryssland står mycket högt på vår dagordning, men inte enbart därför att det är ett av de länder som har drabbats hårt av den pågående finanskrisen i regionen. Det är också en unik möjlighet för oss att verkligen inleda ett nytt kapitel i våra förbindelser med Vitryssland.
<P>
Vi har nu kommit halvvägs igenom den sexmånadersperiod för upphävande av sanktioner mot Vitryssland som man fattade beslut om vid mötet mellan EU:s utrikesministrar den 13 oktober 2008. Eftersom perioden för upphävande tar slut den 13 april 2009 är det nu dags att göra en första bedömning av om Vitryssland går i rätt riktning och om vi därför kan förlänga perioden för upphävande och vidta ytterligare positiva åtgärder gentemot Vitryssland.
<P>
Den 13 oktober uttryckte rådet (allmänna frågor och yttre förbindelser) mycket tydligt att de positiva framsteg som började med frigivningen i augusti av de återstående politiska fångarna måste fortsätta för att upphävandeperioden skulle förlängas. De områden där vi behöver se ytterligare och ihållande framsteg är följande: inga fler gripanden eller fängslanden på grund av politiska åsikter, samarbete med OSSE/ODIHR om reformer av vallagstiftningen, framsteg beträffande mediernas frihet, bättre villkor för verksamheten i icke-statliga organisationer och inga övergrepp mot det civila samhället samt seriösa framsteg beträffande mötesfrihet.
<P>
Vi har sett vissa framsteg under de senaste tre månaderna. Exempelvis har förbudet mot de två stora oberoende tidningarna tagits bort, och tryckningen och distributionen av dem har nu återupptagits. För det andra har ”För frihet”, Milinkijevitjs organisation, tillåtits att registrera sig, och för det tredje kommer samråd om valreformer att äga rum mellan Vitryssland och ODIHR den 22 januari. Dessa framsteg har varit direkta svar på uppmaningar från kommissionen i början av november och vi ser positivt på detta.
<P>
Vi behöver dock ytterligare framsteg om vi ska inleda en ny era i våra förbindelser och också om vi ska bekräfta upphävandet. Vi behöver se framsteg beträffande frihet för medierna, vilket inbegriper frihet på Internet och ackreditering av utländska journalister. Vi behöver också se enklare registreringsförfaranden och arbetsvillkor för icke-statliga organisationer och avskaffande av begränsningar av friheten för verksamma inom icke-statliga organisationer - som exempelvis Alexander Barazenka - och vi behöver få ytterligare bevis på att fredliga demonstrationer kan äga rum fritt och utan att deltagare riskerar att bli gripna.
<P>
Framsteg är dock en väg som går i två riktningar. Om Vitryssland kan göra detta seriösa framsteg tror jag att det är viktigt att vi bemöter det med ett omfattande åtgärdspaket. Kommissionen har arbetat med förslag till ett sådant paket som skulle kunna innehålla följande: en utvidgning av de tekniska dialoger som inleddes för ett år sedan om energi, transport och miljö till andra områden; en symbolisk ökning av ENPI-anslaget till Vitryssland för att stödja samtalen; hjälp till Vitryssland att anpassa sig till de nya ekonomiska utmaningar som landet just nu står inför och utökad rätt för Vitryssland att beviljas lån från EIB och EBRD; intensifierade kontakter - den 26 januari kommer trojkan i samband med GAERC att ha ett möte med utrikesminister Sergej Martynov, och jag har då för avsikt att tydligt tala om för Sergej Martynov exakt vad EU:s experter från Vitryssland och vi har att erbjuda; och naturligtvis intensifiering av dialogen med det civila samhället.
<P>
Vid denna brytpunkt anser jag att alla insatser bör slås samman, och möten i Minsk mellan Europaparlamentsledamöter och vitryska parlamentsledamöter skulle exempelvis också vara till nytta.
<P>
Ytterligare en fråga att tänka på är möjligheten att inleda förhandlingar om viseringslättnader och återtagandeavtal. I denna fråga ligger bollen hos rådet, och det är tydligt att Vitryssland fortfarande måste göra framsteg. Från kommissionens sida är vi dock redo att sparka i gång arbetet och bidra till förhandlingarna så snart ministrarna konstaterar att tillräckliga framsteg har gjorts.
<P>
Slutligen är vi redo att utveckla hela innehållet i vår europeiska grannskapspolitik och det östliga partnerskapet för Vitrysslands del. Det skulle innebära att hindren för partnerskaps- och samarbetsavtalet skulle undanröjas och att vårt bistånd skulle öka avsevärt.
<P>
Efter den 13 april bör ministrarna bedöma om tillräckliga framsteg har gjorts. Beslut kommer att fattas om huruvida upphävandet av sanktioner ska bekräftas. Om Vitrysslands framsteg är tillräckligt stora för att medge detta är vi redo att bemöta det med åtgärder och jag hoppas att vi då verkligen kan inleda ett nytt kapitel i våra förbindelser med Vitryssland.
<SPEAKER ID="458" NAME="Jacek Protasiewicz">
för PPE-DE-gruppen. - (PL) Herr talman, fru kommissionsledamot, herr rådsordförande! Huvudanledningen till dagens debatt är att vi har kommit halvvägs genom sexmånadersperioden för upphävande av sanktioner mot Vitryssland. Vår halvtidsöversyn av förbindelserna mellan Vitryssland och EU har mottagits med positiv försiktighet av parlamentet, och de ändringar som har genomförts i Vitryssland uppskattas.
<P>
Framför allt vill vi visa vår glädje över att rörelsen ”För frihet”, ledd av Aleksandr Milinkijevitj, har legaliserats och att de oberoende tidningarna Narodnaya Volya och Nasha Niva har legaliserats och upptagits i det statliga distributionssystemet. Samtidigt fördömer vi det faktum att de politiska fångar som har frigetts de senaste åren ännu inte har fått tillbaka alla sina rättigheter och att en student som protesterade olagligen arresterades före sin rättegång.
<P>
Vi vill betona att de nödvändiga villkoren för att permanent upphäva sanktionerna och normalisera förbindelserna mellan EU och Vitryssland är ändringar i vallagen, upphävande av de restriktiva lagarna för media och ändringar i strafflagen för att förhindra att den missbrukas mot den demokratiska oppositionen och oberoende journalister. I detta sammanhang vill vi uppmuntra myndigheterna i Vitryssland till ett nära samarbete med OSSE och det vitryska journalistförbundet. Vi uppskattar de förberedande sammanträden som har hållits om båda dessa frågor, men vi uppmanar till ett permanent samarbete med utländska experter och företrädare för det civila samhället i Vitryssland.
<P>
I den resolution som debatteras i dag vill vi också uppmana de vitryska myndigheterna att upphäva restriktionerna för politiska partiers och icke-statliga organisationers verksamhet samt att legalisera fler oberoende medier. Detta ska förstås inte ske i enbart en riktning. Vi uppmanar också Europeiska kommissionen och rådet att snabbare sänka priset för inresevisum till EU och att öka Europeiska investeringsbankens investeringar i energiinfrastrukturen, särskilt överföringsinfrastrukturen, i Vitryssland. Jag vill betona att Europaparlamentet återigen kommer att uppmana kommissionen att säkerställa finansiellt stöd för Biełsat TV, och myndigheterna i Vitryssland att erkänna den polska föreningen i Vitryssland, ledd av Angelika Borys, som den enda lagliga företrädaren för landets största etniska minoritet.
<SPEAKER ID="459" NAME="Talmannen">
Ni verkar vara en upptagen man, men ni lyckades ta ordet i sista minuten.
<SPEAKER ID="460" NAME="Justas Vincas Paleckis">
för PSE-gruppen. - (LT) Med bra staket får man goda grannar. Det är ett gammalt engelskt ordspråk. Med tanke på våra grannländer vore det i dag bättre att säga låga staket eller inga staket.
<P>
I skarven mellan 1900- och 2000-talet, med ökande tendenser till auktoritärt styre, blev Vitryssland Europas isolerade sjukling. Landet gled in i självisolering och isolering eftersom staketen som omgav landet blev allt högre. På grund av kränkningar av de mänskliga rättigheterna fanns det ingen plats i Europeiska rådet för en stat i hjärtat av Europa.
<P>
Förra året fick vi hopp om att förbindelserna mellan EU och Vitryssland kan förändras och att de staket jag nämnde kan sänkas. Vi har här nämnt de små steg i rätt riktning som Minsk har tagit när det gäller politiska fångar, registrering av partier och registrering av tidningar. Vi kan också nämna den framtida möjligheten till representation för EU. Jag delar den försiktiga optimism som både kommissionsledamot Benita Ferrero-Waldner och ministern visar och känner att läget håller på att ljusna, men att det fortfarande finns många moln på himlen. I detta sammanhang har vår kollega Jacek Protasiewicz redan nämnt både pressfrihet och förhållanden som gör det möjligt att bilda politiska partier, och landet står generellt sett också inför stora ekonomiska och sociala förändringar. Reformer bör blicka framåt och göra livet enklare för vanliga medborgare.
<P>
Jag anser att EU också ska fokusera på ömsesidig förståelse. Först och främst genom att riva ned eller åtminstone sänka de finansiella staket i form av visumkrav, som hindrar människor från att kommunicera.
<P>
Vitryssland har fattat beslutet att bygga ett nytt kärnkraftverk som troligen kommer att placeras ganska nära Litauens huvudstad Vilnius. Flera sådana kraftverk planeras i regionen runt Litauen, Estland och Polen. En dialog och kontinuerliga överläggningar behöver föras mellan alla dessa stater och andra stater för att undvika missförstånd, miljöskador och åsidosättande av andra länders intressen. Bryssel bör noggrant övervaka hur Minsk genomför IAEA:s rekommendationer och konventionerna om kärnvapensäkerhet, och försvara EU-ländernas intressen.
<P>
Jag tror inte att Vitryssland kommer att göra några verkliga framsteg om inte muren mellan de statliga organen och folket rivs ned. Regeringen bör vara intresserad av att föra samtal och förhandla med oppositionen, icke-statliga organisationer, fackföreningar och ungdomsorganisationer. Om några få månader kommer Europaparlamentet att lägga fram rekommendationer om huruvida vi ska fortsätta att riva detta staket eller bygga ett ännu högre. Om vi inte utnyttjar detta tillfälle kommer människor på båda sidorna att bli besvikna. Bollen ligger, som man säger, på Minsks planhalva.
<SPEAKER ID="461" NAME="Janusz Onyszkiewicz">
för ALDE-gruppen. - (PL) Signalerna från Vitryssland är inte alltid tydliga. Politiska fångar har frigetts, två oberoende tidningar har fått tillgång till det statliga distributionsnätet och rörelsen ”För frihet”, ledd av oppositionens presidentkandidat Alexandr Milinkijevitj, har registrerats. Kommissionsledamot Benita Ferrero-Waldner har nämnt detta. Å andra sidan arresteras medlemmar av oppositionen på nytt och många av de frigivna fångarna har fått sina rättigheter begränsade. Det finns dussintals tidningar som väntar på godkännande liknande det som getts till de två jag nämnde, och otaliga icke-statliga organisationer och politiska partier för en ständig kamp för att bli registrerade eller lever under hotet att få sin registrering indragen. Munkar och nunnor förvisas och dödsstraffet förekommer fortfarande.
<P>
Vi kan inte vända Vitryssland ryggen. Jag anser dock inte att tiden är mogen för att inleda en dialog mellan detta parlament och det vitryska. Vi behöver påtagligt minska och förenkla viseringsförfarandena för vitryska medborgare. Detta gäller förstås inte för sådana personer som vi har goda skäl att hålla utanför EU.
<P>
Vi måste också ge effektivt stöd, inbegripet finansiellt stöd, till organ som är viktiga för att inrätta och utveckla det civila samhället, till exempel oberoende icke-statliga organisationer, politiska partier och en oberoende press. Vi måste också ta upp frågan om arbetstagarnas rättigheter i Vitryssland. I dag finns det inga fasta anställningar utanför de statliga strukturerna - alla arbetstagare har ettårskontrakt. Detta ger arbetsgivaren, och därmed staten, ett stort inflytande över praktiskt taget hela samhället.
<P>
Det östliga partnerskapet öppnar också nya möjligheter för de nuvarande vitryska myndigheterna. Men landets modernisering och dess anpassning till EU:s politiska standarder måste fortsätta i samband dialogen mellan myndigheterna och den demokratiska oppositionen i Vitryssland.
<SPEAKER ID="462" NAME="Ryszard Czarnecki">
för UEN-gruppen. - (PL) Fru kommissionsledamot, herr talman! På senare tid har vi antagit resolutioner om Vitryssland var tredje månad. Det är inte inflation utan bevis på tillfredsställande övervakning av vad som händer i detta land, granne till Polen och därmed till EU.
<P>
Är framstegen för demokratiseringen i Vitryssland tillfredsställande? Nej. Är detta en anledning att vända ryggen åt Minsk igen? Nej. Vi måste fortsätta att yrka på demokratiska friheter och normer, yttrandefrihet och demokratiska värden, samtidigt som vi tålmodigt ger Vitryssland grönt ljus som land och som ett samhälle vi vill se närma sig EU. Folket i Vitryssland är européer och Vitryssland är en del av den gamla kontinenten, Vitrysslands kultur är en del av den europeiska kulturen.
<P>
I dag kämpar de ädlaste vitryssar för mänskliga rättigheter, demokrati och religionsfrihet. Men låt oss inte tvinga de mindre ädla i händerna på Moskva. Det skulle vara fantasilöst och dumt, det skulle vara oansvarigt, det skulle vara värre än ett brott - det skulle vara bedrägeri. Vi måste göra två saker samtidigt - hålla ett öga på Lukasjenka, så att han till exempel inte förföljer katolska präster från Polen, lägger ned tidningar eller förföljer medlemmar av oppositionen, samtidigt som vi stöder Vitryssland som stat, för att förhindra att den dras närmare in i den ryska sfären av politiskt, ekonomiskt och militärt inflytande.
<SPEAKER ID="463" NAME="Milan Horáček">
för Verts/ALE-gruppen. - (DE) Jag välkomnar det tjeckiska ordförandeskapet lett av den tjeckiske vice premiärministern Alexandr Vondra. Genom att registrera den demokratiska oppositionsrörelsen ”För frihet”, ledd av Alexandr Milinkijevitj, och frige politiska fångar har den vitryska regeringen sänt signaler om att den är på väg att bli mer öppen. Nu återstår att se om en genuin vilja till förändring och återupptagna förbindelser med EU ligger bakom denna villighet att inleda en dialog.
<P>
Vi vill se Vitryssland hitta sin plats i Europa. Vi har väntat länge på detta och är beredda att återuppta förbindelserna, men endast på tydliga villkor, av vilka det viktigaste är respekten för de mänskliga rättigheterna. Detta gäller inte bara pressfrihet och yttrandefrihet utan även alla delar av varje individs politiska, sociala och privata liv. Valfusket och attackerna på oppositionen är inte glömda, och vi följer utvecklingen mycket noggrant.
<P>
I oktober upphävde vi inreseförbudet för president Lukasjenka. Vitryssland måste nu göra sin del och låta delegationer från EU komma in i landet, för att möjliggöra debatter med oppositionsmedlemmar.
<P>
Erfarenheten har visat att alla diktaturer har ett slut!
<SPEAKER ID="464" NAME="Věra Flasarová">
för GUE/NGL-gruppen. - (CS) Mina damer och herrar! Vitryssland är det sista landet i Europa som inte har något avtal om ömsesidiga förbindelser med EU. Denna avvikelse kan snart åtgärdas, något som antyds i rådets och kommissionens föreslagna strategi för Vitryssland. Dessutom närmar sig provperioden på flera månader sitt slut. Det vitryska ledarskapet kan möjliggöra förändringar som leder till mer demokrati och större frihet, och EU kommer att erbjuda samarbete och normalisering av förbindelserna. Detta bör vara målet. Konsten med diplomati är dock att se saker i ett större sammanhang och att framföra sina krav i enlighet med detta. Nästan alla förändringar under de senaste åren har ägt rum i ett globalt sammanhang. I dag bevittnar vi en viktig förändring av situationen. De två årtiondena för experimentet med USA:s herravälde har nått sitt slut och ska ersättas av ett multipolärt koncept som också kan leda till konflikter. Det som sker runt omkring oss är händelser som följer på ett maktskifte. Nya och återuppstående centrum definierar sig själva i förhållande till sina konkurrenter och formar sina intressesfärer. Tillsammans med Ukraina, Moldova och Kaukasus bildar Vitryssland ett område som är föremål för en hård kamp mellan å ena sidan Ryssland och å andra sidan Förenta staterna och EU. Det vore absurt att förneka detta, även om kriget utspelas under fina paroller som frihet, demokrati och mänskliga rättigheter. De verkliga värden som står på spel är energi, pengar och militär strategi. Om de stora globala aktörerna, inbegripet EU, är villiga att respektera de nya geopolitiska ...
<P>
(Talmannen avbröt talaren.)
<SPEAKER ID="465" NAME="Bastiaan Belder">
för IND/DEM-gruppen. - (NL) Herr talman! Vitryssland skulle vara immunt mot den världsomfattande finanskrisen. Denna självsäkra prognos står president Lukasjenka dyrt nu i början av 2009. Hans regering har mycket stora finansiella problem. Minsk har knackat på dörrarna hos IMF, Moskva och till och med Washington för att få miljarder i krediter. IMF:s villkor var devalvering av den vitryska rubeln med inte mindre än 20,5 procent den 2 januari. I dag är vitryska medborgare märkbart rädda, vilket är förståeligt när man inser att den genomsnittliga månadslönen plötsligt har sjunkit från 400 till 333 amerikanska dollar, då dollarn precis som euron i dag är en eftertraktad valuta i och långt utanför Minsk.
<P>
Kan denna nedgång i Vitrysslands ekonomiska ställning sätta stopp för chansen till en ny nationell och internationell inriktning för Lukasjenkas regering? Detta är verkligen inte bara en inbillad risk, för frånsett de nuvarande ekonomiska problemen är en kosmetisk kursändring i västlig riktning från Lukasjenkas sida precis lika trolig. I så fall skulle den mäktige presidenten helt enkelt ersätta sin strategi med en simulerad integrering med Ryssland mot ett simulerat närmande till EU. De kommande gasförhandlingarna med Ryssland kan mycket väl stimulera en sådan utveckling.
<P>
EU bör använda en balanserad strategi för att stå emot ett sådant oönskat politiskt scenario i Minsk. För att göra detta behöver alla EU:s institutioner kontakta alla vitryska organ, inbegripet statliga myndigheter, oppositionskrafterna, det civila samhället och till och med den del av befolkningen som inte arbetar. Detta är ett inspirerande mål för EU som kan utveckla och bidra till nya förbindelser i kontakterna med alla delar av det vitryska samhället.
<SPEAKER ID="466" NAME="Roberto Fiore" AFFILIATION="NI">
(IT) Herr talman, mina damer och herrar! Jag anser att det inte längre finns några skäl att behålla sanktioner av något slag mot Vitryssland. Här ser vi ett land som utan tvivel genomgår en kris, precis som alla länder i Europa, och det är ett land som erkänner rätten till egendom, ett land som fram till för några månader sedan hade en tillväxttakt på 8 procent och som inte hindrade utländska medborgare, inte heller medborgare från EU-länder, från att köpa mark eller hus, även om detta skedde genom vitryska företag.
<P>
När det gäller religionsfriheten reste kardinal Bertone för ett tag sedan till Vitryssland, och förbindelser av ömsesidig respekt byggdes definitivt mellan den vitryska staten och Vatikanen. Politiska fri- och rättigheter är särskilt viktigt och några fångar har nämnts, men detta har i praktiken samband med de tre politiska fångar som har frigetts.
<P>
Vi talar också om politiska val, och den stora frihet som vi upplever i västvärldens val finns förstås inte, men staten har gett både tv-tid och i vissa fall bidrag till alla kandidater. Vi känner också till att vissa oberoende tidningar under de kommande veckorna har möjlighet att startas och distribueras.
<P>
Jag anser att det ligger i EU:s strategiska intresse att öppna sig för Vitryssland, eftersom Vitryssland är en mycket viktig länk mellan Europa och Ryssland. Vi måste komma ihåg att det finns en stark katolsk minoritet som för landet närmare grannlandet Polen och resten av Europa och gör det till en strategisk bundsförvant när det gäller resten av Östeuropa. Det är konstigt att det i dag talas så mycket om Turkiets inträde i EU, när Vitryssland har en mycket starkare och viktigare partnerskapsroll med Europa.
<SPEAKER ID="467" NAME="Árpád Duka-Zólyomi" AFFILIATION="PPE-DE">
(HU) Herr talman! Det är svårt att ta sig ur dödläget i förbindelserna mellan EU och Vitryssland. De växande påtryckningarna utifrån den senaste tiden, den försvagade vänskapen mellan Ryssland och Vitryssland, den rädsla som framkallats av konflikten mellan Ryssland och Georgien och sist men inte minst den ekonomiska krisen i världen bidrar alla till denna situation.
<P>
Det land som leds av Lukasjenka ber för första gången EU om något. Frigivandet av politiska fångar, registreringen av en rörelse och inledandet av en dialog med oberoende journalister tyder på att Lukasjenka på sitt sätt försöker öppna dörrarna mot EU. Utöver dessa ytliga steg behöver Minsk erbjuda ännu mer för ett riktigt närmande.
<P>
Det är lämpligt att EU utnyttjar dessa aktuella, om än små, möjligheter. EU kan för första gången påverka den politiska situationen i Vitryssland och därför är den politik Bryssel långt ifrån oviktig. Vi måste behålla vår kritiska inställning och det system med villkor som nu tillämpas. Vi måste vara mycket uppmärksamma, för det är svårt att tro att Lukasjenka och hans regering kan förändras radikalt.
<P>
De konkreta steg som har tagits och som planeras av EU är viktiga. Vår uppgift är att stödja och hjälpa till att förena de icke-statliga organisationerna och oppositionen i deras kamp för förändring. Vi måste också kräva reformer inom lagstiftningens område och här tänker jag på strafflagen och press- och vallagarna. Med tanke på kvaliteten på EU:s politik för Vitryssland och för att trygga demokratiseringsförfarandet måste Europaparlamentet fortsätta övervakningen genom rådet och kommissionen.
<P>
Länderna i regionen, inbegripet Ukraina, har också visat att ingen demokratisk utveckling är möjlig utan tydliga kriterier och efterlevnad av dessa, allt annat skulle bara skapa en illusion av demokrati. Den föreslagna EU-strategin är mycket viktig och konstruktiv och därför ger jag den mitt fulla stöd.
<SPEAKER ID="468" NAME="Józef Pinior" AFFILIATION="PSE">
(PL) Herr talman, fru kommissionsledamot! Jag vill främst i positiv mening betona att minister Alexandr Vondra närvarar vid kvällens debatt Det visar på den vikt som det tjeckiska ordförandeskapet tillskriver EU:s utrikespolitik.
<P>
Vi analyserar i dag EU:s strategi gentemot Vitryssland och den strategi för öppenhet som vi har tillämpat de senaste månaderna. Resultaten av strategin är positiva, som Europaparlamentets förslag till betänkande tydligt visar.
<P>
Som ett resultat har en permanent representation för kommissionen inrättats i Minsk. Vi får positiva signaler om ökande frihet i Vitryssland, t.ex. Alexandr Milinkijevitjs rörelse ”För frihet” och utgivningen och registreringen av de två oberoende tidningarna Narodnaya Volya och Nasha Niva. Vi har också förklaringen från Vitrysslands utrikesminister Syarhei Martynau om landets positiva syn på EU:s östliga partnerskap. Jag vill även påpeka att Vitrysslands regering inte erkände regeringarnas självutropade självständighet i Sydossetien och Abchasien. Detta är positiva signaler som utan tvekan också är resultatet av EU:s inställning gentemot Vitryssland.
<P>
Det är ju vad vårt resolutionsförslag handlar om: vi har fortfarande att göra med begränsningar för de mänskliga rättigheterna och personliga friheterna i Vitryssland. Det är ingen liberal demokrati i europeisk mening. Jag sluter helt upp bakom det scenario som kommissionsledamot Benita Ferrero-Waldner målar upp i dag om att permanent hävda sanktioner skulle kunna vara möjliga om Vitryssland vidgar friheten och de medborgerliga rättigheterna och avreglerar sin ekonomi. EU:s ökade närvaro i Vitryssland garanterar enligt min mening mer avreglering och demokratisering.
<SPEAKER ID="469" NAME="Talmannen">
Jag vill bara informera ledamoten om att en företrädare för rådet alltid närvarar vid dessa debatter, så det är ingen särskild händelse även om vi förstås uppskattar vice premiärminister Alexandr Vondras närvaro.
<SPEAKER ID="470" NAME="Zdzisław Zbigniew Podkański" AFFILIATION="UEN">
(PL) Herr talman! Förbindelserna mellan EU och Vitryssland är avhängiga av båda parter. Gott från båda sidor bidrar till dialog, en verklig grannskapspolitik och ett östligt partnerskap. Partnerskap kan inte byggas på förbud och sanktioner, varför jag gläds åt kommissionens senaste initiativ, som syftar till att förbättra förbindelserna med Vitryssland. Rent objektivt ska vi komma ihåg att Vitryssland också har gjort mycket för att vi ska närma oss varandra. Ett bevis på detta är registreringen av rörelsen ”För frihet”, som gör det möjligt för oppositionella tidningar att tryckas och distribueras, samt landets öppenhet för det östliga partnerskapet.
<P>
EU:s förväntningar går längre än så och det finns goda skäl för det, liksom det finns skäl för Vitrysslands många förväntningar. Om exempelvis myndigheterna i Vitryssland uppmanas att sluta begära utreseviseringar för sina medborgare, särskilt barn och studenter, varför förenklar och avreglerar då inte EU viseringsförfarandena för vitryska medborgare? Dessa frågor sär särskilt viktiga för boende i gränsregionerna som har kulturella och familjemässiga band (...)
<P>
(Talmannen avbröt talaren.)
<SPEAKER ID="472" NAME="Esther de Lange" AFFILIATION="PPE-DE">
(NL) Herr talman! Vi debatterar i kväll EU:s strategi för Vitryssland, ett politiskt initiativ där demokratin och respekten för de mänskliga rättigheterna intar en central roll.
<P>
Jag vill fokusera på ett specifikt område, nämligen reseförbudet för barn, utan att förringa betydelsen av några av de andra relevanta aspekter som redan förts fram i kväll. Ni känner troligtvis till att barn som drabbats av Tjernobylkatastrofen i åratal regelbundet har besökt Nederländerna och andra EU-länder för att återhämta sig från katastrofens konsekvenser. Barnen i fråga är förstås barn som fötts långt efter katastrofen, och de är nu ungefär i den ålder jag var när katastrofen ägde rum för 22 år sedan. Men de upplever ännu dagligen effekterna av den, vilket framgår tydligt av ny statistik om sköldkörtelbesvär, cancer och liknande. Varje år välkomnas runt 30 000 vitryska barn i 21 länder av värdfamiljer, volontärorganisationer och kyrkor.
<P>
Det rapporterades i oktober 2008 att Vitryssland genom ett dekret tänkte stoppa dessa barns resor och förbjuda barnen att resa utomlands, vilket därför skulle innebära slutet för julsemestern. Detta dekret upphävdes tillfälligt mellan den 20 december och den 20 januari, delvis efter påtryckningar från EU, Europarådet och ett antal utrikesministrar, däribland vår nederländske minister Maxime Verhagen, vilket gjorde att ett antal barn kunde resa i väg då i alla fall, men inga sådana arrangemang har gjorts för tiden efter den 20 januari. Därför är det hög tid att vi omvandlar detta tillfälliga uppskov till en strukturell, EU-omfattande lösning, så att vitryska barn och de europeiska värdfamiljerna inte längre svävar i ovisshet om huruvida deras resor kan bli av eller ej. Det bästa vore om alla medlemsstater kunde lagstifta om detta en gång för alla i stället för 27 gånger genom bilaterala förhandlingar, som det förhåller sig i dag.
<P>
Därför bör vi i resolutionen uppmana det tjeckiska ordförandeskapet att förhandla med de vitryska myndigheterna om en EU-omfattande lösning.
<SPEAKER ID="473" NAME="Marianne Mikko" AFFILIATION="PSE">
(ET) Mina damer och herrar! Vitrysslands väg till Europa måste vara dialogens och kompromissernas väg.
<P>
I resolutionen om Vitryssland som antogs förra året betonades behovet av en bestämd och villkorad men ändå positiv policy. Framstegen som har nåtts i fråga om energi, miljö och transport är ett resultat av det arbetet.
<P>
Men det finns problem som vi inte får blunda för. Demokratin är av avgörande betydelse. Som ledamöter av Europaparlamentet får vi inte tolerera förföljelsen av vitryska oppositionsledare, begränsningen av tryckfriheten och yttrandefriheten eller kränkningarna av medborgarnas grundläggande rättigheter. Inget demokratiskt land kan fungera utan ett starkt civilt samhälle.
<P>
Vi behöver därför ge ett omfattande stöd till organisationer som verkar för att skydda mänskliga rättigheter, främja demokrati och få landets medborgaranda på fötter.
<P>
Jag vill berömma de vitryska myndigheternas beslut att registrera Alexandr Milinkijevitjs oppositionsrörelse ”För frihet”. Men detta är bara början, då Naša Vjasna, som har mänskliga rättigheter på programmet, och många andra organisationer som vill utveckla demokratin väntar på att bli registrerade.
<P>
Slutligen vill jag nämna viseringsbestämmelserna. Ett avtal om viseringslättnader behöver slutas mellan EU och Vitryssland. Vägen till Europa måste ligga öppen. Kostsamma viseringar och strikta regler är inget straff för regimen utan för befolkningen. Jag har sagt det många gånger förr och jag säger det i dag igen. Låt oss sträcka ut en europeisk hand och välkomna det vitryska folket.
<SPEAKER ID="474" NAME="Ewa Tomaszewska" AFFILIATION="UEN">
(PL) Herr talman! Europaparlamentet har vid upprepade tillfällen tagit upp frågan om Vitryssland, Europas sista diktatur. Katolska präster som vill hålla gudstjänst utsätts fortfarande för trakasserier, och de etniska minoriteternas rättigheter respekteras inte. Man bör särskilt nämna de demokratiskt valda ledarna för polska föreningen i Vitryssland, med Angelika Borys i spetsen, som ännu inte har erkänts. Gripandena och husrannsakningarna av oppositionens och människorättsaktivisters kontor fortsätter. Oberoende journalister förföljs fortfarande.
<P>
Förändringar är emellertid på gång, även om utvecklingen går mycket långsamt. Rörelsen ”För frihet” har registrerats och två av oppositionens tidningar tillåts tryckas och delas ut. Vitrysslands utrikesminister reagerade positivt på det östliga partnerskapet och uttryckte intresse för att delta. Detta väcker ett försiktigt hopp om att klimatet i de ömsesidiga förbindelserna ska kunna förbättras och om att kommissionens förslag ska kunna förverkligas.
<SPEAKER ID="475" NAME="Colm Burke" AFFILIATION="PPE-DE">
(EN) Herr talman! Med tanke på att yttre förbindelser är en av det tjeckiska ordförandeskapets huvudprioriteringar vill jag uppmana rådets ordförandeskap att beskriva vilka åtgärder det överväger för att uppmuntra den vitryska regeringen att avskaffa sitt internationella reseförbud för barn som reser till EU:s medlemsstater för att delta i program för vila och återhämtning. Jag uppmanar det tjeckiska ordförandeskapet att förhandla om ett alleuropeiskt avtal som låter vitryska barn som drabbats av Tjernobylkatastrofen att resa till alla medlemsstater i EU.
<P>
Tillsammans med mina kolleger har jag lagt till punkt 10 i Europaparlamentets föreliggande resolution i detta syfte. I augusti förra året tillkännagav den vitryska regeringen att den förbjöd resor till utlandet sedan ett barn hade vägrat att återvända hem efter en utlandsresa.
<P>
Den irländska regeringen lyckades säkra ett undantag som innebar att barn fick resa till Irland i julas, men många andra barn måste fortfarande skaffa utresevisum för att få lämna Vitryssland för att delta i program för vila och återhämtning. Ungefär 1 000 irländska familjer tar emot vitryska barn i sina hem varje sommar och under julen. Dessa besök omfattar ofta medicinska bedömningar och i vissa fall behandling.
<P>
Jag välkomnar de vitryska myndigheternas beslut att tillfälligt häva reseförbudet för ett antal offer för Tjernobylkatastrofen men uppmanar ordförandeskapet att fortsätta sina påtryckningar, så att en överenskommelse kan nås inom hela EU inom en snar framtid, vilken skulle ge de vitryska barnen frihet att resa överallt inom EU.
<P>
Jag har också tagit upp det internationella reseförbudet med er, fru kommissionsledamot, och i ert svar på min skrivelse till er sa ni att framställningar hade lämnats både av Europeiska kommissionens delegation i Minsk och helt nyligen under det besök i Minsk som den biträdande generaldirektören för GD Yttre förbindelser gjorde. Jag skulle vilja fråga er om ni har någon ny information om de insatser som EU förespråkar för att detta förtryckande förbud ska tas bort.
<SPEAKER ID="476" NAME="Sylwester Chruszcz" AFFILIATION="UEN">
(PL) Herr talman, fru kommissionsledamot! Det gradvisa återupptagandet av förbindelserna med Vitryssland och vår vilja till dialog med dess regering är ett steg i rätt riktning. Jag är också positivt inställd till dagens tillkännagivande från det tjeckiska ordförandeskapet om att rådet kommer att träffa en företrädare för Vitryssland i samband med det diplomatiska toppmötet denna månad.
<P>
Jag är också nöjd över att man försöker inbegripa Vitryssland i det östliga partnerskapet. De beslut som fattas inom EU ska i första hand påverka den vitryska befolkningen, även om det gäller visumpolitiken. Man bör betona att Vitryssland i samband med den pågående gaskrisen i Europa har visat sig vara en synnerligen stabil partner när det gäller transitering av gas till Europeiska unionen. En konstruktiv dialog och förbättrade bilaterala förbindelser, som otvetydigt måste bygga på principerna om demokrati och respekt för mänskliga rättigheter, ligger i båda sidors intresse.
<SPEAKER ID="477" NAME="Zita Pleštinská" AFFILIATION="PPE-DE">
- (SK) Även om det har skett en positiv utveckling i Vitryssland måste vi upprätthålla de nära kontakterna med företrädare för den vitryska oppositionen och med vår vän Alexandr Milinkijevitj.
<P>
EU bör stödja ekonomiska reformer i Vitryssland. Detta stöd måste dock förbindas med vissa villkor och krav. Dessa krav bör omfatta ett krav på ökad mediefrihet. Medierna måste kunna verka fritt inom lagens råmärken och publicera sitt material inom landet. Ökad frihet för politiska partier och icke-statliga organisationer är avgörande för demokratin.
<P>
Dagens debatt visar också att vi alla vill att ett demokratiskt Vitryssland ska återföras till den europeiska intressesfären, men då utan Lukasjenka. Om man deltar i arbetet med att främja demokratiska värderingar har Europeiska unionen ett gyllene tillfälle att vinna över Vitryssland och befria landet ur Rysslands grepp.
<SPEAKER ID="478" NAME="Alessandro Battilocchio" AFFILIATION="PSE">
(IT) Herr talman! Mina damer och herrar! Efter år av trassliga relationer börjar vi nu se vissa försiktiga steg i rätt riktning i och med erkännandet av Milinkijevitjs rörelse och godkännandet av olika tidningar som inte är regeringslojala, samtidigt som de första tecknen på en vilja att diskutera rekommendationerna från OSSE/ODIHR börjar bli skönjbara. Vägen som återstår är lång, men inte överdrivet lång.
<P>
Det finns förhoppningar om att ett nytt skede kan inledas i förbindelserna mellan EU och Vitryssland. Berättelsen om att ledamöterna i vår delegation nekades viseringar är verkligen besvärande och vi hoppas att detta nu ska vara ett minne blott. Liksom Colm Burke efterlyser jag ett åtagande från kommissionen och rådet på framför allt ett område i samband med kommande gemensamma möten: en tydlig, gemensam precisering av reglerna för inackordering av vitryska barn i europeiska familjer av hälsoskäl. Vitryssland har under de senaste åren ofta, alltför ofta, hanterat den här frågan på ett lättvindigt eller stelbent sätt, vilket bokstavligen varit ett slag i ansiktet på värdfamiljerna och olyckligtvis också på de barn och ungdomar som deltagit i hjälp- och solidaritetsprojekten.
<SPEAKER ID="479" NAME="Călin Cătălin Chiriţă" AFFILIATION="PPE-DE">
(RO) Jag välkomnar rådets och kommissionens uttalande och håller med om att Lukasjenkas auktoritära regim måste övervakas noggrant. Samtidigt anser jag att vi behöver ett långsiktigt perspektiv med ett framtida demokratiskt och välmående Vitryssland efter Lukasjenka.
<P>
Europeiska unionen måste tillämpa en intelligent strategi för Vitrysslands befolkning och samhälle som inte bara inbegriper den tillfälliga regeringen i Minsk. Historien har visat att isolering och externa sanktioner hjälper diktatorer att stanna kvar vid makten. Vi bör därför göra precis tvärtom: erbjuda den vitryska befolkningen bästa tänkbara förutsättningar att studera inom Europeiska unionen, att resa och arbeta här under kortare perioder och att komma i kontakt med de europeiska värderingarna och våra ekonomiska och kulturella landvinningar. Det är enda sättet att ge dessa människor smak för våra värderingar och underlätta den övergångsprocess som landet kommer att genomgå.
<P>
Jag vill avsluta med att säga till Roberto Fiore att det faktum att kandidaterna förekommer i tv under valkampanjen saknar betydelse eftersom, som Stalin uttryckte det, det viktiga i sammanhanget ändå är den person som räknar rösterna.
<SPEAKER ID="480" NAME="Czesław Adam Siekierski" AFFILIATION="PPE-DE">
(PL) Herr talman, fru kommissionsledamot, herr minister! Alla vi som deltar i detta plenarsammanträde skulle helst se att Vitryssland respekterade principerna om demokrati, mänskliga rättigheter och föreningsfrihet samt yttrandefrihet, och att man upphörde med den våldsamma förföljelsen av sina egna medborgare och etniska minoriteter. Tyvärr är kravlistan ganska lång och det förefaller osannolikt att samtliga krav kommer att hörsammas inom en nära framtid. Vi kan emellertid inte sluta kämpa för de värderingar som Europeiska unionen vilar på.
<P>
Sanktionspolitiken mot Vitryssland började som ett fiasko. Låt oss hoppas att förändringen av EU:s politiska strategi gentemot Minsk kommer att bli lyckosam. Det kommer dock inte att bli någon enkel uppgift med tanke på att Lukasjenka ägnade sig åt valfusk i samband med parlamentsvalet hösten 2008.
<P>
Det bästa sättet att demokratisera Vitryssland är genom utbildning, fria medier och kontakter mellan medborgarna i EU och Vitryssland. Vi bör inrätta ett särskilt program med stipendier för att göra det möjligt för unga människor från Vitryssland att studera i Europeiska unionen. Det vore mycket positivt för framtiden.
<SPEAKER ID="481" NAME="Flaviu Călin Rus" AFFILIATION="PPE-DE">
(RO) Vi har här tre resolutionsförslag från den 21 maj, den 9 oktober och den 7 januari. Vissa framsteg har gjorts i form av de uttalanden som gjorts av Europeiska unionens medlemmar.
<P>
Jag uppskattar och stöder verkligen alla uttalanden som kan leda till mer demokrati i ett land, särskilt om vi talar om ett grannland som Vitryssland. Här måste, som mina kolleger också har nämnt före mig, två väsentliga saker ske, eller så kan vi helt enkelt göra detta för att främja ömsesidigt förtroende och öppenhet. För det första måste vi visa prov på mognad och göra det lättare för de vitryska medborgarna att få tillgång till och resa till Europeiska unionen och komma i kontakt med Europeiska unionens värderingar, med det som Europeiska unionen står för, med Europeiska unionens politik, med allt vi företräder. För det andra måste Vitryssland så snart som möjligt bli en stat utan politiska fångar. Detta vore utan tvivel en mycket enkel gest från president Lukasjenkas sida.
<SPEAKER ID="482" NAME="Talmannen">
Det är dags att sammanfatta debatten. Jag ber vice premiärminister Alexandr Vondra att göra en sammanfattning.
<SPEAKER ID="483" NAME="Alexandr Vondra">
rådets ordförande. - (EN) Herr talman! Jag ska på rådets vägnar försöka göra en sammanfattning av detta.
<P>
För det första tycker jag att vi har haft en mycket intressant debatt om ämnet, som säkert kommer att ge många bidrag till vårt gemensamma arbete. Jag vill betona att vi i rådet uppskattar Europaparlamentets intresse och aktiva engagemang för Vitryssland. Jag tror att detta kan bidra särskilt till att å ena sidan fortsätta påtryckningarna i frågor rörande mänskliga rättigheter och å andra sidan se till att vi inte förlorar denna typ av strategiskt synsätt. Jag vill särskilt tacka de polska ledamöterna av Europaparlamentet - närmare bestämt Jacek Protasiewicz, Janusz Onyszkiewicz och Józef Pinior - för deras bidrag. Jag tror att vi lyssnar uppmärksamt.
<P>
Jag kommer nu att dra kanske tre slutsatser. För det första gäller det viseringsavgifter som många av er har tagit upp. Det är ett problem som vi är särskilt medvetna om. Också när vi talat i egenskap av nationella företrädare tidigare under åren har vi alltid haft mycket att säga om detta. Låt mig vara tydlig här. Vi ser Vitryssland som en del av Europa och vi är medvetna om de problem som de höjda viseringsavgifterna medför för Vitrysslands medborgare. För att undvika negativa konsekvenser för kontakterna människor emellan kommer det tjeckiska ordförandeskapet att uppmuntra medlemsstaterna att använda sig av den flexibilitet som finns i de relevanta bestämmelserna i gemenskapslagstiftningen. Ordförandeskapet kommer också att uppmuntra medlemsstaterna att tillämpa de gällande bestämmelserna på ett mer enhetligt sätt. Om den nuvarande positiva dynamiken behålls och förstärks genom att Vitryssland vidtar ytterligare konkreta åtgärder rörande mänskliga rättigheter och grundläggande friheter, så att landet kan delta i den europeiska grannskapspolitiken och det framtida östliga partnerskapet, bör en dialog om viseringar slutligen kunna komma till stånd.
<P>
Beträffande barnen från Tjernobyl, en fråga som några av er har väckt, försäkrar jag er att vi kommer att fortsätta med våra påtryckningar. Vi stödde de åtgärder som vidtogs av det franska ordförandeskapet i denna fråga, däribland den åtgärd som genomfördes den 3 december förra året. EU:s insatser ledde slutligen till att presidentens dekret nr 555, som förbjuder sådana resor, tillfälligt upphävdes. Detta, liksom de bilaterala avtal som uppnåddes i början av december mellan Irland och Vitryssland om vila och återhämtning i framtiden för barn som drabbats av Tjernobylkatastrofen, var en välkommen utveckling. Vi är medvetna om att det generella problemet långt ifrån är löst. Det tjeckiska ordförandeskapet kommer att följa frågan och kommer vid behov att vidta nödvändiga åtgärder på EU:s vägnar, och vi kommer att fortsätta att ta upp denna fråga i våra kontakter med myndigheterna i Minsk.
<P>
Slutligen kommer Vitryssland under de kommande månaderna fortfarande att vara en punkt högt upp på dagordningen med tanke på översynen av sanktionerna och det framtida östliga partnerskapet. På samma sätt som er resolution om Vitryssland, som antogs efter valet den 28 september, hjälpte oss att göra framsteg, hoppas vi att vi kan räkna med fortsatt stöd från er under vårt ordförandeskap.
<SPEAKER ID="484" NAME="Benita Ferrero-Waldner">
ledamot av kommissionen. - (EN) Herr talman! Jag har sett att en väldigt stor majoritet delar vår uppfattning. Det betyder att vi har erbjudit Vitryssland möjligheten att närma sig Europeiska unionen genom EU:s grannskapspolitik. Vi har i princip erbjudit en fiktiv handlingsplan och en möjlighet att ansluta sig till det östliga partnerskapet vid rätt tidpunkt, när de rätta förhållandena råder.
<P>
Med detta sagt, låt mig bara kommentera några av de specifika punkter som ni har tagit upp. Först angående den finansiella krisen: Vitryssland har utstått effekterna av den finansiella krisen och de ökande gaspriserna under 2007 och 2008 ganska bra hittills, tack vare landets mycket begränsade integration i den globala ekonomin och de stora lånen från Ryssland, Kina och Venezuela. Men nu, som jag tror Bastiaan Belder korrekt påpekade, har landet fått be IMF om ett standby-lån på 2,5 miljarder euro och därefter devalvera sin valuta för att kunna hantera de negativa effekterna av den globala krisen. Eftersom landets ekonomi och industri fortfarande i stor utsträckning förblir oreformerade och ostrukturerade tror vi att den negativa tendensen kommer att fortsätta och leda till negativa sociala effekter. Så ni har rätt - detta är en viktig faktor.
<P>
Angående kärnkraftverk och frågorna om trygghet och säkerhet, låt mig berätta att vi, i vår tekniska dialog om energifrågor med Vitryssland, lägger stor vikt vid att säkerställa att landet respekterar de internationella standarderna för trygghet och säkerhet. Man kan säga att Vitryssland samarbetar mycket aktivt med Internationella atomenergiorganet (IAEA) i Wien och har varit ytterst öppet för att ge kommissionen information om detta arbete.
<P>
Med detta sagt vill jag också återkomma till frågan om viseringsavgifter. Som jag sa i mitt första inlägg vet ni att vi är redo att bidra till förhandlingen så snart rådet har uttryckt sin ambition att försöka hantera detta, och ge alla medlemsstater möjlighet till ett fullständigt visumavtal och även ett återtagandeavtal. Efter besöket av min ställföreträdande generaldirektör Hugues Mingarelli i Minsk kan jag berätta att det för närvarande inte finns något nytt kring detta. Jag kan endast säga att viseringsavgifter och viseringar för barn är specifika för varje land. Vi är ännu inte redo för ett allmänt avtal. Detta i sin tur måste förhandlas av kommissionen.
<SPEAKER ID="485" NAME="Talmannen">
Jag har mottagit fem resolutionsförslag, som ingivits i enlighet med artikel 103.2 i arbetsordningen.
<P>
Debatten är härmed avslutad.
<P>
Omröstningen kommer att äga rum torsdagen den 15 januari 2009.
<P>
Skriftliga förklaringar (artikel 142)
<SPEAKER ID="971" NAME="Adam Bielan  " AFFILIATION="UEN">
skriftlig. - (PL) Herr talman! Vi har på senare tid talat om en politisk islossning i Vitryssland. Alexandr Milinkijevitjs oppositionsrörelse ”För frihet” har äntligen registrerats. Vitryssland har uttryckt en vilja att delta i det östliga partnerskapet. Till och med Washington har sagt att förbindelserna mellan de båda länderna har förbättrats. Har tiden nu blivit mogen för mjuka upp relationerna och bryta isen med Vitryssland? Jag önskar att det vore så, men vi måste också komma ihåg att president Lukasjenka är en slipad och hårdkokt politisk aktör.
<P>
Vi har redan upplevt en ”politisk islossning” i Europa under senare tid och jag vill påpeka att dessa omvandlingar alltid har slutat i besvikelse.
<P>
Helt avgörande kommer att vara vilken typ av politik EU kommer att driva för östra Europa under kommande månader. Lukasjenka har tydligt förklarat att han inte kommer att böja sig för påtryckningar från väst, och i samband med förhandlingarna med Dmitrij Medvedev om sänkta gaspriser har han förklarat att Vitryssland inte kommer att stå i tacksamhetsskuld till Ryssland.
<P>
Det är uppenbart att Vitryssland agerar på två fronter. Vi måste även fortsättningsvis bedriva försiktiga och väl övervägda förhandlingar så att vi inte låter oss luras av förändringar som kan komma att visa sig vara tillfälliga. Vi måste uppträda bestämt i frågor som är av strategisk betydelse för EU genom att föra en målmedveten politik till stöd för utvecklingen av ett civilt samhälle och en opposition i Vitryssland, där oppositionens aktivister fortfarande förföljs och utländska präster utvisas. Europeiska unionen kan inte blunda för att de vitryska myndigheterna fortsätter att kränka medborgerliga och mänskliga rättigheter.
