<CHAPTER ID=1>
Justering av protokoll
<SPEAKER ID=1 NAME="Ordföranden">
Protokollet från gårdagens sammanträde har delats ut.
<P>
Finns det några synpunkter?

<SPEAKER ID=2 LANGUAGE="NL" NAME="Pex">
Herr ordförande! Tillåt mig att ställa en fråga till presidiet med anledning av protokollet. Under er goda ledning röstade vi om mitt betänkande i går eftermiddag, och jag tackar ledamöterna för de 225 rösterna varav 168 för mitt betänkande. Under morgonsammanträdet vid omröstningen var som ni såg fler än 400 sammanträdesdeltagare närvarande vid omröstningen. Jag minns att vi tidigare röstade regelbundet, klockan halv två, ibland någon gång också kvart i två. I går innan omröstningen skulle börja sades det att den skulle avslutas kvart över ett. Nu skulle jag gärna vilja fråga om presidiet har för avsikt att införa varierande omröstningstider. Den ena gången röstar vi till klockan ett, den andra gången till kvart över ett och sedan åter till halv två. Det innebär en viss godtycklighet. Jag känner mig som ett offer för att omröstningarna avslutades kvart över ett. Jag skulle vilja be presidiet att lägga fram ett konkret förslag om att tillämpa fasta omröstningstider så att någonting sådant skulle kunna uteslutas.

<SPEAKER ID=3 NAME="Ordföranden">
Vi har fastställt omröstningstider, men ännu inte fastställt ämnena för omröstningsperioden: Vi täcker så många ämnen under omröstningsperioden som vi bara kan men, om vi inte får någon tid över, överförs de betänkanden som vi inte röstar om till nästa omröstningstillfälle.

<SPEAKER ID=4 LANGUAGE="FR" NAME="Fontaine">
Herr ordförande! Jag skulle bara vilja precisera en punkt som kanske har undgått Pex. Sedan en lång tid tillbaka kan vi i föredragningslistan läsa: " torsdag kl.17.30. Omröstning om aktuella och brådskande frågor och fortsättning på förmiddagens omröstning" . Jag förstår om det har undgått er, kära kollega, men jag anser att det är mycket viktigt och att vi hädanefter måste planera vårt arbete efter det.
<P>
Torsdagsförmiddagens sammanträdesordförande, som teoretiskt hade kunnat avbryta arbetet exakt kl.13.00, men som tack vare en viss flexibilitet från kammarens sida kunde förlänga det fram till kl. 13.15, hoppades av hela sitt hjärta att Pex betänkande skulle hinna tas upp till omröstning. Så var inte fallet. Alla visste emellertid att om vi inte röstade om det före kl. 13.15, skulle vi göra det på kvällen samma dag.
<P>
(Protokollet justerades.)

<SPEAKER ID=5 LANGUAGE="NL" NAME="Oomen-Ruijten">
Herr ordförande! Jag har ingen kommentar till protokollet, utan jag skulle vilja be om er uppmärksamhet, inte bara er utan också kollegernas i parlamentet, eftersom vi i dag har någon bland oss som fyller jämnt. Det gäller Ursula Schleicher som också mycket ofta brukar vara sammanträdesordförande här på fredagarna. Jag tror att det kanske skulle vara bra, herr ordförande, om vi här gav denna trevliga och kunniga kollega en varm applåd som inledning på bemärkelsedagen.

<SPEAKER ID=6 NAME="Ordföranden">
Tack, fru Oomen-Ruijten. Grattis fru Schleicher!

<CHAPTER ID=2>
Omröstning
<SPEAKER ID=7 LANGUAGE="DE" NAME="Graefe zu Baringdorf">
Ändringsförslag 1, som antagits och lagts fram av jordbruksutskottet, och ändringsförslag 5 från Fantuzzi motsäger varandra, de är inte förenliga. Jag förordar ändringsförslag 1, som har antagits av utskottet för jordbruk och landsbygdens utveckling. Kommissionen har låtit förstå att den visserligen kan acceptera båda två, om jag förstått det hela rätt, men att förslagen inte är förenliga och inte heller kan kompletteras. Således måste vi bestämma oss, och jag är för ändringsförslag 1.
<P>
Efter omröstningen om ändringsförslagen

<SPEAKER ID=8 LANGUAGE="DE" NAME="Graefe zu Baringdorf">
Herr ordförande! Innan vi röstar om lagstiftningsresolutionen vill jag ännu en gång säkerställa att de ändringar som kommissionen har gjort av ändringsförslagen 2 och 3 inte är av väsentlig, utan av redaktionell art - och ett ändringsförslag utgör en komplettering av den befintliga rättstexten - att dessa ändringar står i överensstämmelse med det vi röstar om här, så att parlamentet och kommissionen har en gemensam ståndpunkt. Om ni nickar nu, kan vi gå till omröstning!
<P>

<SPEAKER ID=9 NAME="Ordföranden">
Kommissionen nickade.
<P>
(Parlamentet antog lagstiftningsresolutionen.) Betänkande (A4-0129/98) av Graefe zu Baringdorf för utskottet för jordbruk och landsbygdens utveckling om rapporten från kommissionen till rådet och Europaparlamentet om genomförandet av rådets förordning (EG) nr 1467/94 av den 20 juni 1994 (KOM(97)0327 - C4-0492/97)
<P>
(Parlamentet antog resolutionen.)
<SPEAKER ID=10 LANGUAGE="NL" NAME="Van Dam">
Herr ordförande! Europeiska kommissionen vill utvidga tillämpningsområdet för konkurrensreglerna till de internationella flygförbindelserna. Om rådet beslutar om detta får kommissionen den exklusiva befogenheten att bedöma samarbetsavtal mellan europeiska och utländska lufttrafikföretag. Det är en befogenhet som kommissionen för närvarande delar med medlemsstaterna. Den nuvarande situationen skapar enligt kommissionen rättsosäkerhet hos lufttrafikföretagen.
<P>
De europeiska konkurrensreglerna för luftfarten syftar till att förebygga att den liberaliserade inre marknaden begränsar konkurrensen mellan lufttrafikföretagen på otillåtligt sätt. Det är till exempel inte tillåtet att sluta tariffavtal på marknaden inom Europeiska unionen.
<P>
På världsnivå är det inte heller tal om någon liberaliserad marknad, tvärtom. Den internationella flygtrafiken vilar i regel på detaljerade bilaterala avtal. På en sådan marknad kan det inte vara tal om tillämpning av konkurrensregler. Dessutom är lufttrafiksektorn ofta bara en del av helheten vid bilaterala förhandlingar. I regel sluter man package deals .
<P>
Enligt min uppfattning är den nuvarande situationen med delade befogenheter mellan kommissionen och medlemsstaterna att föredra. Medlemsstaterna upprätthåller då inom vissa gränser befogenheten att sluta lufttrafikavtal med tredje land. På grundval av artikel 89 i fördraget kan kommissionen, efter överläggning med den berörda medlemsstaten, ingripa om avtalet begränsar konkurrensen alltför mycket.
<P>
Rättsosäkerheten för lufttrafikföretagen kan också minskas kraftigt om medlemsstaten och kommissionen börjar samarbeta bättre. Jag medger att detta samarbete inte fungerar bra i nuläget. Det beror emellertid på att såväl medlemsstaterna som kommissionen håller på att avgränsa sina befogenheter i den nya situation som har uppstått genom lufttrafikkonsortierna. Jag förväntar mig att samarbetet mellan kommissionen och medlemsstaterna skall fungera bättre i framtiden. Av denna anledning har jag röstat mot förslaget från kommissionen.

<SPEAKER ID=11 NAME="Donnay">
Ni vet vilken betydelse vi fäster vid subsidiaritetsprincipen som låter staterna själva reglera de ärenden som gäller dem, så snart detta är mer effektivt än att låta de europeiska institutionerna ingripa.
<P>
Enligt min uppfattning, och i den andan, kräver inte frågan om avtal mellan medlemsstater och tredje land avseende luftfart att kommissionens befogenheter utökas alltför mycket.
<P>
Genom dessa två förslag till förordning önskar kommissionen emellertid ytterligare befogenheter för att tillämpa gemenskapens konkurrensregler på luftfart mellan gemenskapen och tredje land.
<P>
Jag vill erinra om att kommissionen för närvarande endast har mandat av rådet att handlägga de ärenden som gäller luftfart inom Europeiska ekonomiska samarbetsområdet.
<P>
Om kommissionens förslag skulle antas i dess nuvarande utformning, skulle det innebära att kommissionens befogenheter förstärks när det gäller förbindelserna mellan medlemsstater och tredje land.
<P>
Mina kära kolleger! Jag anser för min del att en sådan utvidgning av kommissionens befogenheter skulle vara minst sagt förhastad. För närvarande finns ingen gemensam extern politik när det gäller flygtransportområdet. Sakdebatten i ärendet resulterade för övrigt endast i ett begränsat antal förhandlingsmandat.
<P>
Jag skall också tillägga att inget avtal ännu har slutits med något land som inte är medlem i Europeiska ekonomiska samarbetsområdet.
<P>
Sammanfattningsvis skulle det vara beklagligt om kommissionen genom sina förslag till förordningar försöker utvidga sina befogenheter på ett sätt jag skulle vilja kalla " smygvägen" , för att kunna ingripa på ett område som för närvarande faller under staternas befogenheter, utom i de fall där kommissionen förfogar över ett förhandlingsmandat.
<P>
Det förefaller mig också lämpligare att till att börja med begränsa utvidgningen av kommissionens befogenheter till enbart de länder där rådet har beviljat kommissionen ett förhandlingsmandat.
<P>
Betänkande: Graefe zu Baringdorf (A4-0128/98)
<SPEAKER ID=12 NAME="Souchet">
Kommissionens förslag som har överlämnats till oss gör det möjligt att förenkla förfarandet med att certifiera utsäde avsett för förökning. Villkoren innebär att producenterna föväntas delta mer bestämt i besiktningsförfarandet. De officiella besiktningarna som utförs av certifieringsavdelningarna ersätts delvis av kontroller som producenterna själva ansvarar för.
<P>
Vi kan bara glädjas åt själva principen i denna förenkling. Det blir emellertid nödvändigt att kontrollera att denna självkontroll tillämpas korrekt för att undvika eventuell diskriminering mellan producenter i de olika medlemsstaterna. Det är alltså nödvändigt att se till att de jordbrukare som är ansvariga för att kontrollera genomförandet av dessa egna besiktningar tillämpar samma förfarande i samtliga medlemsstater. Dessutom krävs allvarliga sanktioner om bedrägeri eller manipulationer skulle upptäckas. Vi måste se till att både besiktningsmännens personliga ansvar ökar och att vi undviker att de utsätts för stora påtryckningar från företagen eller jordbrukarna själva.
<P>
Vår grupp stöder samtliga inlämnade ändringsförslag och särskilt det som innebär ramar för besiktningar utförda av edsvurna tekniker. Eftersom arbetet med jordbruksprodukter är säsongsbetonat och man därför är tvingad att utnyttja tillfällig arbetskraft för att utföra egna besiktningar är det nödvändigt att besiktningen sköts av edsvurna tekniker. Det är egentligen det enda sättet som man vid bedrägeri eller manipulation av kontrollerna kan förstärka det personliga ansvaret för att reglerna följs.
<P>
Jag skulle också vilja peka på ett motsatsförhållande. Efter att i Rothleys betänkande om rättsligt skydd av biotekniska uppfinningar ha antagit principen om utsädets patentbarhet samtidigt som " jordbrukarens privilegium" begränsas, skall parlamentet i dag rösta om ett betänkande om att på gemenskapsnivå främja åtgärder för att bevara, karaktärisera, samla in och använda jordbrukets genetiska resurser. Betänkandet vi i dag granskar syftar till att främja centra för bevarande av genetiska resurser och underlätta informationen på europeisk nivå. Kommer man inte på det sättet att å ena sidan förhindra eller minska produktionen av jordbruksutsäde, och å andra sidan finansiera och främja centra för bevarande av genetiska resurser, något som bara kommer de multinationella utsädesföretagen till godo?

<CHAPTER ID=3>
Kontokortsbrottslighet
<SPEAKER ID=13 NAME="Ordföranden">
Nästa punkt är betänkande (A4-0164/98) av Schmid för utskottet för medborgerliga fri- och rättigheter och inrikesfrågor om utkast till gemensam åtgärd beslutad av rådet på grundval av artikel K.3 i Fördraget om Europeiska unionen för bättre utbyte av information om kontokortsbrottslighet mellan medlemsstaternas brottsbekämpande organ och mellan dessa organ och kontokortsindustrin, när sådan information krävs för brottsutredningar (5683/98 - C4-0136/98-98/0906(CNS)).

<SPEAKER ID=14 NAME="Schmid">
Herr ordförande, ärade kolleger! Vid sidan av arbetslösheten har brottsligheten kommit att bli en stor ängslan för många människor, och i synnerhet uppfattas den organiserade brottsligheten som ett problem. Ett inte helt riktigt antagande är vitt utbrett, nämligen att den organiserade brottsligheten framför allt yttrar sig i spektakulära ekonomiska brott. Lika utbredd är missuppfattningen att den organiserade brottsligheten i huvudsak bedrivs av organisationer som inte är av vår nationalitet, utan kommer från utlandet. Båda antagandena är falska!
<P>
Organiserad brottslighet är i grund och botten ingenting annat än systematiskt organiserat begående av upprepade, även ringa brott, i vinningssyfte. De flesta tänker i detta sammanhang på narkotikahandeln. Och visst hör narkotikahandeln till den, men den är ändå bara en del av det hela. Organiserad stöld eller systematisk förfalskning av kreditkort hör t.ex. också dit. Jag vill förtydliga det hela med ett exempel. När en fickstöld begås, t.ex. i Bryssel, kan det vara fråga om en narkotikamissbrukare som skaffar sig pengar för att kunna köpa sin narkotika. Det kan emellertid också vara fråga om professionella ficktjuvar som flugits in till staden och systematiskt arbetar där under en dag. Vid dagens slut sitter de på nytt i ett flygplan, på väg till en annan kontinent. De stulna korten transporteras via flyg till någon plats i Asien. Där handlar man med dem, och varorna omvandlas åter till pengar via hälarorganisationer. Detta är organiserad brottslighet.
<P>
Inom kontokortsområdet finns det nu alltmer av denna verksamhet. Enligt uppskattningar av polismyndigheterna uppgår kostnaderna till ca 1 miljard dollar per år. Det är mycket pengar! De tekniker som används sträcker sig från missbruk - genom att signaturer förfalskas - och åverkan på kontokort ända till fullständig förfalskning.
<P>
De 1 miljarderna dollar som jag nämnde förs sedan först tillbaka i de brottsliga penningströmmarna, och efter penningtvätt hamnar de förr eller senare hos företag som anses vara seriösa.
<P>
Nu har den brittiska regeringen lagt fram ett förslag till en gemensam åtgärd för att underlätta polisens arbete på detta område. Förslaget innebär att upplysningar om kontokortsbrottslighet, t.ex. om nya modi operandi och liknande, skall kunna utbytas snabbare. Detta informationsutbyte skall inte bara ske snabbt mellan de olika polismyndigheterna, utan det skall också skapas ett bättre fungerande ömsesidigt informationsutbyte mellan kontokortsindustrin och polisen. Båda tankarna är riktiga. Vårt utskott har därför tagit ställning för denna åtgärd. Vi säger emellertid samtidigt att det är föga meningsfullt att bygga upp ett eget informationssystem för varje typ av brott inom den organiserade brottsligheten. Det vore mer logiskt - kollega Schulz kommer senare att gå in på det - att så snart som möjligt överlåta denna sak på Europol, i stället för att bygga upp flera parallella strukturer. Sådant skapar bara förvirring.
<P>
För det andra: Det man har föreslagit är bra, men det räcker inte. För att nå framgång mot kontokortsbrottligheten behöver vi vidta åtminstone två ytterligare åtgärder. Dels skapa en enhetlig skyddsmärkning på kontokort. De flesta av er vet kanske inte att varje kontokort är försett med egen skyddsmärkning, med vars hjälp man kan fastställa om det är en förfalskning eller inte. Märkningen är delvis osynlig, i vissa fall är den synlig i ultraviolett ljus, delvis är den känd enbart av vissa som är insatta i saken. Problemet är att varje kontokortsorganisation som ger ut kort använder sig av sin egen märkning. Detta betyder att man i de verksamheter som tar emot kontokort måste lära sig 8, 10 eller ännu flera olika skyddsmärkningar, och det finns det ingen som gör. Vad vi behöver är en enhetlig märkning ungefär som med sedlar, där det finns två eller tre märkningar, som varje expedit känner igen. För det här behöver vi åtminstone i Europeiska unionen förslag från kommissionen, det måste lagstiftas om detta.
<P>
Många tror att kontokortsindustrin själv vidtar en mängd med åtgärder för att förhindra missbrukande av kontokorten. I själva verket gör man en kostnads-intäktsanalys, en sådan som ni kanske själva företar när ni överväger om det lönar sig att teckna en försäkring, eller om ni kanske är beredda att godta skaderisken, eftersom det i långa loppet nog blir billigare än att teckna försäkringen. Så tänker också kontokortsorganisationerna. Därför är det hittills inte så säkert som det skulle kunna vara, nämligen att man inte betalade med sin underskrift, utan att förfarandet vore detsamma som när man betalar över automat, att det fanns ett chips på plastkortet och att man var tvungen att skriva under med en fyrsiffrig kod, som bara man själv kände till, alltså chips och personlig kod.
<P>
Det här systemet förutsätter emellertid att det finns rätt utrustning på restauranger och i affärer, utrustning där man kan ange sin kod. I Frankrike fungerar det sedan länge så här med Carte bleue , men inte i något annat land. I Frankrike är det inte heller av säkerhetsskäl, utan för att stimulera marknaden. Det spelar emellertid ingen roll, bara resultatet är av vikt. Kontokortsindustrin värjer sig mot detta delvis med argumentet att en silverbutik i Indien inte skulle ha tillräckligt med pengar för att köpa utrustningen, det skulle alltså hindra den vidare spridningen av kontokort om man införde ett sådant system.
<P>
Industrin har alltså inte något automatiskt intresse av en mycket hög säkerhetsnivå. Det har däremot samhället. Vi borde ha ett mycket stort intresse av att den organiserade brottsligheten bekämpas överallt där det är möjligt, eftersom den faktiskt utgör en fara för samhället. Också av den anledningen behöver vi lagförslag på detta område.
<P>
Avslutningsvis upprepar jag: Den brittiska regeringen har tagit ett steg i rätt riktning, men steget är otillräckligt, och jag uppmanar kommissionen att förverkliga våra mer vittgående yrkanden.
<P>
(Applåder)

<SPEAKER ID=15 LANGUAGE="DE" NAME="Schulz">
Herr ordförande, mina damer och herrar! Låt mig tacka kollega Schmid för att han har lagt fram detta betänkande. Hans redogörelse visar att vi har att göra med någon som är mycket sakkunnig på området. Låt mig till att börja med skämta genom att säga att jag efter läsningen av Gerhard Schmids betänkande utan vidare skulle kunna ägna mig åt en annan verksamhet än att vara ledamot av Europaparlamentet, för om det inte var illegalt skulle man kunna tjäna ganska mycket pengar!
<P>
Schmid har analyserat de tekniska förutsättningarna för denna form av brottslighet mycket noggrant. Hans betänkande visar på ett högst väsentligt faromoment, nämligen det faktum att överallt där man på grund av tekniska framsteg till synes uppnår förenklingar, och i synnerhet gäller det betalningssystem där man inte har behov av kontanter, uppstår det samtidigt nya risker för missbruk av tekniken, om man inte klart definierar inom vilka gränser och ramar jämförbara kriterier kan utvecklas. Dessa kriterier möjliggör en kontroll av den nya teknikens användbarhet, inte bara för konsumenten, utan också för producenten av de tekniska förutsättningarna. Därmed har Schmid gjort oss uppmärksamma på den väsentliga omständigheten i fråga.
<P>
Kontokortsindustrin, som exemplifierats med omständigheterna i Frankrike, har intresse av att konsumtion medelst kontokort underlättas och att det blir allt lättare för så många människor som möjligt att konsumera - det är ju meningen med kontokorten - och att deras konsumtion främjas i en ekonomi som vävs samman allt starkare internationellt. Men då måste också den parten som profiterar mest av det ombestyra att konsumenterna skyddas i tillräcklig omfattning. Schmid har just medelst ett klassiskt exempel visat hur ett medlemsland genom att avskärma sin marknad från den gemensamma marknaden å ena sidan gynnar det egna landet och dess konsumenter, å andra sidan egentligen bryter mot vår gemenskaps konkurrensregler. På detta kan man se att utvecklingen mot en ny integrerad ekonomi i Europeiska unionen för med sig en mängd risker.
<P>
En av dessa risker som jag vill ta upp här, är det faktum att vi ännu inte har byggt upp något sammanhängande säkerhetssystem i Europeiska unionen. Om de uppgiftsregistreringar som erfordras för att skapa jämförbara säkerhetskriterier, åter en gång skall ha ett nytt eget system, får vi bara ett i raden av många andra system, som vi i EU håller på att bygga upp. Till skydd mot den organiserade brottsligheten finns det ju inte bara på kontokortsområdet ett säkerhetssystem, utan det finns också t.ex. informationssystemet Schengen eller tullinformationssystemet. Därutöver har vi det europeiska informationssystemet som hämtar åtskilliga uppgifter från de andra systemen.
<P>
Risken föreligger alltså - och det har redan vid flera tillfällen kritiserats i utskottet för medborgerliga fri- och rättigheter och inrikesfrågor - att flera olika system som dock omfattar delvis samma uppgifter byggs upp. I detta fall vore det vettigare om vi lade över ansvaret för skydd och utveckling av skyddsstrategier mot missbruk på den institution som egentligen borde ha ansvaret, nämligen Europol. Om nu Europol skall byggas upp som instans för uppgiftsregistrering och som den organisation i Europeiska unionen som skall reglera informationsutbytet under ständig övervakning av att uppgiftsskyddet bibehålls, då är det opåkallat att Europol inte skall befatta sig just med kontokortsbedrägeriet, som är en tillväxtbransch för den organiserade brottsligheten. I så måtto yrkar jag som viktigt tillägg till det som kollegan Schmid sagt följande: I stället för att av politiska skäl belasta Europol med uppgifter, t.ex. smuggling av nukleära material, som den egentligen inte har något med att göra, eftersom de är obetydligare än vad man antagit, så vore det bättre att på denna instans överföra kompetens för t.ex. det område som Schmid har omtalat.
<P>
(Applåder)

<SPEAKER ID=16 LANGUAGE="DE" NAME="von Habsburg">
Herr ordförande! Först och främst skulle jag vilja tacka herr Schmid för ett utmärkt betänkande. För övrigt är inte det att förvånas över, han kommer ju från Bayern, och därifrån kommer ju alltid bara bra saker.
<P>
Detta betänkande tydliggör genom exempel från ett specifikt område hela problematiken med den världsomspännande organiserade brottsligheten. Denna har en betydande fördel på sin sida. I en tid av faktiskt explosionsartad tillväxt av vetande, då nya tekniker dyker upp så gott som dagligen, finns det regeringar vilka, i likhet med kusinen från landet, alltid kommer för sent. Först när allt redan har hänt börjar man vidta åtgärder. Men vid det laget är hästen redan stulen. Det är detta som är problemet, och det är bra att man påpekar detta just på ett område som direkt angår medborgarna, nämligen gällande kontokort.
<P>
I dag står vi inför ett nytt sakernas tillstånd, där vi har att utkämpa en strid över hela världen mot en världsomspännande organiserad brottslighet - men de politiska förutsättningarna är emot en sådan strid. Före andra världskriget fanns det kanske 20 länder som verkligen betydde något.
<P>
I dag finns det bara i FN 190 stycken. Många av oss - det vet jag, för jag satt tidigare i utskottet för utveckling och samarbete - känner inte ens till namnen på dem. Den internationella brottsligheten och vissa farliga sekter har börjat inrikta sig på dessa länder i allt större utsträckning, de köps upp, och därmed uppstår en ny situation beträffande de internationella relationerna i stort.
<P>
Dessutom har vi att göra med den stora internationella spekulationskapitalismens problem. Enligt en rapport från Världsbanken förfogar dessa grupper över summor mellan 800 miljoner och 1 miljard dollar. Om man skall tro på vissa uppgifter kommer så småningom ännu en stor internationell kris att uppkomma, som 1992. Därför måste vi gå till väga på så bred front som möjligt. I dag handlar det om att upprätta säkerhet på kontokortsområdet.
<P>
Vi bör emellertid inte stanna vid det, vi bör gå vidare, för ännu mycket större faror närmar sig. Vi kommer att vara tvungna att utkämpa en omfattande internationell strid mot globala krafter som är kriminellt organiserade och inte håller sig till några lagar, eftersom de alltid är snabbare än de som är följer lagen. Jag tackar Schmid för att han har uppmärksammat detta.
<P>
(Applåder)
<SPEAKER ID=17 LANGUAGE="DE" NAME="Rübig">
Herr ordförande, ärade kolleger! Efter aktiviteten " sign against crime " , då vi ägnade oss åt brottsligheten i Bryssel, kommer vi i dag till " vote against crime " . Vi vill helt och fullt stödja Schmids betänkande. Jag tror att det är absolut nödvändigt att gå systematiskt till väga mot den organiserade brottsligheten. Denna vecka skulle vi ju ha fört en debatt här, som dock på grund av ett annat ämnes angelägenhet blev uppskjuten. Jag tror att vi kommer att kunna föra denna debatt med rådet och kommissionen under nästa sammanträdesperiod i Strasbourg.
<P>
Från Tyskland har vi hört att barnligor förs från Rumänien till Tyskland, med uppgift att bedriva fickstölder. Om de inte har begått ett visst antal fickstölder på kvällen lär de bli brända på läpparna med cigaretter eller få vaden sönderskuren med rakblad. I detta fall blev organisatörerna fasttagna. Vid sådana fickstölder stjäls naturligtvis även kontokort, vilka sedan används för bedrägerier, och jättelika summor går förlorade. Detta är fullständigt oacceptabelt.
<P>
Detta är anledningen till mitt förslag - den som reser mycket ser detta, t.ex. i ASEAN-länderna - om att kontokorten automatiskt skall förses med ett fotografi på kortinnehavaren, ungefär som vid den tyska järnvägen, och då kan man direkt se om den som står framför en verkligen är innehavaren av kortet. Man skulle dessutom kunna förse korten med fingeravtryck, så att personer som har fått utbildning förutom på underskriften mycket snabbt kan fastställa om ett kontokort används av den rättmätiga innehavaren.

<SPEAKER ID=18 NAME="Fischler">
Herr ordförande, högst ärade damer och herrar ledamöter! Kommissionen välkomnar dagens diskussion om Schmids betänkande av två skäl. För det första är det viktigt att Europaparlamentet kan yttra sig om samarbete i rättsliga och inrikes frågor redan innan Amsterdamfördraget trätt i kraft.
<P>
För det andra torde Schmids betänkande samt dess ändringsförslag på grund av sin kvalitet föranleda en ingående granskning av rådet. Kort sagt välkomnar kommissionen detta förslag till en gemensam åtgärd. Det bör ses som ett praktiskt instrument som underlättar arbetet för alla dem i medlemsländerna som är berörda av efterforskningar i samband med kontokortsbedrägerier, och detta med bibehållen respekt för den enskildes integritet och grundläggande mänskliga rättigheter.
<P>
I synnerhet gläder vi oss åt att detta initiativ baseras på ett projekt som har finansierats med budgetmedel från Europeiska unionen, närmare bestämt med medel som tillhandahållits av parlamentet och rådet för att främja initiativ inom det rättsliga och inrikes området. Dessutom skulle jag vilja peka på följande: Detta initiativ bör ses som konkret åtgärd för att omsätta Europeiska unionens handlingsplan för bekämpning av den organiserade brottsligheten, något som ingående har diskuterats här av denna institution. Kommissionen håller för närvarande på att avsluta sina överväganden gällande det ålagda uppdraget att inom ramen för handlingsplanen utarbeta förslag på åtgärder mot bedrägeri och mot förfalskning av alla slags betalningsmedel, alltså även kontokort. Där ingår även att ta i beaktande införandet av enhetliga straffskalor för vissa gärningar.
<P>
Samtliga dessa initiativ, till vilka också bör räknas att Europolavtalet väntas börja gälla i år och varigenom Europol äntligen kan börja bedriva sin verksamhet fullt ut, visar att Europeiska unionen är beredd att beslutsamt ingripa mot brottsliga aktiviteter på Europeiska unionens område.
<P>
(Parlamentet antog lagstiftningsresolutionen.)

<SPEAKER ID=19 NAME="Gahrton, Holm och Schörling">
Vi tycker givetvis att det är viktigt att agera för att bekämpa brottsligheten inom kontokortsindustrin. I motiveringen till betänkandet framgår klart och tydligt att förslaget bland annat skall koncentreras på områdena kring tillverkning av kontokort, distribution av dem, produktion av kortläsare och andra kontokortsrelaterade tjänster; alla områden är viktiga.
<P>
Frågan vi ställer oss är dock om detta är ett specifikt EU-relaterat problem. Vi anser inte det. Åtgärderna som nämns här är alla internationella. Kontokort förekommer absolut inte bara i EU-länder.
<P>
Med anledning av detta anser vi inte att dessa frågor skall åläggas Europol, utan de skall i stället Interpol, det internationella mellanstatliga polissamarbetet, ta sig an. Kontokortsbedrägerier är internationella och därför en uppgift för Interpol. Vi har därför röstat nej till lagstiftningsresolutionen.

<CHAPTER ID=4>
Användning av antibiotika i djurfoder
<SPEAKER ID=20 NAME="Ordföranden">
Nästa punkt på föredragningslistan är gemensam debatt om följande muntliga frågor:
<P>
B4-0286/98-0-0075/98 av Olsson för ELDR-gruppen till kommissionen, angående reglering av användning av antibiotika i djurfoder, -B4-0287/98-0-0082/98 av Aelvoet, Roth, Schörling, Gahrton, Hautala, Graefe zu Baringdorf, Lindholm, Holm, Lannoye och Tamino för V-gruppen till kommissionen, angående användning av antibiotika i djurfoder, -B4-0289/98-0-0084/98 av Barthet-Mayer och Vandemeulebroucke för ARE-gruppen, angående antibiotika i djurfoder, -B4-0388/98 - O-0098/98 av Cabrol, Pasty, Azzolini och Santini för UPE-gruppen till kommissionen, angående antibiotika i djurfoder, -B4-0463/98 - O-0102/98 av Sonneveld, Goepel, Böge, Funk och Schierhuber för PPE-gruppen till kommissionen, angående regler för styrning av användningen av antibiotika i djurfoder, -B4-0468/98 - O-0113/98 av Souchet för I-EDN-gruppen till kommissionen, angående regler för styrning av användningen av antibiotika i djurfoder, -B4-0470/98 - O-0115/98 av Roth-Behrendt, Fantuzzi, Iversen och Hulthén för PSE-gruppen till kommissionen, angående användningen av antibiotika i djurfoder.
<SPEAKER ID=21 NAME="Olsson">
Herr ordförande, herr kommissionär! Vi vet att problemet med antibiotikaresistenta bakterier blir allt större. Det är ett problem i den mänskliga sjukvården, framför allt där tidigare ganska harmlösa sjukdomar i dag tenderar att emellanåt bli väldigt svåra att bota med hjälp av vanlig antibiotika.
<P>
Ett av skälen till att det är så är att vi har en hög antibiotikaanvändning i såväl den mänskliga sjukvården som i djursjukvården. Men det beror också på det faktumet att vi ofta använder antibiotika systematiskt för att förebygga sjukdomar eller för att bota " små" sjukdomar, genom att blanda in antibiotika i fodermedel och dagligen ge det till djur. Vi kan i stället tillämpa en god djuromsorg och en bra djurmiljö. Då kan man utesluta användningen av antibiotika i djurfoder. Det är också rimligen så att vi inte får lov att dölja en dålig djurmiljö genom att dagligen kurera djuren med en dos antibiotika. Det är ett bakvänt sätt att hantera våra möjligheter.
<P>
Förutom att det är motiverat av djurskyddsskäl att ta bort antibiotikan, måste vi begränsa användningen så mycket som möjligt för att i framtiden kunna använda antibiotika för att bekämpa bakteriesjukdomar hos människor. Strävan måste således vara att förbjuda den regelmässiga användningen av antibiotika och även andra medicinska preparat i foder som tillväxtbefrämjare eller för att förebygga sjukdomar.
<P>
Jag tror att det är viktigt att vi på detta område får mer forskning och får fram mer bevis. Redan i dag vet vi ganska mycket, men man kan aldrig bli tillräckligt säker. Ett argument som jag ofta hör är just att det inte är klart bevisat. Men även om en del tycker att vi inte vet tillräckligt mycket, så borde tillämpningen av försiktighetsprincipen gälla i detta sammanhang, dvs. blotta misstanken att detta leder till långsiktigt svåra problem för mänsklig hälsa borde innebära att vi nu tar bort användningen av antibiotika i fodermedel.
<P>
Några medlemsländer har för länge sedan infört denna typ av förbud. Vi vet av erfarenhet att det har gått bra; man kan få en lika effektiv produktion, även om man är mer försiktig vad gäller djurmiljön.
<P>
Jag skulle åter vilja rikta frågan till kommissionen och till kommissionär Fischler: Vad avser kommissionen att göra för att öka kunskapen om sambandet mellan foderantibiotika och antibiotikaresistenta bakterier? Avser kommissionen att förbereda åtgärder för att minska eller förbjuda användningen av foderantibiotika inom unionen?

<SPEAKER ID=22 LANGUAGE="DE" NAME="Graefe zu Baringdorf">
Herr ordförande, herr kommissionär Fischler, mina damer och herrar! Antibiotikan är ett bra exempel på hur en framgångsrik uppfinning kan bli till en genetisk, tidsinställd bomb. Antibiotikan uppfanns och insattes under andra världskriget, först av de allierade som välsignad hjälp för sårade, sedan användes den som livsbefrämjande åtgärd vid svåra sjukdomsfall och vid operationer på människor, varvid läkemedlet sattes in " mot livet" - Antibiotikum=mot livet - sedan användes den i behandlingar av djur, och slutligen började den skrivas ut så generöst att läkarna föreskrev antibiotika vid minsta förkylning. Det intressanta är just att de farliga bakterierna inte drar sig tillbaka, att de ställs schackmatt på lång sikt. Nej, dessa bakterier reagerar, de reagerar genom att mutera, de reagerar genom motstånd. Vår reaktion på det har alltid varit att utveckla nya former av antibiotika, och denna karusell rör sig allt snabbare.
<P>
Och det fortsätter bara: Nu har man börjat använda det för skadade och sjuka så viktiga livsnödvändiga medel profylaktiskt, alltså förebyggande i djurfoder, eftersom detta medel motverkar latenta sjukdomar, framför allt där djur hålls med metoder som inte passar arten och som är oeklogiska, där allvarliga brister i djurhållningen råder. Här utvecklar denna antibiotika sin största verkan i en höjning av prestationen, då den ju förhindrar sjukdomar som annars skulle bryta ut. Nu snurrar karusellen ännu fortare. Också hos djuren kan vi notera att resistens uppkommit på det profylaktiska området.
<P>
Uppfinnandet av nya typer av antibiotika går allt snabbare, med allt kortare mellanrum. Ribban för antibiotikaanvändning är nu mycket hög, den hjälper inte längre mot de flesta djursjukdomarna. En tidsinställd bomb tickar här, eftersom det visserligen inte finns någon direkt, men väl en indirekt förbindelse mellan antibiotikan för djur och för människor, på så sätt att " livet" blir resistent mot de tillämpade läkemedlen och börjar hota oss i form av embryon till sjukdomar.
<P>
Herr kommissionär! Detta skulle kunna få samma dimensioner som BSE-krisen. Jag tror att det är högst angeläget att kommissionen tar sig an detta på ett vetenskapligt sätt och att den först i förebyggande syfte gör det som Sverige redan gjort, nämligen förbjuder profylaktisk användning i djurfoder, och att vi tar fram vetenskapliga rön att kunna stödja oss på i förhandlingarna med Världshandelsorganisationen.

<SPEAKER ID=23 LANGUAGE="FR" NAME="Barthet-Mayer">
Herr ordförande, herr kommissionär, kära kolleger! Ca 80 procent av den antibiotika som tillverkas i världen och är avsedd för djur distribueras genom djurfodret. Det är slutsatsen i en rapport från Commission interprofessionnelle et interministériel de l'alimentation animale en France. Med andra ord innehåller i stort sett allt djurfoder antibiotika.
<P>
Efter BSE-krisen har konsumenterna svårt att förstå varför djuren systematiskt utfordras med foder som undantagslöst innehåller antibiotika trots att riskerna är uppenbara, enligt en studie som nyligen utförts av WHO och som visar att en systematisk användning av antiobiotika under gödningsperioden - som man säger - kan få negativa konsekvenser, såsom uppkomsten av bakteriestammar som blir resistenta mot antibiotika och därmed mycket svåra att utrota.
<P>
Den gemensamma resolutionen uppmanar alltså kommissionen att dra nytta av erfarenheterna från de medlemsstater som förbjudit viss antibiotika, för att kontrollera om all antibiotika som används i djurfoder är ofarlig. Man ber också kommissionen att samtidigt fastställa strikta vetenskapliga normer för att eventuellt förbjuda dessa produkter som fodertillsats, eller t.o.m. som medicin, men också att tillämpa förbudet på import från tredje land. Allt detta enligt den nödvändiga försiktighetsprincipen, vars efterlevande uttryckligen måste anges vid revideringen av direktivet, för att garantera såväl konsumenternas hälsa som producenternas intressen.
<P>
Så långt innehållet i resolutionen. Jag skulle emellertid vilja tillägga att om man vill vara logisk räcker det inte med att inte längre systematiskt använda antibiotika i djurfoder för att konsumenternas säkerhet och hälsa skall garanteras. Direktivet om högsta tillåtna antibiotikarester i kött måste också tillämpas. Man kan mycket väl avstå från att utfordra djuren med foder som innehåller antibiotika, och ändå överskrida de högsta tillåtna doserna vid behandling av djuren.
<P>
Det är alltså nödvändigt att också förstärka kontrollen av antibiotikarester i kött och djurkroppar inom Europeiska unionen liksom i importen från tredje land. Problemet följer samma resonemang som problem med de länder som t.ex. fortsätter att tillåta hormoner som permanent tillväxtfaktor vid uppfödning, något som den europeiska konsumenten inte vill ha. Jag tror därför att det skulle vara en god idé att stödja de ändringsförslag som kompletterar resolutionen i den riktningen.
<P>
Avslutningsvis skulle jag vilja ställa en fråga till kommissionär Fischler. Jag tror mig veta, herr kommissionär, att kommissionen har låtit genomföra studier om antibiotikaresistens i mikroorganismer och om antibiotikarester i kött, och detta, om mina upplysningar är korrekta, inom ramen för löftena om öppenhet i veterinärfrågor som gavs i anslutning till arbetet i den tillfälliga undersökningskommittén om BSE. Skulle ni, herr kommissionär, vilja överlämna dessa rapporter till oss?

<SPEAKER ID=24 LANGUAGE="FR" NAME="Pasty">
Herr ordförande, kära kolleger! Efter galna-kosjukans härjningar och de enorma känslor den med rätta rörde upp hos våra europeiska medborgare, borde vi inte längre dagtinga med det som vi kallar försiktighetsprincipen. Det är absolut nödvändigt att seriösa studier snabbt genomförs. För att avgöra vilken roll den antibiotika som används i djurfoder och vid sjukhus och medicinska behandlingar spelar för den resistens mot antibiotika som uppstår och som oroar oss. Vi måste tyvärr konstatera att tuberkulosen blossar upp igen i hela Europa och det oroar vetenskapen. Om det i morgon skulle dyka upp en stor bakterieepidemi skulle vi kanske inte längre ha något vapen mot detta och de risker den medför.
<P>
Det är alltså nödvändigt att skynda på de undersökningar som nu har inletts inom den vetenskapliga kommittén för djurfoder. Varje land måste också, innan en europeisk förordning ingriper, införa en epidemiövervakning av antibiotikaresistens utifrån användningen av antibiotika i djurfoder, så att vi, i avvaktan på en strängare förordning, kan främja en rimlig användning av antibiotika, begränsa den totala kvantitet som används, såsom Världshälsoorganisationen rekommenderar, och framför allt förbättra djurens miljö vid uppfödning, såsom vår kollega Olsson på ett så utmärkt sätt nyss sade. Användningen av antibiotika får inte vara ett sätt att kompensera en dålig djurhållning.
<P>
Det är också nödvändigt att ha bättre kontroll över användningen av antibiotika bland allmänpraktiserande läkare vid sjukhus, eftersom vi alla vet att den totala användningen av antibiotika som läkemedel för människor avsevärt överstiger den mängd antibiotika som används som tillsats i djurfoder.
<P>
Vi måste också se till att de planerade förordningarna sätter stopp för den snedvridna konkurrens som i dag kan förekomma på den inre marknaden. Barthet-Mayer har mycket lägligt också erinrat om nödvändigheten av att på europeisk nivå göra kontrollen av antibiotikarester i kött allmän. Vi skall naturligtvis kämpa inom Världshandelsorganisationen för att den disciplin vi inför i den mänskliga hälsans intresse inte bara tillämpas i Europa utan också i tredje land som förser oss med kött och djurfoder.
<P>
Under dessa förhållanden, och eftersom dessa uppfattningar till stor del delas av de kolleger som uttalat sig, kommer vår grupp, i sin egenskap av medundertecknare av den gemensamma resolutionen, att stödja den och också stödja de ändringsförslag som lämnats av gruppen De oberoende för nationernas Europa och som Barthet-Mayer nyss uttalade sitt stöd för.

<SPEAKER ID=25 LANGUAGE="EN" NAME="Gillis">
Herr ordförande! Jag har varit fullt delaktig i utarbetandet av det gemensamma resolutionsförslaget om antibiotika i djurfoder. Jag hoppas att kammaren, efter denna debatt, kommer att ge det sitt fulla stöd.
<P>
Medicinska foder eller foder innehållande färdigblandade tillsatser med antibiotika har ett mycket definitivt syfte för stora besättningar: att behandla sjuka djur. Sådant foder borde endast användas i behandlingssyfte. Det borde endast användas under sträng licens och under sträng bevakning. Det är det enda praktiska sättet att ge behandling om sjukdom utbryter i stora besättningar. Det vore till exempel nästan omöjligt att behandla en svinodlingsenhet med, låt oss säga, 5 0-10 000 grisar på något annat sätt än i foder och dricksvatten. Det skulle inte gå att fånga in och injicera tusentals grisar varje dag i kanske en veckas tid. I praktiken är tilldelning genom fodret således det enda sättet. Stränga regler och uppförandekoder måste dock gälla för all sådan användning. Jag är verkligen glad över att kunna säga att i de flesta medlemsstater som jag känner till tillämpas redan det systemet.
<P>
Jag tycker att det finns många olika beståndsdelar i en sådan uppförandekod och en del av dem kan sammanfattas på följande sätt. Medicinska blandningar och sammansättningar får endast framställas av registrerade tillverkare och på veterinärordination från ett statligt veterinärt organ med fullständiga uppgifter om antalet djur som skall behandlas, tidsbegränsning och satsens storlek. Endast det tonnage som anges i den officiella ordinationen får framställas. Fodrets satsnummer måste registreras noga från tillverkaren till den slutliga leveransen och användningen på djuruppfödningsanläggningen för att garantera maximal möjlighet till härledning. Medicinen får inte blandas i foder som skall användas för djur som kommer att slaktas inom en månad. Systemet med låsta lådor eller låsta förvaringsutrymmen måste gälla för tillverkaren och på den djuruppfödningsanläggning där fodret förvaras och används. Alla transportanordningar, lastbilar och förvaringsboxar måste rengöras ordentligt innan de används igen för vanligt foder. Testning av restämnen måste ske på levande djur genom urin- och blodprov och på döda djur genom njur- och köttprover och testerna måste genomföras av behöriga myndigheter för att säkerställa maximal livsmedelssäkerhet.
<P>
Användningen av medicinska fodermedel i förebyggande eller tillväxtfrämjande syfte får inte förekomma i fortsättningen, något som nu är fallet i vissa fodersystem och i vissa medlemsstater. Dessa djuruppfödningsanläggningar borde få en viss tidsperiod på sig för att ändra sina metoder och leta efter alternativ. Medicinska fodermedel får inte användas för att stötta eller förstärka dåligt skötta djuruppfödningsanläggningar eller svag djurhälsa och välfärdsstandard.
<P>
Det bör noteras att överanvändningen och missbruket av antibiotika inte inskränker sig till djuruppfödare och jordbruksindustrin: Det finns många bevis för att läkarkåren inte heller är oförvitlig när det gäller överutskrivning. Användningen av antibiotika i djuruppfödningen får dock aldrig äventyra eller riskera människors hälsa. Missbruk av antibiotika i förebyggande syfte eller i behandlingssyfte kan aldrig ersätta god skötsel.

<SPEAKER ID=26 LANGUAGE="FR" NAME="Souchet">
Herr ordförande, kommissionär Fischler! Användningen av antibiotika i djurproduktionen kan förekomma i två former: inblandning av antibiotika i djurfodret och användning av antibiotika för behandling inom veterinärmedicinen.
<P>
När det gäller förordningen finns ett direktiv som fastställer förteckningen över de produkter som är tillåtna som tillsatser i djurfoder, samt en förordning som fastställer ett gemenskapsförfarande som gör det möjligt att fastställa största tillåtna resthalter av veterinärläkemedel i livsmedel som kommer från djur.
<P>
Eftersom det är fullständigt begripligt att en överdriven användning av antibiotika kan utveckla antibiotikaresistens, såväl hos människor som hos djur, är det nödvändigt att genomföra en politik som gör det möjligt att begränsa användningen till det strikt nödvändiga. Därför måste inte bara användningen av antibiotika i fodret kontrolleras, utan också dess användning vid behandling. Det är alltså nödvändigt att beakta de högsta tillåtna halterna av farmakologiskt aktiva restsubstanser i livsmedel som kommer från djur, inbegripet kött, fisk, mjölk, ägg och honung. Dessa gränsvärden skall fastställas utifrån försiktighetsprincipen, för att upprätthålla folkhälsan.
<P>
Jag vill i det sammanhanget kritisera den tvetydiga attityd som för närvarande gäller inom Europeiska unionen. Viss antibiotika som enligt gemenskapens regler är tillåten mot coccidier, är exempelvis förbjuden i Sverige som tillsats till djurfoder, men tillåten som veterinärläkemedel, utan att gemenskapens regler om utvärdering av högsta tillåtna restvärden respekteras. Dessa högsta tillåtna gränsvärden är grundläggande för att man skall kunna kontrollera att veterinärläkemedlen används korrekt, utifrån variationerna i veterinärföreskrifterna, medan användningen av tillsatser är strängt reglerad av förordningen och kontrolleras när det gäller foder.
<P>
Vi ber därför enträget kommissionen att kräva att dessa högsta tillåtna gränsvärden för restprodukter tillämpas i samtliga medlemsstater. Det är också nödvändigt att kräva att dessa normer tillämpas på all import av livsmedel som härrör från djur och importeras från tredje land, inbegripet kött, fisk, mjölk, ägg och honung. Dessa normer för restprodukter måste tydligt fastställas inom ramen för de internationella avtalen och särskilt inom WTO. Jag erinrar om att djurproduktionen har mycket stor betydelse i det europeiska jordbruket och att vi inte får införa sådan produktionsvillkor för våra uppfödare att de inte längre kan konkurrera med produkter som importeras från tredje land, där inte lika stränga villkor eller krav gäller.
<P>
Det är alltså grundläggande att man inte begränsar sig till att beakta användningen av antibiotika i djurfoder, utan tillämpa ett mer globalt synsätt och i analysen även införliva den antibiotika som används inom veterinärmedicinen. Om de vetenskapliga studierna visar en utveckling av resistens mot antibiotika, som en följd av användningen av antibiotika i uppfödningen, måste alla, herr ordförande, respektera normerna för resistens, inte bara producenterna i Europeiska unionens medlemsländer utan även producenterna av allt som importeras från tredje land, för att tillvarata de europeiska jordbrukarnas intressen och skydda de europeiska konsumenterna.

<SPEAKER ID=27 LANGUAGE="DA" NAME="Iversen">
Herr ordförande! Under sammanträdesperioden i Strasbourg i februari togs ett viktigt steg inom området för sundare livsmedel. Genom att Europaparlamentet röstade för ett ändringsförslag - som jag var författare till - till Poissons betänkande säkerställdes ett förbud mot att bl.a. använda antibiotika i foder med särskilt näringssyfte. De upprepade rapporterna om de möjliga konsekvenserna för hälsan är alltför allvarliga för att ignoreras. Genom användning av antibiotika finns risk för - vilket också har sagts tidigare under denna debatt - att bakterier blir resistenta. De blir resistenta mot de läkemedel som används för att bota sjuka människor. Vi riskerar att till sist hamna i en situation där många människor kommer att dö av sjukdomar vi tidigare enkelt har kunnat behandla med antibiotika. Dessutom är det ett erkänt faktum att om jordbrukaren sörjer för god stallhygien är användning av antibiotika helt onödig.
<P>
En viktig punkt för den framtida reformen av jordbrukspolitiken är därför att säkerställa att reglerna för stallarnas standard blir sådana att användningen av antibiotika blir överflödig. För närvarande har flera medlemsstater redan förbjudit användning av antibiotika i foder, bl.a. mot bakgrund av de analysresultat som kommit från WHO. Dessa analyser pekar på att användning av antibiotika kan medföra stora kostnader för behandling av sjukdomar hos människor. WHO rekommenderar därför att man slutar att använda antibiotika.
<P>
En av EU: s hjärtefrågor är den fria rörligheten av bl.a. varor. Alla medlemsstater skall fritt kunna avsätta sina varor inom EU. Det betyder att vi har ett ansvar och en plikt att garantera konsumenterna att varorna är producerade på ett försvarbart sätt. Konsumenterna skall tryggt kunna välja EU: s produkter utan att oroa sig för att produktionen tillgår på ett sätt som kan medföra katastrof för medborgarnas hälsa - katastrofer som kan visa sig medföra långt fler dödsfall och bli långt mer omfattande än BSE-krisen. Man får i detta sammanhang inte glömma att EU också är en del av världsmarknaden. Det är oroande att man på många håll i världen använder stora doser av antibiotika i foder som tillväxtststimulerande ämnen till djur. Det är naturligtvis viktigt att få reglerna inom EU åtstramade. Vi skall också arbeta målmedvetet för att få bättre regler på världsmarknaden.
<P>
Jag har tre huvudpunkter på min önskelista. Det första är att be rådet att ta till sig Europaparlamentets uppmaning om ett förbud mot att använda bl.a. antibiotika i foder med särskilt näringssyfte. Den andra huvudpunkten är att kommissionen så snabbt som möjligt får utarbetat en lista över de mest skadliga typerna av antibiotiska tillväxtfrämjande medel och får dem förbjudna. I slutändan får det gärna sluta med att alla dessa typer av antibiotika kommer på listan över förbjudna ämnen, så att vi kan få satt stopp för användningen av dessa hälsoskadliga ämnen. Jag vill gärna uppmana kommissionären och kommissionen att inleda ett målinriktat arbetet för alternativa metoder för husdjurshållning, som kan ersätta och göra den nuvarande användningen av antibiotiska tillväxtfrämjande medel överflödigt. Dessa steg måste vidtas om vi skall kunna se de europeiska konsumenterna i ögonen. Europaparlamentet skall vara med om att säkerställa att sunda livsmedel inte blir ett tomt begrepp.
<P>
Låt mig till sist säga att jag gärna vill be kommissionären att för det första svara på vad man har för avsikt att företa sig för att främja en mer bärkraftig och human animalisk produktion. För det andra: När kan vi förvänta oss konkreta resultat av forskningen rörande användningen av antibiotika i djurfoder? Vilka former för kontroll och förebyggande åtgärder har kommissionen infört under mellantiden? För det tredje: Håller kommissionen för närvarande på med en översyn av det gällande direktivet om användning av antibiotika i djurfoder? För det fjärde: Överväger kommissionen för närvarande till följd härav att föreslå ett förbud mot användningen av antibiotika i djurfoder?
<P>
Det vi gör i dag är att vi röstar om ett gemensamt förslag till resolution. Det vill jag gärna uppmana alla att göra. Det är ett något försiktigt steg vi tar, men det är ett steg i rätt riktning på vägen mot bättre och sundare födoämnen. Det helt avgörande är emellertid att kommissionen också förstår vad det här handlar om och kommer med ett positivt svar.

<SPEAKER ID=28 NAME="Fischler">
Herr ordförande, ärade damer och herrar! Jag tackar för att ni i dag ger mig tillfälle att framställa kommissionens synpunkt på problematiken med restprodukter av läkemedel i livsmedel för djur, liksom på användningen av antimikrobiella medel i djurfoder - jag talar alltså här om en större grupp av medel, inte bara om antibiotika. I frågorna nämndes den senaste rapporten från National Consumer Council som har titeln " Farm policies and our food - the needs for a change" . Vi känner till den och den är för närvarande föremål för ingående studier vid kommissionens olika enheter.
<P>
Åtgärderna för övervakning av vissa ämnen och vissa restprodukter i göddjur och deras produkter regleras, som ni vet, i rådets rekommendation 23/96. Enligt den måste medlemsländerna årligen upprätta planer för restprodukter, i syfte att påvisa förekomst av djurläkemedel, inklusive antibakteriella ämnen, bekämpningsmedel och miljökontaminanter. Inom ramen för dessa övervakningsplaner måste det kontrolleras att de fastställda maximivärdena för hela gemenskapen efterlevs.
<P>
Rekommendationen föreskriver riktade kontroller speciellt för användning av antibiotika i djurfoder. Artikel 8 i denna rekommendation föreskriver att medlemsländerna fr.o.m. 1998, alltså i år, skall offentliggöra restproduktprovens resultat. På grund av de resultat som har inkommit från medlemsländerna kommer kommissionen under nästa år att förebringa en rapport för parlamentet och rådet. Om de planerade maximivärdena på djurlivsmedel som importeras från tredje land överskrids, är det stadgat i rådets rekommendation 675/90, att förstärkt och riktad kontroll av flera på varandra följande sändningar av samma ursprung skall genomföras vid gemenskapens yttre gränser.
<P>
Nu till de antimikrobiella medlen i fodermedel. Det av parlamentet begärda förbudet mot antibiotika upptogs uttryckligen redan i förslaget till rekommendation beträffande foder för särskilda uppfödningsändamål, så att användning av antibiotika i dag uteslutande regleras genom rekommendationen om tillsatsämnen 524/70. Denna har under hand vid fem tillfällen justerats i riktning mot en höjning av konsumenternas säkerhet. Jag tänker inte i detalj gå in på de många, ofta komplicerade bestämmelserna som fastlagts för produktionen, transporterna och användningen av tillsatsämnen.
<P>
En sak är klar för den fråga vi diskuterar i dag: Producentsidan måste i sin ansökan förutom teknisk information lämna uppgift om restprodukterna liksom om användningen av antibiotika kan medföra några faror för människors hälsa. Innan det ständiga utskottet för djurfoder bifaller användning, kommer producenternas yrkanden även att prövas av det vetenskapliga utskottet för djurfoder.
<P>
För närvarande är följande medel tillåtna för vissa djurarter över hela gemenskapen: Pacitracin, Spiramycin, Virginiamycin, Flavophospholipol, Thylosin, Monensin, Salinomycin och Avilamycin. Virginiamycin för spädgrisar, Pacitracin för gödkycklingar och spädgrisar och Avilamycin för kalkoner får emellertid inte tillåtas av medlemsländerna.
<P>
De tre ämnena uppfyller visserligen ännu inte alla krav för användning på dessa djurarter, men hittills tyder ingenting på att nämnda ämnen skulle utgöra en fara för djurens eller människornas hälsa. Kommissionen har sedan tidigare visat att den förbjuder tillsatsämnen då det finns en vetenskapligt grundad misstanke om fara för människor eller djur. Detta visar sig bl.a. i att vi sedan 1970 förbjudit sammanlagt 16 typer av antibiotika. Senast gällde det, som ni vet, Avoparcin och Artacin.
<P>
Kommissionen kommer även framdeles att noggrant pröva alla ansatspunkter om resistenta bakterier kan utvecklas samt om dessa är överförbara från djur till djur eller från djur till människa. Den senaste ändringen i rekommendationen om tillsatser föreskriver att alla ämnen som var tillåtna före 1988 skall underkastas en ny systematisk granskning med början i september 2000. Detta gäller för sex av de åtta nämnda ämnena. Från den 1 oktober 1999 kommer det att ges högst tioåriga tillstånd för hela gemenskapen. Nationella tillstånd, som för närvarande är tillåtet med Virginiamycin eller Pacitracin och Avolamycin, kommer då inte att existera.
<P>
I anslutningsavtalet fick Finland medgivande att upprätthålla sitt förbud mot Spiramycin och Tylosin fram till 1997. Sverige kan enligt anslutningsavtalet bibehålla sitt generella förbud mot antibiotika och andra antimikrobiella ämnen i djuruppfödningen till slutet av detta år. Kommissionen bestämmer, på grundval av de vetenskapliga rön som Finland och Sverige skall inlämna, innan fristerna löper ut om ett eventuellt gemensamt förbud. Tyvärr måste jag meddela att de rön som hittills har ingivits från Finland inte har kunnat övertyga det vetenskapliga utskottet för djurfoder. De rön som Sverige har lämnat in till stöd för ett allmänt förbud i djuruppfödningen, prövas för närvarande av den tvärvetenskapliga arbetsgruppen " antimikrobiella ämnen" .
<P>
På grundval av skyddsklausulen i artikel 11 i rekommendationen om tillsatsämnen förbjöd Danmark i januari i år Virginiamycin. Denna artikel 11 avser dock att de ifrågavarande medlemsländerna skall inkomma med relevanta och utförliga motiveringar beträffande dessa förbud, och kommissionens ständiga utskott för djurfoder bestämmer sedan i frågan.
<P>
Kommissionen är övertygad om att varken våra djuruppfödare eller producenterna av tillsatsämnen skulle acceptera ett förbud utan relevant vetenskaplig motivering. Uppfödarna skulle känna sig förfördelade gentemot den utomeuropeiska konkurrensen, och producenterna skulle utlösa en lavin av protester mot oss, om vi inte kunde bevisa vårt handlingssätts hållbarhet. Också internationell rätt förpliktar oss att bruka vetenskapliga kriterier.
<P>
Likaså måste det tas hänsyn till konsumenternas ängslan. Därför behöver en vetenskapligt tillförlitlig bas för våra beslut. I vissa motiverade tveksamma fall kan kommissionen förvisso tillämpa försiktighetsprincipen, liksom den gjort i fallet med Avoparcin. Kommissionen uppmuntrar inom ramen för sitt forskningsprogram vetenskapen att utveckla alternativ som kan ersätta antibiotikan i djuruppfödning i framtiden. Jag kan här nämna stickordet probiotika. För närvarande prövas en första projektansats av ansvarig expertis.
<P>
Jag förväntar mig också att villkoren för djurhållningen skall förbättras avsevärt. Om dessa kan optimeras skulle tillförseln av antibiotika vid djuruppfödning inte längre vara intressant ens ekonomiskt. Djurfoderindustrin har å sin sida, för att tillmötesgå den ökande skeptiska inställningen från konsumenterna, förklarat sig beredd att genomföra ett program för övervakning av utvecklingen av resistenta bakterier. Denna översyn, som skall vara färdig i dagarna, undersöker huruvida och i vilken utsträckning det föreligger en tillväxt av mot medel resistenta bakterier hos nyttodjur i lantbruket. Dessa medel används delvis även inom djursjukvården och av dem hör vissa till samma familj som den antibiotika, som är tillåten inom den mänskliga sjukvården. För detta ställs i år ca 900 000 ecu till förfogande.
<P>
Kommissionens vetenskapliga styrkommitté beslöt i april 1998 att beträffande frågan om utveckling av resistens tillsätta en tvärvetenskaplig arbetsgrupp, som väntas lägga fram sina resultat i slutet av detta år. Arbetsgruppen kommer särskilt att befatta sig med problemet ökad resistens som typiskt problem inom området. Alla tillämpningsområden för antibiotiskt verkande ämnen skall underkastas en kritisk undersökning, inom sjukvården för människor, inom djursjukvården såväl som inom djuruppfödningen.
<P>
Arbetsgruppen kommer att bl.a. att ingående undersöka följande frågor: Först och främst användningen och missbruket av antimikrobiella medel inom djur- och den mänskliga sjukvården, för det andra användningen och missbruket av antimikrobiella medel som tillsatsämnen, vidare frågan om resistenta och multiresistenta embryon, samt slutligen vilka orsaker som ligger bakom tillväxten av resistenta bakterier.
<P>
Styrkommittén ansluter sig med detta initiativ till den inriktning som Världshälsoorganisationen tog ställning för på sin konferens i detta ämne i oktober 1997 i Berlin. Arbetsgruppens avslutande vetenskapliga bedömning kommer att möjliggöra för kommissionen att göra sin bedömning av de olika medlemsländernas ansökningar beträffande förbud av antibiotika i djurfoder på en solid vetenskaplig basis. Likväl skall dock tvivlet som företrädare för hälsovårdsyrken liksom även konsumenterna hyser gällande utvecklingen av resistenta bakterier inte förbises. I de fall där den vetenskapliga riskbedömningen är osäker eller bristfällig kommer kommissionen ovillkorligen att tillämpa försiktighetsprincipen.
<P>
(Applåder)

<SPEAKER ID=29 NAME="Ordföranden">
Jag bör påpeka för besökarna att vår arbetsordning inte tillåter några yttringar från åhörarläktaren. Följaktligen måste jag be er vara tysta och inte yttra er, varken gillande eller ogillande. Jag kommer annars att se mig tvingad att utrymma er från åhörarläktaren. Jag är säker på att detta var ett mycket spontant yttrande och att jag kan räkna med er tystnad under er närvaro här.
<P>
Jag har mottagit åtta resolutionsförslag för att avsluta denna debatt.
<P>
Omröstningen kommer att äga rum efter debatten.

<SPEAKER ID=30 LANGUAGE="EN" NAME="Hardstaff">
Herr ordförande! Jag skulle vilja börja med att tacka kommissionären för hans uttalande. Det återstår dock en hel del att göra för att stilla den växande oron bland Europeiska unionens medborgare om uppdykandet av bakteriestammar som är resistenta mot de flesta typer av antibiotika på grund av den överdrivna användningen på både djur och människor.
<P>
När jag skrev yttrandet om kommissionens grönbok om livsmedelslagstiftning för utskottet för jordbruk och landsbygdens utveckling märktes denna oro inte bara i det faktum att ingen opponerade sig mot mitt förslag om att antibiotika endast skulle få användas för behandling av djursjukdomar och inte rutinmässigt i förebyggande syfte utan också i att ordvalet faktiskt förstärktes av utskottet. Vi enades om att höga standarder för djurens välfärd och djurskötsel är avgörande för att få bort behovet av den förebyggande användningen av antibiotika.
<P>
För Europeiska socialdemokratiska partiet är det i högre grad människornas hälsa som står centralt här än eventuella effekter på köttmarknaden. Vi har alla sett vad som kan ske med köttmarknaden om konsumenternas säkerhet försummas under förevändning att skydda marknaden.
<P>
Min grupp var ändå beredd att anta den gemensamma resolutionen i sin helhet, inbegripet punkt 5, även om vi inte var helt nöjda med den punkten, för att vi skulle nå fram till största möjliga enighet. Eftersom gruppen de Oberoende för nationernas Europa nu har brutit enigheten genom att lägga fram ett antal ändringsförslag så känner sig PSE-gruppen berättigad att rösta mot punkt 5 så att den gemensamma resolutionen koncentreras på den verkliga frågan som berör kammaren - nödvändigheten att minska användningen av antibiotika på djur som befinner sig i människornas näringskedja till det absoluta minimum som behövs för att behandla speciella sjukdomsfall hos enskilda djur eller djurbesättningar medan ytterligare forskning och utbyte av information genomförs.

<SPEAKER ID=31 LANGUAGE="FI" NAME="Piha">
Herr ordförande! Även jag tackar kommissionär Fischler. Det finns ju ingenting annat som övertygar människorna så bra som långa vetenskapliga litanior - misstankarna kvarstår dock.
<P>
Det är ett faktum att antibiotika används i stor omfattning överallt inom EU såväl i veterinärmedicinska syften som för att få djuren att växa snabbare. Som konstaterats vänjer sig bakterierna vid antibiotika efter åratals användning och blir resistenta mot dem. Under senare år har man framfört en hypotes om att dessa resistenta bakterier kan överföras till en människa som äter djurets kött och försvaga även människans motståndskraft mot infektionssjukdomar.
<P>
Även om man på den vetenskapliga nivån tvistar om detta svårforskade problem måste vi redan nu ta tag i det. En del av veterinärerna anser att användningen av antibiotika som tillväxtmedel absolut måste förbjudas. Dock finns det inte några solida bevis än. Det är dock säkert att människan som balanserar högst uppe på näringskedjan i verkligheten inte vet hur många burkar antibiotika hon förtär i den chateaubriand hon beställer eller i en hamburgare på McDonalds.
<P>
Finland och Sverige fick i anslutningsförhandlingarna en dispens för förbudet mot vissa antibiotika i djurfoder. I många andra länder används dock de så kallade säkra antibiotika som kommissionen har listat. Kommissionen anser sig inte kunna förbjuda alla antibiotika utan tillräckliga bevis på allvarliga hälsorisker. Men vem kan då bedöma vad för slags risk som är tillräckligt allvarlig för människans hälsa? Räcker det inte enbart med en misstanke om en risk?
<P>
Unionens medborgare rör sig fritt från ett land till ett annat, de gör affärs- och nöjesresor. Det är svårt att tro att det är bara finländare och svenskar som ställer höga krav på matkvaliteten. Konsumenterna får inte ställas i ojämlika ställningar i olika länder. Enligt min mening borde kommissionen absolut tillämpa försiktighetsprincipen, speciellt när det gäller tryggande av medborgarnas hälsa, och hålla en stram linje när det gäller användningen av antibiotika i djurfoder.

<SPEAKER ID=32 LANGUAGE="FI" NAME="Virrankoski">
Herr ordförande! Frågan om användningen av antibiotika i djurfoder, som Olsson med flera har ställt och som nu är under behandling, ligger rätt i tiden. Finlands och Sveriges undantag i dessa frågor håller på att gå ut och inom hela EU: s område måste förhållandet till detta problem övervägas. Jag vill tacka kommissionär Fischler för hans grundliga och förtjänstfulla svar.
<P>
Antibiotika är ett läkemedel som tillhör detta sekels bästa uppfinningar i kampen mot sjukdomar. De har varit till en väldig nytta för hela mänskligheten. Mikroberna har emellertid den egenskapen att de kan snabbt utveckla stammar som är motståndskraftiga mot vissa antibiotika. Därför måste läkemedlen ständigt utvecklas för att kunna övervinna problemet med motståndskraftiga stammar.
<P>
Inom det nuvarande intensiva lantbruket lever dock djuren under svåra uppväxtförhållanden. Mycket ofta är uppfödningsenheterna stora, utrymmena trånga och gynnsamma för spridning av sjukdomar. Därför försöker man förebygga uppkomsten och spridningen av sjukdomar genom att bland annat tillsätta antibiotika i djurfoder redan innan egentliga sjukdomar förekommer. Denna typ av slumpmässig användning av antibiotika är vanligt förekommande inom EU, men speciellt i det industriella lantbrukets stormakter som i USA. Av detta följer att antibiotikaanvändningen är så omfattande att motståndskraftiga mikrobstammar föds i en accelererande takt. Detta innebär i sin tur betydande risker för folkhälsan. Därför är det mycket viktigt att den här frågan tas upp just nu.
<P>
Frågan innehåller egentligen ett ställningstagande till reformeringen av EU: s jordbrukspolitik och till skapandet av en europeisk jordbrukspolitik. Det handlar om huruvida vi vill gå med och härma den amerikanska jordbruksproduktionen som bland annat innebär omfattande användning av antibiotika och hormoner. Eller vill vi utveckla ett europeiskt lantbruk som baserar sig på en ekologiskt och etiskt hållbar grund och producerar med i stor utsträckning acceptabla metoder högklassiga och hälsosamma livsmedel? Dessa alternativ kommer till avvägning i Agenda 2000-förhandlingarna.
<P>
Användning av antibiotika i djurfoder är ett stort problem som är förknippat med den hållbara utvecklingen. Det är ett rent exempel på hur dagens girighet, i detta fall i förhoppning om billigare livsmedel, allvarligt äventyrar kommande generationers möjligheter att kämpa mot sjukdomar som orsakas av mikrober. Därför ställer jag mig bakom det gemensamt utarbetade resolutionsförslaget.

<SPEAKER ID=33 LANGUAGE="FI" NAME="Seppänen">
Herr ordförande! Det handlar om det industriella intensivjordbrukets problem. Produktionen drivs i stora enheter och då är ofta de ekonomiska värdena viktigare än människornas hälsa. Speciellt problematiska inom EU: s område är svin- och hönsskötseln i Holland. Vi behandlar nu användningen av antibiotika för att göda djur. Vi har bevis på att de vetenskapliga argumenten har fått stå åt sidan när man har betraktat användningen av tillväxthormoner för att göda djur. Inom EU är det förbjudet att använda tillväxthormoner, men de säljs för en och en halv miljard ecu. I dessa frågor är den nordiska linjen bättre än EU: s allmänna linje. Den inre marknaden säkerställer inte människornas hälsa. Vi måste erkänna att kommissionen saknar resurser för att lösa detta problem. Kontrollen är framför allt medlemsländernas uppgift och kommissionen borde inte få förhindra den.

<SPEAKER ID=34 NAME="Schörling">
Herr ordförande! Vi vet ju att antibiotika är vår viktigaste medicin och ofta den enda för att bota bakteriella sjukdomar. Nu är ett av de stora hoten mot folkhälsan i världen, och också i EU, bakterier som har utvecklat resistens mot antibiotika, beroende på en felaktig och mycket frikostig användning av antibiotika, främst när det gäller djurhanteringen, men naturligtvis också när det gäller människor. Bakterierna har blivit motståndskraftiga mot antibiotika och sprids från djur till människor, också via livsmedel.
<P>
Jag förstår inte riktigt varför kommissionen inte kan använda samma argument när det gäller antibiotika i djurfoder som man använder i fråga om hormoner i diskussionen med WHO, dvs. att det är försiktighetsprincipen som skall gälla. Vi vet ju alla hur oerhört svårt det kan vara att bevisa något med forskning, dvs. att det skall finnas solida bevis, som kommissionären sade. Ändå har rapporter kommit fram, bl.a. från WHO hösten 1997, i vilka det pekas på fyra motståndskraftiga bakterier, bl.a. salmonella- och kolibakterier, som orsakar stora folkhälsoproblem. Man säger att dessa bakterier alltså har fått för mycket antibiotika och har utvecklat ett försvar samt förändrat sitt arvsanlag. Vi har alltså fyra stycken mycket, mycket allvarliga bakterier som florerar här i Europa.
<P>
Vi vet vidare att den svenska regeringen och svenska forskare med stöd av internationella kolleger har visat att åtminstone en av dessa bakterier, enterokockerna, bevisligen har fått sin motståndskraft på grund av antibiotika i djurfoder. Nu har jag också läst att det brittiska parlamentets jordbruksutskott har presenterat en rapport alldeles nyligen, där man rekommenderar ett regelrätt förbud mot antibiotika i djurfoder. Man säger att man har fått nära nog fullständig bevisning för att resistenta bakterier kan överföras till människan. Jag menar att kommissionen här har en chans att använda sig av försiktighetsprincipen, vilket jag tycker borde göras. Det finns ingen anledning, efter BSE osv., för oss att acceptera de stora risker som antibiotika i djurfoder innebär.
<P>
I Sverige är denna användning förbjuden sedan tio år tillbaka. Vad har bönderna där då varit tvungna att göra? Jo, de har varit tvungna att investera och arbeta långsiktigt för att förbättra djurens miljö och skötsel. Kommissionären nämnde inte genast djurhållningen i Europa. Det är nämligen där som hela problemet ligger, dvs. i den industriella synen på hur vi behandlar djur, de dåliga miljöerna, de stora besättningarna. Det är naturligtvis på detta område som arbetet måste börja. Det tycker jag att kommissionen skall gå i bräschen för, om vi skall ha förtroende för er jordbrukspolitik för konsumenterna och för dem som skall äta de produkter som jordbruket levererar.

<SPEAKER ID=35 LANGUAGE="NL" NAME="Blokland">
Herr ordförande! Den storskaliga användningen av antibiotika inom djurhållningen ger anledning till oro. Mikrobiologer har redan under en längre tid varnat för uppkomsten av resistenta bakterier som via köttkonsumtion hamnar hos människan. Därigenom kan människor bli okänsliga för human antibiotika. Det är en ytterst oroväckande utveckling, framför allt vid sjukdomsfall där endast en grupp antibiotika hjälper.
<P>
Det är därför mycket viktigt att användningen av antibiotika inom djurhållningen minskas. Jag är medveten om att riskerna med vissa medel är tämligen okända. Men den nu insamlade kunskapen om resistensfaran vid användning av ett medel som avoparcin ger all anledning att också vara mycket försiktig med andra medel. Naturligtvis måste antibiotika även fortsättningsvis finnas tillgänglig för sjukdomsbekämpning. Men att ständigt ge dessa läkemedel via djurfodret måste tas upp till diskussion. Detta gäller i synnerhet för medel som uppvisar stor släktskap med mänsklig antibiotika.
<P>
En minskning av användningen av antibiotika i djurfodret måste gå hand i hand med en stimulering av forskningen om fodertillsatser. Vi får inte glömma bort att fodertillsatser fyller en nyttig funktion. Forskning har visat att den nederländska djurhållningen utan fodertillsatser producerar 6, 5 procent mer kväve och fosfat. Dessutom försämras tillväxten och foderkonversionen med 4 till 8 procent. Sektorn har på senare tid själv börjat med att utveckla alternativ som organiska syror och oligosackarider. Denna typ av forskning förtjänar kraftigt stöd från europeisk sida. Vidare är det av mycket stor vikt att man övergår till en mindre intensiv djurhållning som är mindre beroende av ett kontinuerligt bruk av läkemedel.
<P>
Det är också nödvändigt att proceduren för att godkänna användning av antibiotika skärps. I ljuset av denna diskussion är det märkligt att antibiotika fortfarande kan tillåtas i förebyggande syfte utan att resistensfaran prövas. Om det nu handlar om preventiv eller kurativ användning så är och förblir det antibiotika med de resistensrisker som hör till. Om det nu ändå skulle behövas antimikrobiella tillväxtstimulerande medel för att bekämpa infektioner skulle jag vilja plädera för att registrera dessa som djurläkemedel så att resistensen blir föremål för prövning.
<P>
Till sist, nedbringandet av resistenta bakterier är ingen förlorad strid. Forskning har visat att en minskad användning av antibiotika leder till en minskning av antalet resistenta bakterier. Men låt oss ta oss an frågan med handlingskraft. Det finns det all anledning till ur folkhälsosynpunkt.

<SPEAKER ID=36 NAME="Wibe">
Herr ordförande! Från socialistgruppen hälsar vi denna resolution med tillfredsställelse, även om vi tycker att den kunde göras både litet striktare och litet stramare. Det har ju mest talats om riskerna för människan i denna debatt, att det förs över restprodukter från antibiotika till människan, men naturligtvis är det djurens hälsa som är det största problemet här.
<P>
Det finns åtminstone tre skäl för att begränsa användningen av antibiotika. Det första skälet har berörts av i princip alla talare här, nämligen att om man använder antibiotika för mycket, så kan resistenta bakteriestammar utvecklas. Det är fullständigt klart medicinskt bevisat.
<P>
Det finns emellertid också ett annat skäl som bör uppmärksammas. Det gäller inverkan på immunförsvaret både hos djur och människor. Exempelvis har en ökande frekvens av allergier hos människor de senaste decennierna kunnat konstateras. Man vet inte exakt orsakerna till detta, men en tänkbar teori är att det beror på ökad användning av antibiotika medan barnen är små. Det betyder att sjukdomar som man tidigare lät kroppens immunförsvar kämpa ned, överlåter man nu åt antibiotika. På så sätt försvagas immunförsvaret. Det är klart att de långsiktiga effekterna av detta är helt okända.
<P>
Det tredje skälet mot användningen av antibiotika är mer spekulativt, men man har faktiskt börjat undra om detta inte på lång sikt också kan påverka genuppsättningarna. Det finns naturligtvis ingen direkt påverkan från antibiotika på generna, men det finns en indirekt koppling genom att antibiotika kan påverka det naturliga urvalet, dvs. naturens egen evolutionsprocess. De långsiktiga konsekvenserna av detta är fullständigt okända.
<P>
Som många talare har sagt här, så har ju Sverige och Finland, mycket klokt och sedan många år tillbaka, ett förbud mot antibiotika i djurfoder. Jag saknar faktiskt i denna resolution några uppskattande ord om denna kloka politik. Det enda som finns med i denna resolution står i punkt 5, där det finns ett förslag från UPE att kommissionen skall utreda om inte vårt förbud har skadat marknaden för kött. Jag måste ju säga att denna punkt, som vi socialister kommer att rösta emot, helt klart innebär att vi först och främst ser till marknadens bästa; folkhälsan kommer i andra hand. Det är självklart så, att både våra medborgare och alla här anser att folkhälsan skall komma i första hand.
<P>
Jag vill avsluta med att säga att det finns en klart växande opinion inom den medicinska vetenskapen mot användning av antibiotika. Det bästa är ett generellt förbud mot denna användning; det näst bästa är att åtminstone de länder som har detta förbud får behålla det också i framtiden.

<SPEAKER ID=37 NAME="Thors">
Herr ordförande, herr kommissionär! Som många har sagt, tror jag att vi debatterar en sak som medför större risker för hälsan än BSE. Förutom att vi talar om bakteriers resistens, kan vi också märka att de i vissa fall har blivit aggressivare, t.ex. sjukhusbakterierna. Ekonomi skall inte gå före hälsa.
<P>
Kommissionären hade både goda och dåliga nyheter i sitt anförande. De goda var att vi än en gång fick höra att försiktighetsprincipen skall gälla. Frågan är dock när och hur den konkret kommer att gälla. Jag tycker att det är viktigt att vi förnyar direktivet om tillsatsämnen i foder med utgångspunkt från det som vi efterlyser i resolutionen.
<P>
För det andra var det bra med den tvärvetenskapliga kommittén som skall arbeta till slutet av detta året och se på missbruket av antibiotika. Jag hoppas bara att man inte skall begrava frågan där, och att vi därmed skall få en fördröjning av översynen av tillsatsdirektivet.
<P>
Den dåliga nyheten var att kommissionär Fischler än en gång upprepade att Finland tyvärr inte har tillfört tillräckliga bevis. Bästa kommissionär! Kan vi inte också på detta område få tillämpa försiktighetsprincipen när det gäller Finlands och Sveriges fortsatta förbud?
<P>
Dåligt var också, som föregående talare nyss tog upp, att den goda djurmiljön inte nämndes. Är det inte ett värde i sig att vi har en god djurmiljö? Det är ett politiskt beslut som vi skall ta. Historien upprepar sig: på en allmän verbal nivå talar vi om en god djurhälsa och försiktighetsprincipen, men när det kommer till pengar och lagar, då gäller det inte längre.
<P>
Vi har hört en väldigt omfattande uppräkning av olika muciner. Vi skall dock inte glömma att det också finns en risk för korsresistens. Vi kan inte tro på en sådan teknisk uppdelning, dvs. att vissa kan förbjudas och vissa kan tillåtas.
<P>
Slutligen vill jag tacka alla andra grupper som så väl har slutit upp bakom min kollega Olssons och ELDR-gruppens initiativ till denna debatt, så att vi tillsammans kan sätta press på kommissionen i detta ärende.

<SPEAKER ID=38 NAME="Fischler">
Herr ordförande, mina ärade damer och herrar! Först skulle jag vilja uttrycka min uppskattning för att den ståndpunkt som jag här har framfört för kommissionens räkning har framkallat så många positiva reaktioner. Jag tror att kommissionen genom den förda politiken under senare år har bevisat att den är beredd att följa försiktighetsprincipen, och den kommer självklart att fortsätta att göra det också framöver.
<P>
Jag skulle bara kort vilja beröra några saker. För det första: Flera talare har varit inne på frågan om multiresistens och korsresistens. I samband med det vill jag peka på att just dessa fenomen också är starkt kopplade till det sätt på vilket den mänskliga sjukvården handskas med antibiotika, vilket t.ex. ledamoten Graefe zu Baringhof med rätta har framhållit. Vi bör göra klart att det handlar om att undvika uppkomsten av ytterligare risker genom användning av sådana ämnen vid utfodring. Men man bör inte ge intrycket att användning av antibiotika i djurfoder är den enda orsaken till de problem vi i dag möter.
<P>
För det andra vill jag erinra - jag gjorde det redan i mitt inlägg - om att bedömandet av det som medgavs Finland och Sverige i anslutningsavtalet är i full gång och att en slutbedömning kommer att följa senare under året.
<P>
För det tredje vill jag påminna om att den vetenskapliga styrkommittén har tillsatt en tvärvetenskaplig arbetsgrupp som skall presentera sina resultat före årsskiftet. Kommissionen kommer i anslutning till det att så snart som möjligt att lägga fram en samlad bedömning av de vetenskapliga kommittéernas yttrande för parlamentet. Självklart är alla vetenskapliga resultat tillgängliga också för er. Vi vill ha öppenhet, så det skall väl inte vara några problem med det.
<P>
Men jag tror att vi skall akta oss för att ge intrycket att vi vill sätta vetenskapsmännen under press, för vetenskapsmännen behöver viss tid för att kunna genomföra denna utvärdering. Denna måste vi kunna erbjuda dem.
<P>
Slutligen vill jag också peka på att vi just i fallet Avoparcin har visat vår beredskap att handla på ett vederbörligt sätt, så fort några misstankar uppkommer som motiverar ett sådant handlande. Vi hade verkligen bristande underlag, om vi skulle handla utan en vetenskaplig grund, eftersom vi förmodligen bara skulle nå ett misslyckande och därmed tillfoga jordbruket och även livsmedelsindustrin stora skador.
<P>
Avslutningsvis vill jag också peka på följande: Vi får inte, när vi överväger i vilken mån sådana tillsatsämnen får användas, förbise den egentliga orsaken till problemet, som delvis ligger i massdjurhållningen. Därför kommer vi att i samband med de förslag som vi i Agenda 2000 har presenterat för främjande av investeringar i lantbruksverksamheter, inrikta oss på den där förankrade principen, nämligen att i ökad grad främja särskilt djurvänlig och artenlig djurhållning när vi utvecklar och tar fram program för lantbygdens utveckling. Denna ansats måste vi i möjligaste mån ta ansvar för gemensamt, eftersom ett utnyttjande av dylika antimikrobiella ämnen då blir allt mindre ekonomiskt intressant.

<SPEAKER ID=39 LANGUAGE="DE" NAME="Graefe zu Baringdorf">
Herr ordförande! Tillåt mig ställa en kort fråga till komissionär Fischler. Jag skulle vilja veta om den tvärvetenskapliga arbetsgruppen som har tillsatts av styrkommittén även kommer att ta sig an problemet att en viss resistens mot antibiotika faktiskt framkallas till följd av genmanipulationer som en avsedd eller icke avsedd avfallsprodukt? Det finns ju undersökningar som ger belägg för att man vid behandling av mjölk avsiktligt utvecklar en resistens mot antibiotika hos bakterier, för att restprodukter som eventuellt finns kvar i mjölken inte skall bli verksamma. Kommer även dessa problem att behandlas av arbetsgruppen?

<SPEAKER ID=40 NAME="Olsson">
Herr ordförande, herr kommissionär! Först vill jag tacka kommissionär Fischler för svaren. Jag tycker att de var ganska uttömmande och på vissa punkter rätt tillfredsställande. När det gäller restsubstansproblematiken tror jag att vi i huvudsak är överens. Jag vill också tacka alla kolleger som har ställt upp mycket positivt i denna debatt. Det känns som om vi har stor förståelse i parlamentet för vad vi håller på med.
<P>
Samtidigt är jag dock litet oroad. Därför vill jag ställa en fråga till kommissionären. Han sade nämligen att en god djurmiljö kan göra att vi inte behöver använda antibiotika. Jag har stor respekt för vetenskaplig forskning och delar kommissionärens uppfattning att vi måste ha det, men valet mellan att ha en god djurmiljö och att använda forskningen är egentligen ett politiskt val. Vi måste driva denna fråga från vår sida i parlamentet och från kommissionens sida. Ställer inte kommissionären upp på det?

<SPEAKER ID=41 LANGUAGE="DA" NAME="Iversen">
Herr ordförande! Jag vill gärna be kommissionären svara på följande fråga. Om nu Sverige och Finland - och även Danmark, där man också gjort dessa överväganden - kommer att hålla fast vid ett förbud mot antibiotika, kommer då kommissionen att låta EG-domstolen avgöra dessa frågor, eller vad har man tänkt sig? Jag har fått intrycket att man inte är så öppen för att tillämpa försiktighetsprincipen.

<SPEAKER ID=42 LANGUAGE="DE" NAME="Fischler">
Herr ordförande! Först till frågan från ledamoten Graefe zu Baringdorf: I dagarna lägger man i den tvärvetenskapliga arbetsgruppen slutgiltigt fast vilka ämnen som kan och skall behandlas. Det finns redan ett omfattande ämnesregister. En av de frågor som skall klaras ut kallas: Identification of the factors involved in the increase in antimicrobial resistance. Ert ärende skulle man mycket väl kunna behandla under denna punkt. Jag kommer att vidarebefordra detta till ansvarig avdelning vid GD XXIV.
<P>
För det andra: Vi har inte för avsikt att låta Europadomstolen avgöra frågan, utan vi kommer först att låta vetenskapsmännen bedöma såväl den svenska som den finska begäran. Vi bör inte föregripa resultatet utan invänta resultatet från den vetenskapliga bedömningen.
<P>
Nu till ledamot Olssons fråga: Jag tror inte att det är en fråga för nödvändiga efterforskningar. Jag tror att vi vad gäller villkoren för djurhållningen redan har mycket kunskap. Här handlar det dock mer om att man skapar ekonomiska villkor för jordbrukarna som tillåter dem att i praktiken tillämpa dessa för djuren gynnsamma hållningsmetoder. Enligt min bedömning är det så, att ju mer artenligt ett system för djurhållning är utformat, desto lägre blir kostnaderna för veterinärer. Investeringskostnaderna blir dock högre. Om vi därför inom ramen för vår nya agenda planerar för att i högre grad främja sådana djurhållningsmetoder framför andra, då har vi också ett starkare incitament att gå över till sådana metoder. Såvitt ytterligare forskning inom ramen för de ständiga forskningsprogrammen är nödvändig finns förstås inga hinder för att genomföra ytterligare undersökningar om vederbörliga projekt lämnas in av medlemsländerna och de skilda forskningsanstalterna.

<SPEAKER ID=43 NAME="Ordföranden">
Tack så mycket, herr Fischler.
<P>
Jag förklarar debatten avslutad.
<P>
Vi skall nu genomföra omröstningen.
<P>
Gemensamt resolutionsförslag om antibiotika i djurfoder
<P>
(Parlamentet antog det gemensamma resolutionsförslaget.)

<CHAPTER ID=5>
Granskning av åtgärder i samband med återföreningen av Tyskland
<SPEAKER ID=44 NAME="Ordföranden">
Nästa punkt på föredragningslistan är debatt om betänkande (A4-0144/98) av Garriga Polledo för budgetkontrollutskottet om revisionsrättens särskilda rapport nr 4/97 om granskningen av vissa aspekter av åtgärder i samband med återföreningen av Tyskland som omfattar betalning av EUGFJ-ersättning och exportbidrag, samt kommissionens svar (C4-0348/97).

<SPEAKER ID=45 NAME="Fabra Vallés">
Herr ordförande! Garriga kan inte vara med oss i dag av hälsoskäl varför jag, med hans godkännande, kommer att vara den som presenterar hans betänkande om revisionsrättens särskilda rapport om granskningen av vissa aspekter av åtgärder i samband med återföreningen av Tyskland som omfattar betalning av EUGFJ-ersättning och exportbidrag som har gjorts under 1992.
<P>
Revisionsrättens särskilda rapport analyserar de åtgärder som vidtogs för att integrera jordbruket i före detta Östtyskland i den gemensamma jordbrukspolitiken avseende tre sektorer: utrotandet av enzootisk bovin leukos, lämnande av exportbidrag - nöt- och kalvsektorn - och minskandet av mjölkproduktion.
<P>
Revisionsrättens grundläggande slutsats är att det har förekommit en ackumulering av bidrag i alla tre fallen, även om den inte preciserar vilken summa denna ackumulering motsvarar. Ett enkelt exempel på denna ackumulering hittar vi när vi analyserar och lägger ihop de åtgärder som vidtogs för att utrota leukos, EBL.
<P>
Låt oss undersöka de exportbidrag som har givits för nötköttet och de kompensationer man har fått för minskandet av mjölkproduktionen, som konsekvens av införandet av kvotsystemet: Man offrar kon, som lider av sjukdomen, och erhåller en kompensation; samtidigt räknar man offrandet av djuret som minskande av mjölkproduktionen och så får man betalt på nytt enligt detta kriterium; och slutligen, eftersom kon ännu inte utvecklat sjukdomen och man bedömer att den kan säljas utanför Europeiska unionen - för att förhindra att priserna sjunker på den gemensamma marknaden -, exporterar man den och får betalt ännu en gång för exporten.
<P>
Dessutom nämns oegentligheter vad gäller programmet för utrotandet av leukos. I de finansiella kontrollerna av programmet för utrotandet av EBL, i de nya Länderna , upptäcker man att djur slaktade före 1991 inkluderas i programmet, att man ansöker om subventioner för djur som inte slaktats, att man gör dubbla ansökningar för samma djur och att man gör ansökningar för djur som slaktats utanför tidsfristen. Jag påpekar att kommissionen av denna anledning gör de nödvändiga finansiella rättelserna.
<P>
För att kunna analysera situationen är det nödvändigt att vara medveten om den resolution som antogs i parlamentet den 4 april 1990, i vilken man underströk den roll som kommissionen borde spela för att underlätta återförenandet och menade att gemenskapen skulle bidra till utgifterna för återuppbyggandet av före detta Östtysklands ekonomi för att visa sin solidaritet med folket i före detta Östtyskland.
<P>
Revisionsrätten glömmer det politiska målet som Tyskland har beslutat om och som har accepterats av kommissionen och av rådet: att integrera de fem nya Länderna i gemenskapen. Detta innebär tillämpandet av hela den gemensamma jordbrukspolitiken, utan övergångsperiod och med retroaktivitet, allt detta med minsta möjliga kostnad för gemenskapen och utan att störa den gemensamma marknaden.
<P>
Situationen på marknaden i Östtyskland var allvarlig, särskilt i nötkreaturssektorn. Inte en lätt uppgift men med en enda slutsats: operationens resultat blev en succé. Och man har analyserat programmen för utrotandet av leukos, man har delat ut böter och man har även genomfört finansiella rättelser för exporten och andra för vissa oegentligheter.
<P>
Vad gäller ackumuleringen av bidrag finns det inte något att invända mot att man kompenseras för att slakta ett djur och sedan exporterar dess kött. I det första fallet går bidraget till ägaren och i det andra till exportören. Dessutom räknar man slakten av djuret som minskande av mjölkproduktionen. I de tre fallen tittar man på bidrag som upprättats för olika fall. Det är en tillfällighet att de hamnar ovanpå varandra, men det måste klargöras att vart och ett har sin rättsliga grund och sitt mål.
<P>
Till slut kan man säga att revisionsrätten genom hela rapporten har ett mycket snävt synsätt, alltför snävt. Man har undvikit många specifika hänsyn såsom bristen på en övergångsperiod och vissa åtgärders retroaktivitet. Följaktligen, herr ordförande, måste man gratulera den tyska staten och de europeiska institutionerna - eftersom man har uppfyllt det politiska mål som man eftersträvade.

<SPEAKER ID=46 LANGUAGE="DE" NAME="Wemheuer">
Herr ordförande, kära kolleger! I dag den 15 maj 1998 behandlar vi en historisk händelse som ligger åtta år tillbaka i tiden: den tyska återföreningen, som är och förblir en historisk händelse. Låt oss nu inlåta oss på en liten sidoaspekt som endast kunde uppstå på grund av den speciella situationen. Vi har ofta haft att göra med saker som ligger långt tillbaka. Detta är egentligen endast meningsfullt om det finns en risk att den ifrågavarande händelsen ständigt dyker upp på nytt i en liknade form, för att det handlar om ett systemfel.
<P>
I detta fall finns inte denna risk, enligt information från kommissionen och revisionsrätten, som vi diskuterat länge och ingående i utskottet. Revisionsrätten har själv på vår utskottsordförandes fråga meddelat att det är mycket osannolikt att en liknande situation uppstår ännu en gång. I så måtto har frågan historisk betydelse, även om denna rapport inte riktigt förmår fånga den historiska betydelsen av den tyska föreningen, om föredraganden tillåter mig att säga så. Det är det förflutna vi befattar oss med.
<P>
Ett par anmärkningar vill jag dock göra, riktade snarare till revisionsrätten än till kommissionen: Om man befattar sig med en sådan här tilldragelse - det går ju inte att bara sopa allt under mattan, bara för att en speciell historisk situation förelåg - så borde man kanske färdigställa rapporten något snabbare. Det är betecknande att vi först befattar oss med den. Detta beror inte på att vi har varit långsamma, utan på att det har tagit oerhört lång tid från den första kritiken av akterna, vilka inte kan bestridas, till en rapport från revisionsrätten, och innan denna rapport färdigställts och överlämnats till oss. Detta är vanligt förekommande, och därför vill jag ge egentligen bara kritisera denna punkt.
<P>
Om revisionsrätten vill ge ett solitt stöd till vårt arbete torde den liksom parlamentet ha ett intresse av att vi diskuterar snarast möjligt, och inte tillbakavisa berättigad kritik med argumentet att det hela redan har hänt och att allt sedan dess ändå har förändrats. Det är inte alltid så lätt att granska om allt har förändrats med tiden, som i detta fall.
<P>
Jag tackar föredragande för det arbete han har lagt ned, även om han inte själv är här i dag. Vi kan alla dra samma slutsatser: Om vi hade fått rapporten något tidigare hade vi kunnat ta itu med den tidigare, och då hade intresset kanske varit större än det är i dag. Rapporten antogs enhälligt i utskottet. Det finns inga ändringsförslag. Jag anser att Fabra Vallés har framställt saken utförligt, och vi kan ansluta oss till den.
<P>
(Applåder)

<SPEAKER ID=47 LANGUAGE="FI" NAME="Seppänen">
Herr ordförande! Jag förstår att Tyskland är en stor nettobetalare till EU. Jag förstår mycket väl att tyskarna vill få mera återbäring på medlemsavgiften från EU. Det är naturligt att om elva miljarder ecu av tyskarnas pengar överförs till andra så vill de betala mindre medlemsavgifter till EU: s budget.
<P>
Det jag däremot inte förstår är att Tyskland lurar EU på pengar på falska grunder. Revisionsrättens grundläggande påstående är att man har betalat dubbla stöd för samma kor. Jag menar att föredraganden Garriga Polledo sysslar med hårklyveri i den här frågan. Han säger att de dubbla pengarnas mottagare inte nödvändigtvis har varit samma personer. Grundproblemet är att man har betalat dubbla stöd för samma kor. Även politiska motiveringar måste verkställas enligt EU: s regler.
<P>
Det är fortfarande oklart för mig om kött från kor med leukos har sålts till Ryssland eller andra före detta DDR: s handelspartners. Detta har inte dementerats vare sig i revisionsrättens rapport eller i detta betänkande. Har detta hänt, vilket jag misstänker, är det etiskt sett bland det förkastligaste. I den här frågan skulle jag ha velat att betänkandet hade gett klarhet.
<P>
Vi vet att det från England efter BSE-slakterna har exporterats kött som EU flera gånger har ersatt. I Nederländerna har man på grund av svinpesten dödat tio miljoner svin och även i Tyskland miljoner svin. Jag undrar vad som har hänt med köttet efter dessa svinpestslakter. Har kommissionen på ett adekvat sätt kontrollerat användningen av detta kött? Jag uppskattar kommissionär Fischlers arbete högt och ger honom i uppdrag att utreda vad som har hänt med köttet efter svinpestslakterna.
<P>
Jag förstår inte att betänkandet presenteras för godkännande i ett bristfälligt skick. Föredraganden vet nämligen inte varför Tyskland inte behöver återbetala de elva miljoner ecu som kommissionen har krävt utan endast en miljon ecu. Denna fråga borde ha utretts före betänkandets godkännande.

<SPEAKER ID=48 LANGUAGE="DE" NAME="Lukas">
Herr ordförande! Det är utan tvekan utmärkt att de mål som detta välbalanserade betänkande räknar upp har uppnåtts utan ytterligare stora kostnader för gemenskapen. Gemenskapen har här - och det vill jag understryka - åstadkommit ett glädjande bidrag till att integrera de nya tyska delstaternas jordbruk i den gemensamma jordbrukspolitikens strukturer. Att gemenskapen alltså har hjälpt till att bära kostnaderna för omstruktureringen av DDR: s ekonomi och bevisat sin solidaritet med DDR: s folk är tacknämligt.
<P>
Desto betänkligare är det då att revisionsrättens rapport även på detta mycket subtila område uppvisar tecken på dålig hantering från kommissionens sida. Förutom avsevärda dröjsmål vid kontrollerna samt orättmätiga bidrag stämdes inte ens de enskilda stödprogrammen av mot varandra på ett riktigt sätt. Revisionsrätten kritiserar därför i sin rapport att jordbrukare skall ha kunnat ansöka om tre olika bidrag för slakten av ett djur, vilket då naturligtvis inte har hindrat bidragsanhopningar.
<P>
Just om man tänker på de avsevärda organisatoriska utmaningar som Europeiska unionen kommer att ställa sig självt inför inom en snar framtid, måste sådana bidragsanhopningar i framtiden absolut undvikas. Hur skall medborgarna i de olika medlemsländerna få förtroende för Europeiska unionen om allsköns missförhållanden ständigt förekommer?

<SPEAKER ID=49 NAME="Fischler">
Herr ordförande, ärade damer och herrar ledamöter! Jag tackar Garriga Polledo för hans betänkande om revisionsrättens särskilda rapport om granskningen av vissa aspekter av åtgärderna år 1990 och 1991 i samband med återföreningen av Tyskland.
<P>
Jag behöver väl inte framhålla hur svår och komplex den tyska återföreningen sammantaget var. Jag behöver emellertid inte heller framhålla att återföreningen var det enda riktiga beslutet i denna historiskt unika situation. Vi var tvungna att integrera de nya tyska delstaterna i gemenskapsrätten utan någon övergångsperiod. Detta var i synnerhet med tanke på den gemensamma jordbrukspolitiken allt annat än enkelt, som ni kan föreställa er. Jag tackar herr Garriga Polledo för att han uttryckligen vidgått detta faktum i sin rapport.
<P>
Sammanlagt beslutades tre åtgärder för integrationen av f.d. DDR. För det första: Finansieringen av programmet för slakt av nötboskap, som smittats av enzootisk bovin leukos. För det andra: Införandet av regler för tillgodogörande av köttet med särskilt exporttillstånd, eftersom detta kött är fullt ätbart för människor. För det tredje: Ersättning för slakten av djur i syfte att iakttaga mjölkkvoterna. Dessa åtgärder överensstämde helt och hållet med parlamentets resolution om återföreningen i april 1990.
<P>
Nu företräder revisionsrätten i sin rapport ståndpunkten att överlappande åtgärder har medfört en anhopning av bidrag och oegentligheter i tillämpningen av programmet. Den anmärker dessutom på att man inte gjorde några kvalitativa differentieringar vid tilldelningen av exporttillstånd. Här bör man ta hänsyn till att det östtyska beståndet av nötboskap helt enkelt var för stort för att kunna iakttaga mjölkkvoteringarna redan från början. Dessutom var det delvis angripet av bovin leukos. Kommissionen var tvungen att snabbt få kontroll över den svåra situationen och vidtog då, som nämnts, de tre åtgärderna. Respektive åtgärd hade olika förutsättningar för att kunna genomföras. Därigenom blev antalet djur som berördes förstås inte alltid samma, och bidragstagarna var inte heller de samma.
<P>
Det faktum att vissa djur berördes av alla tre åtgärderna utgör inte någon överträdelse av gemenskapens rättsliga bestämmelser. Enligt kommissionens uppfattning stämmer alltså inte revisionsrättens slutsats att det skett en otillbörlig anhopning av bidrag. Vad beträffar oegentligheterna - detta gäller även för punkt 5 i förslaget till resolution - så har kommissionen efter beaktande av alla tillgängliga uppgifter räknat med en finansiell korrigering på 6, 9 miljoner DM för Tysklands räkning. Kommissionen är i färd med att kassera in detta belopp från den tyska regeringen och har i december 1997 gjort avdrag för halva beloppet - exakt 3, 4 miljoner DM - i amorteringsprogrammet för 1996. Den andra halvan kommer under det andra halvåret 1998 att dras av från 1997 års amorteringsprograms betalningar så samma sätt.
<P>
Vad gäller avsaknaden av kvalitativ differentiering för exporttillstånden hänvisar kommissionen till att, jag citerar, " den gedigna och för handeln gängse kvaliteten är det enda tillgängliga kriteriet på exporttillstånd, varför en längre gående differentiering inte var lämplig" . Jag gläder mig åt att föredraganden i stor utsträckning delar de flesta av kommissionens argument, i synnerhet med hänsyn till den av revisionsrättens påtalade bidragsanhopning och att han ansluter sig till argumenten.
<P>
För upphävande av dröjsmålen vid de finansiella kontrollerna på ort och ställe inom ramen för EBL-amorteringsprogrammet har kommissionen, efter att ha fått underrättelser om eventuella oegentligheter på området, omgående infört särskilda kontroller. Tyvärr förfogar kommissionen endast över begränsade medel ur medfinansierade program för kontroller på ort och ställe. På detta område har den emellertid satt upp ambitiösa mål. Till det vill jag tillfoga att det genomförs ständiga systematiska förvaltningskontroller, särskilt genom jämförelser av medlemsländernas tekniska rapporter med de slutgiltiga finansiella rapporterna.
<P>
Avslutningsvis vill jag tacka föredraganden för att han har insett vilka problem kommissionen måste övervinna i den svåra situationen i samband med integrationen av det f.d. DDR i den gemensamma jordbrukspolitiken.

<SPEAKER ID=50 NAME="Ordföranden">
Tack så mycket, herr kommissionär.
<P>
Jag förklarar debatten avslutad.
<P>
Vi skall nu genomföra omröstningen.
<P>
(Parlamentet antog resolutionen.)

<CHAPTER ID=6>
Produktion av kraftvärme
<SPEAKER ID=51 NAME="Ordföranden">
Nästa punkt på föredragningslistan är debatt om betänkande (A4-0145/98) av Estevan Bolea för utskottet för forskning, teknologisk utveckling och energi om kommissionens meddelande till rådet, Europaparlamentet, Ekonomiska och sociala kommittén och Regionkommittén: En gemenskapsstrategi för att främja kraftvärme och undanröja hinder för dess utveckling (KOM(97)0514 - C4-0596/97).

<SPEAKER ID=52 NAME="Estevan Bolea">
Herr ordförande, ärade ledamöter! Kraftvärme är den samtidiga produktionen av värme- och elenergi, eller elenergi och ånga, och jag tror att det är väldigt viktigt för många problem som ständigt sysselsätter denna kammare, som föroreningar i atmosfären, vilket är det mest bräckliga bland de ekosystem som utgör planeten jorden och vårt liv på den.
<P>
Kraftvärmen tillåter oss att spara mycket energi och jag vill säga er, ärade ledamöter, att den renaste energin är den som man inte konsumerar. Europa måste följaktligen gå framåt i tillämpningen av mer kraftvärme.
<P>
Den här tekniken är i bruk sedan många år. Pappersindustrin har sysslat med kraftvärme i mer än 50 år. Men det som har förändrats nu är tekniken. Vi har mycket mer utvecklade tekniker, med högre effektivitet, och detta får oss att säga att vi borde främja kraftvärmen mycket.
<P>
Å andra sidan försöker vi inom Europeiska unionen att främja gaskonsumtionen av väldigt många anledningar: därför att det är en renare teknik än till exempel kol och olja, därför att vi skall köpa gas från de nya producenterna - till exempel Ryssland, Azerbadjan eller Förenade Arabemiraten - eftersom det finns stora reserver i världen och för att dess effektivitet är högre.
<P>
För närvarande utgör kraftvärmen 9 procent i Europeiska unionen. Kommissionen eftersträvar i sitt meddelande att man om några år, kring 2005, når upp till 18 procent. Det är inte lätt, ärade ledamöter. Det är de hindren som vi måste undanröja. Om det nu har så många fördelar, eftersom energieffektiviteten är hög och vi sparar föroreningar och energi, varför har det inte utvecklats mer? Jo, därför att ingenting är lätt i dagens komplexa värld med globaliseringen, den ekonomiska utvecklingen, avregleringen av el- och energimarknaderna och, följaktligen, får vi se hur vi kan främja det hela.
<P>
Det finns många egenproducenter, men elbolagen har också sin styrka, vad är följaktligen problemets kärna? Kärnan är som alltid, ärade ledamöter, priserna. Förr om åren betalade man dyrt för dessa kilowatt timmar, dyrare än snittpriset, för att främja dessa tekniker - vilka, som jag sagt, har en massa fördelar och nästan inga nackdelar. Men elbolagen har självfallet sina produktionsanläggningar och kan inte stänga dem för att man bara skall använda egenproducenternas energi.
<P>
Följaktligen vill jag dra uppmärksamheten till punkt 8 i resolutionen i mitt betänkande där det sägs två saker som jag tycker är mycket viktiga. Det första, herr ordförande, att elektricitet som produceras i dessa industriella anläggningar har företräde på de avreglerade elmarknaderna, men samtidigt sägs det att det skall vara till marknadspriser, inte genom subventioner, för att vi subventionerar redan den nationella kolproduktionen, vi subventionerar de förnybara engikällorna, vi subventionerar andra aspekter av elprisernas beståndsdelar. Följaktligen måste egenproducenterna, de som producerar kraftvärme, konkurrera på marknaden.
<P>
I Bryssel, under det sista sammanträdet, har vi har precis godkänt direktivet om avregleringen av gasen. Elmarknaden har också avreglerats. Och det är på denna marknad som egenproducenterna skall agera.
<P>
Gasen är en ren energi - inte lika ren som vattenkraft, till exempel, eller andra förnybara energikällor som vindkraft- och vi behöver en skjuts framåt av kommissionen. Vi behöver det också för de förnybara energikällorna. Alla ändringsförslag som presenterades godkändes i utskottet för energi, herr ordförande, utom ett, som Ahern har lagt fram på nytt och som jag inte kommer att stödja eftersom det inte är realistiskt. Viljemässigt kan vi säga vad vi vill. Men om det inte finns en verklighet bakom det kommer allt det där att spela en väldigt liten roll. Följaktligen kommer jag inte att stödja ändringsförslaget som de gröna har lagt fram om punkt 11, men jag kommer att stödja resten.
<P>
Jag vill också säga att bland kraftvärmens fördelar finns det en som är mycket viktig och det är avsaltningen av havsvatten. Eloperatörerna har redan en hög effektivitet på gas genom att använda kombinerade cykler, som är den andra delen av kraftvärmen, men vi borde använda gasen och dessa tekniker för att avsalta havsvatten. Här finns en stor teknisk marknad för Europeiska unionen, och hela Medelhavsområdet och världen kommer att behöva vatten, något som kommer att bli nästa sekels stora problem.

<SPEAKER ID=53 LANGUAGE="DE" NAME="Elchlepp">
Herr ordförande! Även min grupp välkomnar verkligen kommissionens avsikt att med större kraft främja kraftvärmeproduktionen. Tekniken är ju känd sedan länge. Länge tjänade den emellertid endast som teknik i nödaggregat på sjukhus m.m., och den användes för lite inom stadsplanering, kommunala byggplaner, och den möter här ännu hinder på grund av bestämda minimitider för driften.
<P>
Fördelarna ligger dock klart i dagen. Vid sidan av det nödvändiga kravet på förnybara energikällor utgör den ett mycket gott bidrag till uppnåendet av de politiska målen för energisektorn som ställdes upp i Kyoto. Det har med rätta sagts att tekniken är förnuftig, eftersom den leder till en bättre primärenergiutvinning och till en minskning av luftföroreningar. Framför allt erbjuder den intressanta nya möjligheter för en koppling till biomasseanvändningen inom lantbruket, industrin och särskilt för små och medelstora företag. Det är ett mycket intressant perspektiv, också för att minska belastningen på små och medelstora företag genom energikostnader samt för att bidra till självförsörjning av energi också i tredje land.
<P>
Jag vill också peka på att det finns mycket intressanta modeller för att på ett bättre sätt utnyttja avfall från jordbruket, framför allt inom vinodlingen, i en kopplingsteknik mellan biomasseanvändning och kraftvärmeproduktion.
<P>
Jag gläder mig åt att vi har kunnat uppnå samförstånd i att de som är verksamma i kraftvärmeanläggningar erkänns som kvalificerade elektricitetsproducenter. Kära kolleger i PPE, jag beklagar att ni nyligen avslog detta i samband med gasdirektivet, när det gällde att reglera detta i lag.

<SPEAKER ID=54 LANGUAGE="FI" NAME="Matikainen-Kallström">
Herr ordförande! Kommissionens meddelande om befrämjande av kraftvärmeproduktion inom EU är ett viktigt energipolitiskt initiativ. Jag vill tacka även föredraganden Estevan Bolea för hennes arbete för att åstadkomma detta betänkande. Ytterligare utnyttjande av kraftvärmeproduktionen är ett effektivt sätt att komma närmare de mål som sattes i Kyoto. Det är alltså äntligen dags att lyfta upp detta produktionsområde som en strategisk fråga på EU-nivån, i synnerhet eftersom vi inte har råd att förspilla ett enda till buds stående medel för att minska och bekämpa växthuseffekten.
<P>
Ett hinder för ökad användning av kraftvärme är det än så länge ofullständiga öppnandet av elmarknaden. Elproducenterna kan fortfarande begränsa nya aktörers tillträde till marknaden. Detta gör många annars kommersiellt vettiga projekt olönsamma. Därtill bör alla storlekar av kraftvärmeanläggningar ha rätt att få gas från den fria marknaden. Tillgången till fri gas är en central lönsamhetsfaktor för byggande av privata och småskaliga kraftverk.
<P>
Som bränsle i kraftvärmeproduktionen kan man använda biomassa, kol och gas. Unionen borde emellertid sträva efter att befrämja kraftvärmeproduktionen som en helhet och låta marknaden bestämma vilket bränsle som är mest konkurrenskraftigt. Det sägs att kraftvärmeproduktionen minskar växthusutsläppen genom att höja anläggningarnas totala verkningsgrad. Man måste komma ihåg att detta sker i synnerhet om och när man använder förnybara koldioxidneutrala biomassor. Det räcker inte enbart att lobba för gas som bränsle. I synnerhet då man även i gasdirektivet vill begränsa små kraftverks tillträde till marknaden.
<P>
Kraftvärme har utnyttjats inom industrin redan över femtio år. I dag används det åtminstone i någon utsträckning inom hela EU. Dock är det bara i Finland, i Nederländerna och i Danmark som över 30 procent av elproduktionen sker i kraftvärmeverk. Främjandet av kraftvärmeproduktionen är starkt bundet till de olika medlemsländernas nationella mål. Trots detta behöver vi även satsningar på gemenskapsnivå samt industrins bidrag. Som det även konstateras i betänkandet innebär produktion av kraftvärme inom elbranschen en taktik med vilken man på kort eller medellång sikt på ett märkbart och kostnadseffektivt sätt kan främja en effektiv energianvändning inom Europeiska unionen och påverka EU: s miljöpolitik på ett positivt sätt.

<SPEAKER ID=55 LANGUAGE="FI" NAME="Seppänen">
Herr ordförande! Inom EU-området kan vi urskilja några megatrender inom energibranschen. För det första ökar efterfrågan på energi med kanske i genomsnitt 1 procent per år. Det betyder att olika slags utsläpp kommer att öka om ingenting görs. För det andra sjunker självförsörjningsgraden av energi inom EU från nuvarande 70 procent till ca 30 procent fram till år 2020. För det tredje: elens andel av bruttoenergin, som redan är 40 procent, lär öka. För det fjärde är det realistiskt att anta att användningen av gas och i synnerhet exporterad gas kommer att öka snabbt.
<P>
Alla dessa megatrender kan påverkas i en positiv riktning genom att öka kraftvärmeproduktionen. Det effektiviserar energianvändningen i EU-länderna och sparar energiresurser, minskar utsläppen och minskar det växande beroendet av energiimport.
<P>
Energiproduktionen ingår emellertid inte i EU: s befogenhetsområde. I nyckelposition befinner sig medlemsländerna vilkas verksamhet kommissionen kan stödja. Stödet är än så länge anspråkslöst och förekommer främst i deklarationer och tal. CARNOT-programmet som syftar till att förbättra förbränningens effektivitet har praktiskt taget inga resurser alls, och för syftet att propagera för kraftvärmeproduktionen finns det ännu mindre resurser till förfogande. I dessa frågor är EU blott en papperstiger - ansvaret ligger på medlemsländerna.

<SPEAKER ID=56 LANGUAGE="FR" NAME="Weber">
Herr ordförande, kära kolleger! Jag är ganska besviken på det förslag till resolution om kraftvärme som överlämnats till oss, och om hindren som fortfarande föreligger.
<P>
Vad behövs för att kraftvärmen skall gynnas? För det första måste tillgången till den elenergi som produceras av kraftvärmen garanteras, och för det andra krävs en garanti beträffande högsta pris. Vår resolution föreslår bara att det skall finnas en garanti för att få tillgång till nätet, till ett konkurrenskraftigt pris.
<P>
Jag kan berätta för er att mitt hemland Luxemburg redan har en mycket progressiv lagstiftning på området, eftersom vi 1994 antog en lag som ger alternativa energikällor, dvs. solenergi, vindkraft, etc. och kraftvärme tillgång till det luxemburgska elbolaget Cegedels nät, med en garanti om högsta pris från bolaget. Den luxemburgska staten ger dessutom fortfarande 1 franc/kilowattimme.
<P>
Jag tycker att det är ett mycket bra exempel på hur man inom Europeiska unionen skulle kunna främja kraftvärme och jag kan bara uppmana kommissionen att motarbeta oljebolagens lobbyister, som naturligtvis inte är särskilt förtjusta i kraftvärmen eftersom de inte kommer att sälja lika mycket bränsle. Herr ordförande! Jag kan bara uppmuntra kommissionen att stödja oss så att de producenter som börjar producera kraftvärme också får åtnjuta prisgarantin.

<SPEAKER ID=57 LANGUAGE="DE" NAME="Kronberger">
Herr ordförande! Vi står vid slutet av ett århundrade under vilket vi har förbrukat mer energiresurser än vad mänsklighetens samlade historia har gjort dessförinnan. Om dessa resurser förde man krig och för man ännu krig. Konsekvenserna för miljön är redan i dag omisskännliga. Det är hög tid att vi radikalt lägger om hela vårt energisystem. Framgången kommer med säkerhet att bli en av de centrala angelägenheterna under nästa århundrade. Europa är för närvarande till 50 procent beroende av energi utifrån, ett tillstånd som innebär problem inte bara i ekologiskt och socialt, utan även i fredspolitiskt avseende.
<P>
Utbyggnaden av system för kraftvärmeproduktion är därför ett väsentligt steg i rätt riktning mot självförsörjning på energi inom Europeiska unionen. Men åtgärdernas energipolitiska verkan kommer endast att nå sin fulla kraft om man vid utbyggnaden vinnlägger sig om att förnybara energikällor får företräde framför fossila, med sikte på fullständig ersättning. Detta måste garanteras genom främst skatteincitament och en rättvis tillgång till elektricitetsmarknaden.

<SPEAKER ID=58 LANGUAGE="DE" NAME="Rübig">
Herr ordförande, herr komissionär Fischler, mina ärade damer och herrar! I går behandlade vi här ett brådskande ärende på energipolitikens område, och vi ägnade oss åt att reda ut säkerhetsfrågorna inom kärnkraftsområdet. Vi vet alla att acquis communautaire skall användas på den inre marknaden och att därför beslutet att driva kärnkraftverk åligger varje medlemsland.
<P>
Jag anser det dock vara viktigt att Europaparlamentet ständigt återkommer till säkerheten och framför allt inom energiproduktionen engagerar sig för alternativa energiformer. Vi tror att framtidens energiutvinning är en mycket speciell fråga, som vi bör ägna betydligt mer uppmärksamhet. Till den hör också kraftvärmeproduktionen. Jag vill tacka Estevan Bolea för hennes betänkande som väl framhåller vikten av produktionen på detta område, även insatsen i värmekraftverk. Jag tror att helt nya möjligheter kan komma att visa sig på detta område.
<P>
Utsikterna att höja dagens andel av kraftvärmeproduktionen i gemenskapens totala bruttoströmproduktion från 9 till 18 procent, alltså att fördubbla den, får mig att känna hopp vad gäller det sparsamma och ändamålsenliga utnyttjandet av våra resurser. Den väg som kommissionen slagit in på i vitboken " Energipolitik inom Europeiska unionen" kan jag därför bara stödja.
<P>
Sedan en tid tillbaka sker en mycket intensiv avreglering av den inre marknaden för elektricitet. Sedan några dagar tillbaka har vi dessutom inte bara en inre marknad för energi, utan också en liberaliserad marknad för gas. När dessa båda områden kombineras öppnas naturligtvis helt nya möjligheter. Denna förutsättning innebär en till stor del fri tillgång till marknaden och en välkommen konkurrens. Konkurrensen medför stora fördelar för ekonomin. Jag tror att Europa därigenom kan bli betydligt konkurrenskraftigare på den internationella scenen, samt att chansen finns att skapa åtskilliga nya arbetstillfällen. Då måste dock särskilt kraftvärmeproduktionen ges en särskild vikt.
<P>
Just kopplingen mellan elenergi och värme, som ju uppstår vid förbränning i motorer, medför fördelen av dubbelutnyttjande, och den har därför mycket högt energivärde. Också distributörerna borde därför föredra att köpa denna form av energi, och jag anser att denna passage i betänkandet är särskilt viktig. Kraftvärmeproduktionen garanterar en effektiv och ekologisk energiutvinning. Samtliga ekonomiska, juridiska och administrativa hinder som står i vägen för dess utveckling borde snarast undanröjas, för att säkra dess tillbörliga plats och en tillräcklig marknadsandel på den inre marknaden.
<P>
Jag skall heller inte glömma att påpeka att de förnybara energikällorna i stort liksom energisparandet är högst centrala frågor som dessutom kan ge Europa en helt ny chans.

<SPEAKER ID=59 NAME="Fischler">
Herr ordförande, mina ärade damer och herrar! Först vill jag uttrycka mitt tack till föredraganden Estevan Bolea för det viktiga bidrag som hon har lämnat till diskussionen om det meddelande som är under debatt.
<P>
De globala klimatförändringarna ställer oss inför nya omfattande politiska utmaningar. I Kyoto, vilket med rätta omnämnts av flera talare, uppnåddes i december 1997 samförstånd över intensifiering av engagemanget på området genom fastläggande av kvantifierade mål för utsläppsminskningar. Europeiska unionen har förpliktat sig att minska sina utsläpp av växthusgaser fram till perioden 2008-2012 med 8 procent jämfört med nivån 1990. För att kunna uppnå detta mål måste gemenskapen utnyttja sig av alla tillgängliga resurser. Kraftvärmeproduktionen är en möjlighet av flera att förbättra energieffektiviteten och därmed minska utsläppen.
<P>
Den potential som finns hos kraftvärmeproduktion för elektricitetsutvinning i Europa utnyttjas hittills endast i ringa omfattning. Andelen kraftvärmeelektricitet av den totala bruttoelektricitetsproduktionen uppgår för närvarande endast till 9 procent. Kommissionen har föreslagit att denna andel fördubblas till år 2010. Om gemenskapen verkligen vill uppnå detta mål, så är den strategi som framläggs i kommissionens meddelande av allra största betydelse. Såväl den inre marknaden för elektricitet som den inre marknaden för naturgas kommer snart att realiseras. Europaparlamentet har lämnat värdefulla bidrag till detta.
<P>
Sammantaget kan man räkna med att avregleringen får positiva verkningar på kraftvärmeproduktionen. För dem som redan driver kraftvärmeanläggningar kan vissa problem förvisso uppstå, eftersom konkurrensen hårdnar och elpriserna därmed sjunker. Därför kommer det under kommande år att bli helt nödvändigt att grundligt övervaka konsekvenserna av de nya konkurrensreglerna för energimarknaderna och eventuellt vidta lämpliga åtgärder.
<P>
Kommissionen gläder sig åt att föredraganden instämmer i förslaget att fastställa ett preliminärt mål. Detta är en av huvuddelarna i strategin för kraftvärmeproduktionen. Det exakta värdet kan vi diskutera vidare senare. För kommissionen är det viktigt att ha ett mål som är såväl ambitiöst som realistiskt. Tanken om att höja målet från 18 procent som kommissionen föreslagit - alltså en fördubbling - till 25 procent, tycks oss emellertid något för ambitiöst.
<P>
Jag gläder mig också åt att konstatera att föredraganden är överens med kommissionen om att främjandet av kraftvärmeproduktionen måste ske under fullt bibehållande av grundsatserna för den inre marknaden. I detta sammanhang finns det en hel rad av olika instrument och förfaranden med vars hjälp kraftvärmeproduktionen kan främjas utan att det leder till en snedvridning av konkurrensen.
<P>
Beträffande det ingivna ändringsförslaget vill jag göra uppmärksam på att energieffektivitet och främjandet av förnybara energikällor är prioriterade i den föreslagna regionalfondsförordningen. Att definiera dessa prioriteter som förstahandsmål och definiera de åtgärder som skall vidtagas i samband med dem är dock en uppgift för medlemsländerna, som måste lägga fram sina konkreta förslag för kommissionen och inte omvänt.

<SPEAKER ID=60 NAME="Ordföranden">
Tack så mycket, herr kommissionär.
<P>
Jag förklarar debatten avslutad.
<P>
Vi skall nu genomföra omröstningen.
<P>
(Parlamentet antog resolutionen.)

<SPEAKER ID=61 NAME="Ordföranden">
Ärade ledamöter, parlamentet har uttömt föredragningslistan. Protokollet från denna sammanträdesperiod kommer att delas ut för parlamentets godkännande i början av nästa sammanträdesperiod.
<P>
Tillåt mig, innan jag förklarar vårt arbete avslutat, fullgöra den trevliga plikt som det innebär att tacka parlamentets tjänstemän - vaktmästarna, tolkarna, översättarna och enheten för publikationer, som befinner sig längre ifrån oss, parlamentets sekreterarenhet - för deras samarbete och för deras jobb.
<P>
Ärade ledamöter! Det råder ingen tvekan om att vi utan att överdriva kan säga att summan av de två sammanträdesperioderna som vi har haft denna månad, i Bryssel och här, är att det har varit historiska sammanträdesperioder. Vi har med bred majoritet öppnat dörren för den gemensamma valutan och även antagit den Europeiska centralbankens direktion med bred majoritet. Alla inser den stora vikten av detta. Men som vår ordförande, José María Gil-Robles, med mycket enkla och direkta ord har sagt; från och med nu kommer de europeiska medborgarna att ha Europa i fickan och vi vet alla hur viktigt det är att ha Europa i fickan. Men vi, ärade ledamöter, tycker inte att det räcker med att det är viktigt. Vi måste få européerna att ha Europa i hjärtat också och för detta, ärade ledamöter, måste vi fortsätta att arbeta tillsammans med breda majoriteter för att inte svika deras förväntningar om demokratiskt deltagande och social rättvisa.
<P>
Ärade ledamöter, jag är säker på att vi kommer att fortsätta att arbeta i denna riktning och jag säger följaktligen adjö och önskar er en välförtjänt trevlig helg.

<CHAPTER ID=7>
Avbrytande av sessionen
<SPEAKER ID=62 NAME="Ordföranden">
Jag förklarar Europaparlamentets session avbruten.
<P>
(Sammanträdet avslutades kl. 12.00.)

