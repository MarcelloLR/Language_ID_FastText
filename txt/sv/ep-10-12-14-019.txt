<CHAPTER ID="019">
Upphävande av direktiven om metrologi (debatt)
<SPEAKER ID="680" NAME="Talmannen">
Nästa punkt är betänkandet av AnjaWeisgerber för utskottet för den inre marknaden och konsumentskydd om förslaget till Europaparlamentets och rådets direktiv om upphävande av rådets direktiv 71/317/EEG, 71/347/EEG, 71/349/EEG, 74/148/EEG, 75/33/EEG, 76/765/EEG, 76/766/EEG och 86/217/EEG om metrologi - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Herr talman, herr kommissionsledamot Tajani, mina damer och herrar! Jag vill börja med att framföra mitt varma tack till skuggföredragandena från utskottet för den inre marknaden och konsumentskydd, de som bidrog till att utarbeta detta betänkande och alla som har bidragit till detta utmärkta resultat. Utan det konstruktiva och mycket öppna samarbetet med både kommissionen och det belgiska ordförandeskapet skulle det inte vara möjligt att avsluta detta paket i morgon.
<P>
Som ni säkert kan föreställa er är jag mycket nöjd med detta resultat. Genom upphävandet av sammanlagt åtta gamla och föråldrade direktiv kommer vi att kunna ta ytterligare ett steg mot mindre byråkrati i EU. Det intressanta med dessa direktiv är att de i stor utsträckning har blivit föråldrade därför att de redan har ersatts av internationella normer som utgör det senaste på detta område. Medlemsstaternas regler och förordningar blir när allt kommer omkring ofta föråldrade på grund av harmoniserade EU-regler och bestämmelser. I detta fall har EU-bestämmelser och förordningar blivit överflödiga tack vare internationella föreskrifter.
<P>
Om vi vill göra framsteg i riktning mot vårt mål att ha 25 procent mindre byråkrati i EU fram till 2012 måste vi nu gå från ord till handling. För att citera ordföranden i högnivågruppen av oberoende intressenter för administrativa bördor, Edmund Stoiber, räcker det inte att vi i EU gör en liten ansats, vi måste agera bestämt. Med andra ord måste våra ord följas av konkreta åtgärder. Men när det gäller dessa åtgärder är detaljerna ofta problemet. Av detta direktiv, genom vilket de åtta direktiven om metrologi upphävs, framgår detta än en gång på ett tydligt sätt. Mätinstrument för kallvattenmätare för vatten som inte är rent, alkoholmätare, vissa vikter, manometrar för bestämning av lufttrycket i fordonsdäck och utrustning för att mäta hektolitervikten av säd eller storleken av tankvolymen på fartyg har i praktiken ersatts av modernare digital utrustning. Den föråldrade utrustningen används alltmer sällan och bestämmelserna för sådan utrustning kan därför avskaffas. Det finns inte heller några följder för den inre marknadens funktionssätt eller för den höga standarden för konsumentskydd, som fortfarande är mycket viktig för oss.
<P>
Ändå har rådet under någon tid blockerat detta paket. Vi har emellertid lyckats nå en rimlig kompromiss mellan rådet och parlamentet i den informella trialogen och har till och med lyckats göra detta vid första behandlingen - vilket alltid är undantag snarare än regel, när det gäller oss. Huvudinnehållet i denna överenskommelse är följande: Ett direktiv - nämligen det som gäller kalibreringen av tankvolymen på fartyg - ska ersättas omedelbart, dvs. med verkan från den 1 juli 2011, medan de återstående sju direktiven kommer att upphävas så snart den omarbetade versionen av ramdirektivet för mätinstrument, som kommissionen för närvarande arbetar på, har antagits. Kommissionen kommer att lägga fram ett nytt förslag till ramdirektiv för mätinstrument i slutet av april 2011. Tanken är att kommissionen, när den granskar ramdirektivet, också kommer att undersöka om och i så fall vilka delar av de gamla direktiven som bör behållas och som därför i detta syfte bör införlivas med ramdirektivet för mätinstrument. Om medlemsstaterna tillhandahåller bevis på att vissa delar i de sju direktiven fortfarande är nödvändiga, till exempel av skäl som gäller konsumentskydd, såsom bestämmelser i direktivet om manometrar för bestämning av lufttrycket i fordonsdäck, kommer dessa delar att införlivas med ramdirektivet om mätinstrument. Så snart den omarbetade versionen av ramdirektivet om mätinstrument har antagits kommer de återstående direktiven att upphävas.
<P>
Detta är en signal om att EU menar allvar med att minska byråkratin och att vi är angelägna om att skapa villkor för en hållbar ekonomisk tillväxt. Jag är stolt över att Europaparlamentet på detta sätt bidrar till att minska byråkratin och att skapa bättre, effektivare och enklare lagstiftning.
<P>
Låt mig bara avsluta med att säga några ord om jämförelsetabellerna. Detta är de tabeller som medlemsstaterna bör utarbeta för att visa hur de har genomfört direktivet. I slutändan enades vi om en mildare formulering i detta avseende. Vi kämpade emellertid för strängare formuleringar i framtiden och nådde vårt mål i detta avseende. Talmanskonferensen kommer i enlighet härmed att förespråka denna sak i rådet och kommissionen. Detta är en framgång som vi måste tacka föredragandena och skuggföredragandena för.
<SPEAKER ID="682" NAME="Antonio Tajani">
kommissionens vice ordförande. - (IT) Herr talman, mina damer och herrar! Jag vill börja med att gratulera Anja Weisgerber och tacka henne för det grundliga arbete som hon har lagt ner på ett invecklat och komplicerat förslag, som har stått i centrum för en lång debatt. Hennes arbete har därför inte varit lätt och att det har varit möjligt att nå en överenskommelse vid första behandlingen visar föredragandens skicklighet när det gäller att nå en bra överenskommelse.
<P>
Detta beslut är ett mycket viktigt steg inom området för förenkling och intelligent lagstiftning. Bättre lagstiftning måste vara något som EU-institutionerna strävar efter i allt större omfattning och kommissionen är helt enig om att vilja inrikta sig på ännu bättre EU-lagstiftning.
<P>
Som föredraganden påpekade kommer vi genom detta förslag att upphäva åtta föråldrade direktiv som gäller sex kategorier av rättsliga mätinstrument på grund av att de instrument som täcks av direktivet i fråga nu är föråldrade och att den motsvarande handeln minskar. Dessutom finns det inga hinder för att handla med tekniskt mer avancerade ersättningsprodukter som inte ryms inom räckvidden för direktiven.
<P>
I framtiden är det möjligt att medlemsstaterna vill anta nationella bestämmelser. Därigenom kommer man emellertid inte att skapa nya handelshinder, eftersom det finns internationella normer genom vilka man fullständigt reglerar dessa gamla instrument och även de flesta av de mer avancerade ersättningsprodukterna.
<P>
Enligt Världshandelsorganisationens överenskommelse om tekniska handelshinder måste medlemsstaterna grunda sin lagstiftning på dessa internationella normer. Enligt EU-fördraget måste medlemsstaterna också ömsesidigt erkänna motsvarande produkter som säljs legalt i en annan medlemsstat.
<P>
Kommissionen välkomnar därför kompromissen vid första behandlingen mellan parlamentet och rådet, där man föreskriver att ett direktiv ska upphävas i juli 2011 och de andra sju direktiven i december 2015.
<P>
Slutligen betonar kommissionen det gemensamma uttalandet av de tre institutionerna och fastställer att den är villig att på nytt undersöka de argument för harmonisering som har lagts fram under lagstiftningsprocessen. Som redan har nämnts kommer vi att hänvisa till dessa argument i slutet av april 2011 och, när det är lämpligt, lägga fram lagstiftningsförslaget i enlighet med principerna för bättre lagstiftning.
<SPEAKER ID="683" NAME="Lara Comi">
för PPE-gruppen. - (IT) Herr talman, mina damer och herrar! Jag stöder helt föredragandens ståndpunkt när det gäller kommissionens förslag att upphäva åtta direktiv inom området för metrologi.
<P>
Framför allt välkomnar jag förslaget att det är klokt att ge medlemsstaterna tillräcklig tid att analysera de möjliga konsekvenserna av ett upphävande i samband med översynen av mätinstrumentdirektivet (MID).
<P>
Trots att jag stöder de övergripande målen med bättre lagstiftning och förenkling, som också främjas genom Lissabonstrategin, anser jag att det är nödvändigt att ge medlemsstaterna den tid de behöver för att undersöka om ett upphävande av direktiven kommer att leda till rättslig osäkerhet. Denna situation skulle bidra till att lindra den oro som har uttryckts av de olika medlemsstaterna att de inte har tillräcklig tid att hantera det rättsliga vakuum som skulle uppstå genom ett upphävande.
<P>
Detta är därför en utmärkt kompromiss mellan den ståndpunkt som har intagits av kommissionen, som är för ett fullständigt upphävande av alla direktiven och mot nya förordningar inom detta område inom ramen för MID, och de kritiska ståndpunkter som inledningsvis har intagits av medlemsstaterna när det gäller detta förslag.
<SPEAKER ID="684" NAME="Evelyne Gebhardt">
för S&D. - (DE) Herr talman, herr kommissionsledamot! Jag vill tacka Anja Weisgerber för det mycket kollegiala samarbete vi har haft. För min grupp vill jag säga att jag är långt ifrån lycklig över upphävandet av dessa åtta direktiv. Det finns ett antal föråldrade mätinstrument vars bestämmelser och förordningar avskaffas, men vi har under debatterna noterat att detaljerna är problemet, som ni själv har sagt. Det var därför inte tydligt om det verkligen var rätt att välja denna väg. Min grupp kommer att rösta för denna kompromiss mot bakgrund av att vi har fått en försäkran från kommissionen att den kommer att undersöka tanken att, där det är nödvändigt, på lämpligt sätt införliva dessa mätinstrument i EU:s mätinstrumentsdirektiv (MID). Detta åtagande att undersöka - även detta, antar jag - kommer också att tas på mycket stort allvar och ägnas stor uppmärksamhet. Vi röstar för kompromissen på detta villkor, väl medvetna om att det fortfarande finns några frågor som behöver undersökas.
<P>
Vad gäller jämförelsetabellerna vill jag vid den här tidpunkten säga att vi nu har fastställt att vi är beredda att acceptera den milda formulering som för närvarande finns i denna text, men att detta är ett av de sista dokument där vi har accepterat detta, eftersom detta för oss verkligen handlar om att EU-lagstiftning, som införs så snart medlemsstaterna har gett sitt samtycke, verkligen genomförs på rätt sätt. Vi kan emellertid bara kontrollera detta om vi får information, och vi får bara information från dessa jämförelsetabeller. Vi kommer i alla händelser att arbeta för att åstadkomma detta.
<SPEAKER ID="685" NAME="Cristian Silviu Buşoi">
för ALDE-gruppen. - (EN) Herr talman! Jag vill gratulera föredraganden och de andra kollegerna som har bidragit till detta ärende. Trots att det inledningsvis verkade vara ett mycket tekniskt ärende framgick det slutligen mycket tydligt att man genom det politiska beslutet skulle finna en lösning för detta betänkande.
<P>
Vi behöver förenkla gemenskapens regelverk genom att upphäva de direktiv som innehåller bestämmelser om sätt att mäta som inte längre används på grund av tekniska framsteg och användningen av internationella normer. Kommissionens strategi är rimlig. Om man genom den ömsesidiga erkänningsprincipen garanterar fri rörlighet och om det inte finns något specifikt hinder behövs inga ytterligare tillägg och de tekniska specifikationerna bör antas av medlemsstaterna.
<P>
Emellertid bör inte upphävandet av direktivet leda till några nya hinder för den fria rörligheten eller till ytterligare administrativa bördor. Vi måste också se till att det inte blir några luckor mellan de gamla direktiven när de upphävs och direktivet från 2004 om mätinstrument.
<P>
Dessutom blev det genom det betänkande som antogs vid första behandlingen i utskottet för den inre marknaden och konsumentskydd möjligt att ta med bestämmelser om de mätinstrument som täcks av de direktiv som upphävs i det övergripande mätinstrumentsdirektivet. Medlemsstaterna har fått mer tid att undersöka om upphävandet av direktiven kommer att leda till rättslig osäkerhet.
<P>
I betänkandet finns en bestämmelse om att kommissionen ska bedöma om de mätinstrument som ryms inom räckvidden för de upphävda direktiven måste inbegripas i räckvidden för mätinstrumentsdirektivet. Med hänsyn till att ett övergripande beslut också, tillsammans med andra skuggföredragande, har fattats om jämförelsetabellerna föreslår jag att vi stöder den text som har överenskommits med rådet vid första behandlingen.
<SPEAKER ID="686" NAME="Heide Rühle">
, för Verts/ALE-gruppen. - (DE) Herr talman! Även jag vill tacka föredraganden och skuggföredragandena för deras gedigna samarbete. Jag anser att jag kan fatta mig kort, eftersom alla viktiga punkter redan har behandlats.
<P>
Vår grupp kommer helt klart att stödja kompromissen, men vi arbetar också utifrån antagandet att kommissionen åter kommer att granska saker och ting i översynen av mätinstrumentsdirektivet (MID). Vi stöder helt klart att man kom fram till denna kompromiss om jämförelsetabellerna. Det finns emellertid en tidsgräns för denna kompromiss och i framtiden måste rådet reagera mycket starkare. Vi är inte längre beredda att ge vika. I slutändan måste det också bli möjligt att övervaka medlemsstaterna och för att göra detta är vi i stort behov av jämförelsetabeller.
<SPEAKER ID="687" NAME="Edvard Kožušník" LANGUAGE="CS">
Herr talman! Från första början har jag personligen stött kommissionens ursprungliga förslag att upphäva alla de åtta direktiven utan att ersätta dem. Jag anser att kommissionens förslag var ett utmärkt exempel på rätta sättet att förenkla EU-lagstiftningen och främja strategin med ”bättre lagstiftning”. Vi bör inte till varje pris verka för harmonisering på alla områden. Vi bör tänka på andra regleringsåtgärder än bara EU-förordningar, till exempel internationella normer. Vi bör också utnyttja dessa alternativa regleringsåtgärder i situationer där de skulle vara mer effektiva. Med införandet av förordningar inom området för metrologi skulle jag föredra ett frivilligt system av ömsesidigt erkännande av nationella förordningar, baserat på internationella normer, snarare än centraliserad harmonisering ”uppifrån och ner”. Jag beklagar att parlamentet, tillsammans med vissa medlemsstater, inte stöder kommissionens exceptionella och liberala strategi och i stället föredrar en konservativ strategi framför att avskaffa överdriven lagstiftning.
<P>
Trots allt vill jag tacka föredraganden för det arbete hon har lagt ner på att hitta en gemensam kompromisslösning. Jag välkomnar hennes personliga entusiasm, som har gjort att kommissionens förslag inte försvann ur sikte, och att åtminstone en del av den ursprungliga avsikten har behållits.
<SPEAKER ID="688" NAME="Oreste Rossi">
för EFD-gruppen. - (IT) Herr talman, mina damer och herrar! Vi stöder betänkandet om metrologi. Det är en mycket teknisk text som vi har väntat i månader på att rösta om i plenum.
<P>
Betänkandet, som behandlades av det behöriga utskottet, lades fram i mars förra året och situationen har sackat efter så länge därför att det var nödvändigt att nå en överenskommelse i rådet mellan de 27 medlemsstaterna om de tillhörande jämförelsetabellerna.
<P>
Det verkliga problemet är att kommissionen ännu inte har lagt fram förslaget till ett direktiv om mätinstrument som ska ersätta de föråldrade direktiv som vi i dag upphäver och reglera denna fråga en gång för alla. Jag vill kritisera kommissionen för att den har nått det stadium där den avskaffar de föråldrade direktiven utan att samtidigt ha lagt fram ett förslag för att granska mätintrumentsdirektivet. Sådant uppträdande är orättfärdigt och kan inte på något sätt tillgodose företagens och medborgarnas behov.
<P>
Samtidigt vill jag kritisera de överdrivna farhågorna hos dem som anser att medlemsstaterna genom sin lagstiftning är oförmögna att fylla luckan under det rättsliga tomrummet (vacatio legis). Lyckligtvis har de europeiska företagen ett system med internationella normer för sektorn som är oberoende av och sträcker sig längre än EU-reglerna. Därför är rädslan för att en katastrof ska inträffa under perioden mellan utfärdandet och ikraftträdandet av direktiven ogrundade.
<P>
Företagen kommer att fylla lagstiftarnas luckor med sina handelsorganisationer, med sina kunskaper, med de regler som de själva har uppställt för att skapa en dynamisk och balanserad marknad. Vi måste komma ihåg våra företag som med stor svårighet fortsätter att verka i Europa. Vi måste upphöra med att kväva dem med skatter, byråkrati och absurda krav.
<P>
Ibland arbetar man snabbt i parlamentet. Med sunt förnuft och en önskan att nå överenskommelser med de andra EU-institutionerna överbrygger man politiska skiljaktigheter.
<SPEAKER ID="689" NAME="Zuzana Roithová" AFFILIATION="PPE">
(CS) Herr talman! De åtta föråldrade direktiven om mätinstrument är ingen intressant politisk fråga vid första anblicken, men i själva verket är upphävandet av dessa direktiv ett konkret sätt att förverkliga subsidiaritetsprincipen och samtidigt en ansträngning att skapa bättre lagstiftning. Inom området för metrologi finns det redan internationella överenskommelser som blev nödvändiga genom globaliseringen av vetenskap och handel och därför behövs det egentligen ingen harmonisering på EU-nivå. Jag välkomnar den ansvarsfulla strategin hos föredraganden, Anja Weisgerber, som å ena sidan har beslutat stödja kommissionens förslag om ett fullständigt upphävande av direktiven, samtidigt som man i fallet med sju av direktiven ger de berörda medlemsstaternas metrologiska institut tid att göra en analys av följderna för den nationella lagstiftningen.
<P>
Den lösning som vi säkert kommer att godkänna i morgon kommer därför också att bli ett intressant test för andra direktiv om det ömsesidiga erkännandet av lagstiftning på den nationella nivån kommer att vara tillräcklig och inte kommer att leda till rättslig osäkerhet och den kommer därför att bli fördelaktigare än ett ändringsförslag eller fullständig harmonisering. Personligen skulle jag bli förvånad om medlemsstaterna föredrar harmonisering.
<P>
Jag vill gratulera föredraganden till att ha uppnått fullt stöd i utskottet för den inre marknaden och konsumentskydd och jag vill tacka henne för att ha förhandlat fram en konsekvent ståndpunkt i rådet.
<SPEAKER ID="690" NAME="Malcolm Harbour" AFFILIATION="ECR">
(EN) Herr talman! Först av allt vill även jag tacka Anja Weisgerber, som är en stark ledamot av utskottet för den inre marknaden och konsumentskydd, och som med stor uthållighet har utarbetat ett antal av dessa mycket tekniska betänkanden som detta betänkande är ett gott bevis på.
<P>
Jag tror att vi alla, när hon inledde detta arbete en kort tid efter valet förra året, ansåg att det som vid första anblicken föreföll vara ett till synes enkelt förslag från kommissionen att upphäva det som ytligt sett verkade vara föråldrad lagstiftning troligen skulle hanteras relativt snabbt och utan större diskussioner.
<P>
Den tid som detta har tagit och den relativt komplicerade lösningen visar att det inte är så enkelt som folk tror att avreglera och minska byråkratin. Det är mycket enkelt att yttra sig lättvindigt om avreglering, men i verkligheten finns det alltid människor som vill behålla lagstiftningen. Så snart detta förslag nådde rådet började vi förstå vissa av de djupt rotade problem som finns i olika länder. Det fanns länder som hade problem att mäta tankvolymen på fartyg, med alkoholmätare eller med manometrar för bestämning av lufttrycket i fordonsdäck. Alla hade sina egna särskilda problem.
<P>
Min allmänna slutsats handlar inte om förslagets värde, eftersom vi om några månader kommer att få ett alternativt förslag som kommer att göra att detta blir föråldrat, vilket vi nästan kunde ha väntat oss. Min vädjan till kommissionsledamoten är att kommissionen inte behöver studera konsekvensbedömningen och läsa på mer ingående om avregleringsförslag och förmå medlemsstaterna att engagera sig för dem innan den lägger fram dessa förslag.
<P>
Vid närmare eftertanke anser jag att vi kunde ha ägnat mer tid åt detta om vi hade fått göra det. Det är en framgång för utskottet, men en kvalificerad framgång och vi behöver dra lärdom av detta när vi går vidare.
<SPEAKER ID="691" NAME="Seán Kelly" AFFILIATION="PPE">
(EN) Herr talman! Även jag välkomnar föredragandens förslag. Vi lever förvisso i en mycket mindre värld än någonsin tidigare. Samspelet mellan människor är mycket större och det kommer att fortsätta snabbt i framtiden, så ju mer harmonisering vi har för mätinstrument, desto bättre är det. Jag välkomnar verkligen upphävandet av metrologidirektiven och att byråkratin ska minska med 25 procent.
<P>
Ibland tror jag att vi underskattar människors förmåga att anpassa sig. I mitt land har jag sett hur lätt vi har anpassat oss från de gamla punden, shillingar och pence till euro och cent och på senare år också från miles till kilometer, när det gäller resor och fartgränser. Detta har gjort livet lättare för många människor och kommer att göra det även i fortsättningen. Jag anser att detta är ett steg i rätt riktning och gratulerar därför än en gång.
<SPEAKER ID="692" NAME="Antonio Tajani">
kommissionens vice ordförande. - (IT) Herr talman, mina damer och herrar! Jag vill uttrycka min tacksamhet till alla som har talat under debatten, eftersom det visar att det finns intresse för detta förslag till förenkling. Därför vill jag än en gång betona fördelarna med detta val och även de vinster det kan innebära.
<P>
Jag talar här om fördelarna för konsumenter, instrumenttillverkare och nationella förvaltningar. Som svar på det specifika problem som togs upp av Evelyne Gebhardt vill jag också försäkra er om att kommissionen är beredd att genomföra de undersökningar som är nödvändiga för att ompröva argumenten för harmonisering senast i april 2011.
<P>
Som svar till Oreste Rossi, som kritiserade kommissionen men som nu har lämnat parlamentet, - efter att ha framfört kritik vore det också en fördel att höra svaret - finns det ett gemensamt uttalande av parlamentet, rådet och kommissionen i denna fråga med följande lydelse. Jag citerar: ”Enligt artikel 25 i direktiv 2004/22/EG om mätinstrument uppmanas kommissionen av Europaparlamentet och rådet att före den 30 april 2011 lägga fram en rapport om genomförandet av detta direktiv, i förekommande fall åtföljd av ett lagstiftningsförslag i detta hänseende”. Som jag sade i mitt tal i början av debatten är det min avsikt att stå fast vid detta uttalande.
<P>
Tack, herr talman, mina damer och herrar för ert engagemang och samarbete. Slutligen, när det gäller jämförelsetabellerna, stöder kommissionen parlamentets ståndpunkt.
<SPEAKER ID="693" NAME="Anja Weisgerber" LANGUAGE="DE">
Herr talman! Jag vill uppriktigt tacka alla mina kolleger och uttrycka min uppskattning av deras värdefulla bidrag till kvällens debatt. Efter förmiddagens omröstning måste vi i stället inrikta oss på framtiden. Vi ser naturligtvis fram mot att se hur de individuella bestämmelserna och förordningarna blir - kommissionen har nu tillkännagett att den kommer att lägga fram sitt förslag till mätinstrumentsdirektiv (MID) i slutet av april. Det blir då också möjligt att kontrollera om något av de individuella lagstiftningssystem som vi tar bort ska införlivas.
<P>
Som Lara Comi också sade är det viktigt att det inte uppstår något rättsligt vakuum. Evelyne Gebhardt! Jag kan säga dig att det också var en mycket viktig fråga för gruppen progressiva alliansen av socialister och demokrater i Europaparlamentet och att det var en fråga som vi kunde följa upp. För mig är det emellertid också viktigt att nämna att medlemsstaterna ännu strängare måste dokumentera varför vissa aspekter eller delar bör behållas, eftersom vi endast behöver EU-förordningar under dessa omständigheter. Förordningarna är inget mål i sig.
<P>
Jag ser också fram mot det Internetsamråd som kommissionen har tillkännagett och som kommer att äga rum mellan den 6 september och den 1 november 2011. Samrådet kommer bl.a. att inbegripa även de berörda företagen och myndigheterna. Än en gång kommer jag att noga lyssna på företagen. När det gäller det befintliga direktivet har jag kontrollerat om dessa mätinstrument fortfarande används och det visade sig att svaret varje gång - till exempel från min vinodlarförening, som jag frågade om alkoholmätare - var att sådana apparater inte alls används längre. Vi måste därför undersöka detta mycket noga. Om vi verkligen vill göra framsteg mot detta mål att minska byråkratin i EU med 25 procent till 2012 - och detta är naturligtvis inte längre avlägset - måste vi göra stora framsteg inom detta område. I egenskap av parlament är vi beredda att spela en roll.
<P>
Slutligen har jag bara ännu en sak att säga om jämförelsetabellerna. I nuläget vill jag än en gång fastställa att vad vi har här är en kompromiss, men när det gäller framtiden vill jag uppmana medlemsstaterna att förbinda sig att utarbeta dessa tabeller eftersom detta verkligen handlar om ett enhetligt genomförande av bestämmelserna och förordningarna i hela EU.
<SPEAKER ID="694" NAME="Talmannen">
Debatten är härmed avslutad.
<P>
Omröstningen kommer att äga rum i morgon den 15 december 2010.
