<CHAPTER ID="018">
Anföranden på en minut om frågor av politisk vikt
<SPEAKER ID="028" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Det första europeiska toppmötet om integration av romerna ägde rum i förra veckan här i Bryssel. Rumänien har alltid varit positivt till att föra upp denna komplicerade fråga på EU:s dagordning och jag anser att detta bör välkomnas. Europarådet, som har arbetat med denna fråga sedan 1990, konstaterade att romerna är en verklig europeisk minoritet. Frågan om romerna är därför en EU-fråga, inte en nationell fråga, och jag menar att parlamentet bör ge Europeiska kommissionen sitt fulla stöd för detta initiativ.
<P>
Jag anser att Europaparlamentet bör uttala sitt stöd för att göra utbildning till en central prioritering i EU:s politik för romerna, eftersom de senaste årens erfarenheter har visat att utbildning är det effektivaste hjälpmedlet för att skapa integration och övervinna hindren, för såväl romerna som deras grannar.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Herr talman! I dag bevittnar vi en oerhörd överträdelse av förbudet mot marknadsdiskriminering, som begås av de tyska och österrikiska livsmedelskedjor som bojkottar den ungerska fjäderfäindustrin.
<P>
Det handlar om livsmedelskedjorna REWE, SPAR, METRO och Kaufland, som vägrar ta emot leveranser av ungerska produkter till följd av en bojkott initierad av en österrikisk djurrättsorganisation. Ungerns fjäderfäsektor har till följd av detta förlorat 2 miljarder forinter. Man tillämpar rasdiskriminering mot Ungern och ungerska produkter och bryter därmed mot EU:s konkurrenslagstiftning.
<P>
De drabbade kommer därför att vända sig till EG-domstolen, eftersom två av EU:s grundläggande principer överträds, nämligen förbudet mot rasdiskriminering samt rättvis och fri konkurrens. Tack för er uppmärksamhet.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Herr talman, ärade kolleger! Ett nationellt system för larmnumret 112 kommer att införas i Bulgarien från och med den 30 september 2008 i enlighet med Europaparlamentets och rådets direktiv 2002/22/EG. Numret kommer att kunna nås från hela landets territorium och kommer att garantera snabb och gratis tillgång till denna tjänst. I den tekniska lösningen för Bulgariens 112-system används den allra senaste tekniken, där det uppringande numret kan identifieras. Europaparlamentets samtliga ledamöter har fått detaljerad information om systemets införande och funktion av Bulgariens ministerium för nödsituationer.
<P>
Jag vill tacka för att överträdelseförfarandet skjutits upp och för den utvärdering som den bulgariska regeringen mottagit av kommissionen om upprättandet av systemet med larmnummer. Jag ser denna utvärdering som ett uttryck för den vikt EU fäster vid sina medborgares säkerhet och hälsa.
<SPEAKER ID="032" NAME="Monica Frassoni" AFFILIATION="Verts/ALE">
(IT) Herr talman, mina damer och herrar! Den senaste veckans händelser har gjort detta till en synnerligen sorglig och svår vecka för alla som anser att frihet och rasism är allvarliga frågor. Sex migranter från olika afrikanska länder dödades av Camorran i Italien i torsdags. Inledningsvis hade de anklagats för att vara langare och kriminella, vilket senare visade sig vara komplett lögn. Därefter misshandlades en ung svart person i Milano.
<P>
Samtidigt gav samma frågor - rasism och diskriminering - ett mycket starkt gensvar i Köln.
<P>
Jag menar att EU just nu visar upp två väldigt olika sidor. Jag anser också att parlamentet måste inta en mycket mer aktiv hållning i rasismfrågan än vad det har gjort den senaste tiden, eftersom rasismen tragiskt nog är på väg att komma tillbaka i många länder, däribland i mitt!
<SPEAKER ID="033" NAME="Talmannen">
Alla människor har samma värde.
<SPEAKER ID="034" NAME="Eoin Ryan" AFFILIATION="UEN">
(EN) Herr talman! Jag vill tala om de 4,6 miljoner människor som hotas av svält i Etiopien till följd av akut livsmedelsbrist. Orsaken är torka. Den etiopiska regeringen säger att det inte råder någon hungersnöd, men Unicef uppger att hungersnöd råder i vissa delar av landet och att människor direkt hotas av svält. Detta gäller endast vissa områden och jag anser att det internationella samfundet och EU måste agera snabbt och försöka tillhandahålla ungefär en halv miljon ton livsmedel för att vi ska kunna undvika fullständig hungersnöd. Jag menar att detta måste prioriteras och eftersom Europeiska unionen är en av världens största givare av utvecklingsbistånd menar jag att det är absolut nödvändigt att vi gör detta omedelbart.
<P>
Som irländsk parlamentsledamot vill jag också säga att jag instämmer helt i vad ni sa om Libertas och den irländska folkomröstningen. Vi kämpade för ja-kampanjen. Vi var öppna och tydliga om vår finansiering. Libertas sa en sak till oss och nu har vi upptäckt att det förhåller sig på ett helt annat sätt. Jag vill uppmuntra er och alla andra att se till att Libertas blir betydligt mer öppet och tydligt om pengarnas exakta ursprung, eftersom människor vill veta.
<SPEAKER ID="035" NAME="Mary Lou McDonald" AFFILIATION="GUE/NGL">
(EN) Herr talman! Europeiska centralbankens ordförande Jean-Claude Trichet har flera gånger uttryckt oro över indexeringen av lönerna efter inflationen, men han har inte uppmärksammat arbetstagarnas svåra situation, särskilt de lågavlönade som kämpar samtidigt som levnadskostnaderna skjuter i höjden. Parallellt med insatserna för att se till att ingripandena får minimal effekt på inflationen krävs löneökningar för lågavlönade arbetstagare, som nu är hårt pressade. Att dämpa inflationen i EU innebär inte att berättigade lönekrav måste dämpas. De högavlönade har självklart råd med måttliga löneökningar, men det är en annan sak för de lågavlönade. Det är de nationella regeringarna och centralbankerna som har de bästa förutsättningarna att hantera nya ekonomiska förhållanden, och därför har jag alltid motsatt mig åtgärder som leder till att självbestämmandet i ekonomiska frågor begränsas. Som ett litet land är Irland synnerligen väl medvetet om att vår ekonomiska situation är en sekundär fråga i Europeiska centralbankens politik och att de ståndpunkter som antas av centralbanken inte alltid är förenliga med den irländska ekonomins behov eller intressen.
<P>
Jag välkomnar också öppenhet om finansieringen, men samtidigt måste demokratiska resultat respekteras, och parlamentet bör uppmärksamma att samtliga kampanjer som kämpade och vann för nej-sidan i omröstningen, med undantag av en, har lämnat fullständiga och öppna redovisningar. Det finns inga frågetecken kring utgifter eller medel som dessa grupper, däribland mitt eget parti, fick.
<SPEAKER ID="036" NAME="Gerard Batten" AFFILIATION="IND/DEM">
(EN) Herr talman! I morgon ska vi rösta om ett betänkande som ger intryck av att begränsa Europoltjänstemännens immunitet, men det är en rökridå för framtida lagstiftning som faktiskt kommer att leda till att immuniteten förlängs till efter 2010. Det finns ingen debatt. Omröstningen är bara rådgivande. Beslutet kommer att fattas av Europeiska rådet.
<P>
Europoltjänstemännen kommer att kunna agera i medlemsstaterna genom en rad olika befogenheter som ger dem immunitet för allt de gör och säger inom ramen för sin yrkesutövning. Det privilegiet hade inte ens NKVD under Stalins terrorvälde.
<P>
Det här blir något helt nytt i England, där det inte finns någon myndighetsperson som har åtalsimmunitet. Enligt Lissabonfördraget kommer medlemsstaternas parlament inte att kunna förhindra att Europols befogenheter utökas ytterligare genom beslut av rådet. Det här är de första stegen i införandet av en EU-polisstat.
<SPEAKER ID="037" NAME="Philip Claeys" AFFILIATION="NI">
(NL) Herr talman! Jag uppmanar er att lämna in en formell protest till Kölns borgmästare, som vägrade att låta parlamentsledamöter och andra valda företrädare fredligt uttrycka sina åsikter och delta i en kongress om en viktig social och politisk fråga, nämligen islamiseringen av Europa.
<P>
Vänsterextremister gick till handgriplig attack mot folk, satte eld på utomhusmöbler och lamslog hela stadscentrumet i sin beslutsamhet att hindra människor från att delta i en fredlig kongress. Borgmästaren Fritz Schramme underlät inte bara att fördöma dessa våldshändelser och hotelser, utan hyllade dem. Han gick till och med så långt att han påstod att det var folket i Köln som spontant hade protesterat mot att kongressen hölls.
<P>
Det fanns gott om vittnen till detta och det är en skam att sådant fortfarande kan ske i ett land som kallar sig för en demokrati, att människor med våld hindras från att göra sin röst hörd.
<SPEAKER ID="038" NAME="Colm Burke" AFFILIATION="PPE-DE">
(EN) Herr talman! Jag vill ta upp det reseförbud som Vitryssland infört, som hindrar barn som drabbats av kärnkraftskatastrofen i Tjernobyl från att resa utomlands.
<P>
Över tusen irländska familjer tar emot dessa vitryska barn i sina hem varje sommar och jul, så att de får vila och återhämta sig. Ofta undersöks de av läkare och i vissa fall får de behandling. Det finns ett bilateralt avtal mellan Italien och Vitryssland som innebär att Italien inte omfattas av förbudet. Jag vet att Irlands utrikesminister försöker få till stånd ett avtal med Vitryssland och jag välkomnar de diskussioner som hålls.
<P>
Jag vill också framhålla behovet av ett avtal mellan EU och Vitryssland. Enligt den europeiska grannskapspolitiken ska EU ge Vitryssland cirka 20 miljoner euro i finansiellt stöd under perioden 2007-2010. EU bör ställa som villkor att reseförbudet måste hävas för att stödet ska betalas ut.
<P>
Ett avtal mellan EU och Vitryssland bör också inrättas för att vitryska barn ska kunna fortsätta att resa till EU-länder för vila och återhämtning. Då kan barnens rätt att resa säkras på längre sikt.
<SPEAKER ID="039" NAME="Maria Badia i Cutchet" AFFILIATION="PSE">
(ES) Herr talman! Enligt FN är människohandel oförenligt med människans värdighet och värde. Trots detta faller över en halv miljon personer offer för människohandel varje år. Av dessa är 80 procent kvinnor och flickor, hälften är minderåriga och majoriteten hålls fångna som sexslavar.
<P>
Enligt Internationella organisationen för migration kommer ett stort antal kvinnor som fallit offer för människohandel till EU varje år.
<P>
I morgon, den 23 september, är det den internationella dagen mot sexuellt utnyttjande av och handel med kvinnor. Jag anser att detta är ett bra tillfälle för oss här i parlamentet att göra ett åtagande om att förstärka alla åtgärder för att bekämpa detta gissel som kränker så många människors rättigheter. Vi måste i synnerhet bekämpa människohandel och fattigdom genom förbättringar för att öka utbildnings- och sysselsättningsmöjligheterna och genomföra strategier för att öka medvetenheten i destinationsländerna så att detta kan bli en allmän debattfråga.
<SPEAKER ID="040" NAME="Harald Ettl" AFFILIATION="PSE">
(DE) Herr talman! Som fackföreningsman vill jag i dag tala om de tragiska händelserna vid varven i Tuzla-distriktet i Istanbul. Bara under de senaste tre åren har över 90 arbetstagare mist livet i Tuzla, då de fallit offer för dödligt hårda arbetsförhållanden. Den senaste händelsen var en tragisk olycka den 11 augusti som jag skulle vilja beteckna som kriminell. Tre tillfälligt anställda dog då de testade en livbåt, och sexton arbetstagare skadades. När räddningsbåten skulle firas ned från fartyget brast linorna och de föll ned i vattnet.
<P>
Det som är särskilt tragiskt med den här olyckan är att sådana här tester vanligtvis utförs med sandsäckar. Personalen användes som mänskliga sandsäckar, skulle man kunna säga. De anställda som ville strejka i protest mot de katastrofala säkerhetsarrangemangen hotades med omedelbar uppsägning av entreprenadföretagen.
<P>
Kommissionen har redan i sin framstegsrapport från 2006 påpekat att arbetstagarnas och fackföreningarnas rättigheter är bristfälliga i Turkiet. Jag ber er därför att uppmana de turkiska myndigheterna att behandla fackföreningarna som likvärdiga arbetsmarknadsparter och att äntligen skapa mänskliga arbetsförhållanden och strängare säkerhetsbestämmelser för arbetstagarna i Tuzla, för att sätta stopp för denna bedrövliga situation.
<SPEAKER ID="041" NAME="Magor Imre Csibi" AFFILIATION="ALDE">
(EN) Herr talman! EU:s grundval är principen om representativ demokrati. Vi har som ledamöter av Europaparlamentet en skyldighet att se till att EU-politiken avspeglar medborgarnas vilja. Jag vill därför ge uttryck för den tveksamhet som det ständigt ökande antalet tillstånd för genetiskt modifierade produkter (GMO) ger upphov till, och då talar jag för en majoritet av EU-medborgarna. Enligt en Eurobarometerundersökning som publicerades i mars i år är 58 procent av européerna mot genetiskt modifierade produkter. Över en tredjedel anser att de inte får tillräcklig information om fördelarna och riskerna med användning av GMO i jordbruket.
<P>
Dessa siffror bör göra oss oroliga. I stället fortsätter kommissionen att ge tillstånd till allt fler GMO släpps in på EU:s jordbruksmarknad. Det tillstånd som utfärdades den 8 september för ytterligare en genmodifierad sojaböna är bara det senaste i raden.
<P>
Mot bakgrund av detta föreslår jag att vi uppmanar kommissionen att inleda en EU-täckande informationskampanj om de risker och fördelar som GMO innebär för människorna och miljön. En ny utvärdering bör därefter göras. Jag uppmanar kommissionen att sluta att ge tillstånd till nya GMO tills EU:s medborgare får tillräcklig information och kan uttrycka sin åsikt om denna mycket känsliga fråga.
<SPEAKER ID="042" NAME="Milan Horáček" AFFILIATION="Verts/ALE">
(DE) Herr talman! EU:s grundpelare - demokrati, mänskliga rättigheter, frihet och rättssäkerhet - måste utgöra grunden för det nya partnerskapsavtalet med Ryssland. Rysslands agerande i Georgien har återigen visat oss att landet inte är redo att respektera rättsstatsprincipen och internationella överenskommelser, inte under Dmitrij Medvedev heller. I sexpunktsplanen för Georgien krävs att situationen ska återställas till läget den 7 augusti. Detta innebär att de ryska styrkorna ska dras tillbaka där de befann sig när fientligheterna utbröt i Sydossetien, i stället för att man placerar ut ytterligare 3 800 soldater.
<P>
Dessutom kränker Ryssland de mänskliga rättigheterna. De politiska fångarnas situation är oacceptabel, vilket fallet med Michail Chodorkovskij visar. Samma sak gäller överträdelserna av energistadgan, som Ryssland i egenskap av signatärstat borde följa.
<SPEAKER ID="043" NAME="Ewa Tomaszewska" AFFILIATION="UEN">
(PL) Herr talman! Pogromer mot kristna från hinduiska fundamentalister pågår i Indien. Detta hänger samman med mordet på en hinduisk ledare, ett brott som polisen anser att maoister ligger bakom. Kristna bosättningar och skolor sätts i brand. De fundamentalistiska hinduerna skyller mordet på de kristna, utan anledning. I Orissa har över 40 000 kristna tagit sin tillflykt till djungeln. Omkring 15 000 lever i flyktingläger under polisskydd. Över 20 personer har mördats. I byarna Tangia och Rupagaon har kristna bränts till döds i sina hus. Minst åtta människor har dödats i Kandhamal. Minst tio kyrkor har bränts ned. Ärkebiskop Vincent Concessao i Delhis stift anser att effektivare åtgärder måste vidtas för att stävja våldet. De lokala myndigheterna vidtar inte de åtgärder som krävs. Hatet mot kristendomen måste bemötas på samma sätt som andra extrema former av intolerans.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Herr talman! António Guerreiro, Fernando González, Gerardo Hernández, Ramón Labañino och René González - fem kubanska medborgare som på ett orättfärdigt sätt suttit fängslade i Förenta staterna sedan den 12 september 1998, nästan tio år. Deras enda brott är att ha försvarat sitt land och sina landsmän och sett till att de inte faller offer för terrordåd som stöds och planeras av grupper baserade i Miami. Under de tio år som gått har dessa fem kubanska medborgare utsatts för oräkneliga rättsövergrepp, oacceptabla och omänskliga bestraffningar, påtryckningar, utpressning och kränkningar av deras mest grundläggande mänskliga rättigheter. Ett exempel är den amerikanska administrationens införande av grymma hinder och restriktioner för besök av anhöriga. Elizabeth Palmeiros, Ramón Labañinos hustru, har väntat i över två år på visum. António Guerreiro har inte fått besök av sina anhöriga på över ett och ett halvt år och Fernando González har inte fått besök på över ett år. De amerikanska myndigheterna har hindrat Adriana Perez från att besöka sin man Gerardo Hernández sedan den 12 september 1998, medan Olga Salanueva inte har fått besöka sin man René González sedan augusti 2000. Vi kräver rättvisa, vi kräver att dessa fem kubanska patrioter friges.
<SPEAKER ID="045" NAME="Kathy Sinnott" AFFILIATION="IND/DEM">
(EN) Herr talman! Trots vårt fuktiga irländska klimat har större översvämningar tidigare varit relativt ovanliga. På senare tid har förödande översvämningar blivit ett säsongsbetingat och årligt återkommande fenomen.
<P>
Flera aspekter har lyfts fram, till exempel att man har bebyggt flodslätter, att man har misskött avrinningen osv. En viktig bidragande faktor, nämligen olämplig skogsplantering, har dock uppmuntrats genom EU-stöd under de senaste två årtiondena. Detta bör ni titta närmare på.
<P>
Dessa planteringar av granar, särskilt i höglänta områden, har väsentligt förändrat de irländska flodsystemens avrinningsmönster. Samtidigt har man i hög grad försummat planteringen av inhemska irländska träd och skogar, till följd av hur stödet tidigare varit organiserat.
<P>
Det är olyckligt att Irland i det nya landsbygdsutvecklingsprogrammet har valt att utesluta skogsbruk. Att beröva det inhemska irländska skogsbruket stöd i det här kritiska läget, när det behöver återställas, är att be om en katastrof, fler översvämningar, vattenföroreningar, koldioxidökning och fortsatt bortfall av bördig jord.
<P>
Det finns symboliska projekt för inhemska sorter i programmet. Men man kan inte bortse från att en möjlighet att använda medlen för inhemska träd för att förhindra framtida översvämningar har gått förlorad.
<SPEAKER ID="046" NAME="Kinga Gál" AFFILIATION="PPE-DE">
(HU) Herr talman, mina damer och herrar! Vi bör inte bara främja interkulturell dialog, utan också värna om denna dialog när den angrips, särskilt när den etniska samexistensen urholkas varje dag i ett av våra grannländer, en av unionens medlemsstater.
<P>
Vi har redan sett och kan tyvärr komma att få se ännu fler tragiska följder av de provocerande och grova uttalandena av Ján Slota, ledaren för ett av Slovakiens regeringspartier, och hans utspel på webbplatsen YouTube, där människor uppmanas att döda politiker från det ungerska minoritetspartiet i Slovakien. Detta gäller även de aktuella uttalandena av Slovakiens utbildningsminister om att han skulle vilja förbjuda att ungerska talas offentligt i Slovakien och att han tolererar minoriteten av ungerska parlamentsledamöter av den anledningen att de deltog i ett forum i Budapest som upprörde ledamöter av det ungerska parlamentet.
<P>
Följderna av att tolerera extrema uttalanden och folkhets är redan mycket kännbara. Enligt opinionsundersökningar som genomfördes nyligen är det över 60 procent av 15-åringarna som hatar ungrare mest av allt, och de håller med om de upprörande och provocerande anklagelserna från ledande slovakiska politiker under årens lopp. Ungarna börjar däremot bli rädda. Detta sker nu, när vi låter det passera och tänker att det inte blir några följder. Parlamentet, kommissionen och rådet är upptagna och vi firar året för interkulturell dialog. Tack för er uppmärksamhet.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Uppskattningsvis 60 miljoner EU-medborgare, 15 procent av EU:s befolkning, hotas av fattigdom. Följande prioriteringar har fastställts för att utrota fattigdomen: öka sysselsättningen, hindra avhopp från skolan, utrota fattigdomen bland barn, modernisera de sociala trygghetssystemen och stoppa diskrimineringen. Investeringar i utbildning bör prioriteras. Att säkra en modern infrastruktur för utbildning och förbättra lärarnas yrkesutbildning, lön och status är nödvändigt för en utbildning av god kvalitet.
<P>
I dag ligger genomsnittet för skolavhopp på över 16 procent. Många ungdomar som slutar skolan i förtid kommer från landsbygden och tvingas hoppa av på grund av dålig ekonomi. Jag uppmanar medlemsstaterna att prioritera utvecklingen av utbildningsinfrastruktur och skapande av sysselsättning, särskilt på landsbygden. Bättre utbildning garanterar en anständig levnadsstandard för den yngre generationen, och stärker därigenom Europeiska unionens sociala och ekonomiska sammanhållning. EU:s framtid hänger på styrkan, värdet och kvaliteten hos dagens och framtidens generationer.
<SPEAKER ID="048" NAME="Pál Schmitt" AFFILIATION="PPE-DE">
(HU) Tack, herr talman. Den 15 september hölls det konstituerande mötet för Europeiska institutet för innovation och teknik i Budapest. Ungern och Budapest - den stad som utsetts till institutionens hemort - har en stark tradition inom vetenskaplig forskning. Glöm inte att tolv Nobelprisvinnare var ungerska forskare som arbetade med 1900-talets avgörande uppfinningar.
<P>
Det nya institutets viktigaste uppgifter är att främja och samordna samarbetet mellan Europas forskningscentrum och skapa ett nätverk av universitet, forskningsinstitut och privata aktörer inom innovation. Institutets mål sammanfaller med Lissabonfördragets grundprincip, nämligen att skapa ett kunskapsbaserat samhälle där förbättrad konkurrenskraft, ekonomisk tillväxt och skapande av sysselsättning står i centrum.
<P>
Jag vill tacka beslutsfattarna för att de valde att förlägga detta viktiga institut till Budapest i Ungern. Jag är övertygad om att vi kommer att vara en bra värd för institutet. Jag vill fästa er uppmärksamhet på det enastående politiska samförstånd som nåddes kring denna fråga i Ungern. Jag hoppas uppriktigt att institutet ska bli framgångsrikt nästa år, som Europeiska unionen har utnämnt till året för kreativitet och innovation. Tack för ordet.
<SPEAKER ID="049" NAME="Marian Harkin" AFFILIATION="ALDE">
(EN) Herr talman! För knappt två veckor sedan konstaterade EG-domstolen att Irland bryter mot ramdirektivet om vatten, på grund av vissa av landets system för rening av avloppsvatten. Personligen måste jag säga att jag är mycket glad över att kommissionen är aktivt engagerad i att försöka trygga Irlands försörjning av rent dricksvatten. Nu har kommissionen en möjlighet att bygga vidare på detta utmärkta arbete. Det kan den göra genom att bevilja en förlängning av programmet för hantering av jordbruksavfall (Farm Waste Management Scheme). Tidsfristen för arbetenas slutförande är december 2008, men exceptionella omständigheter har gjort att arbetet inte kommer att kunna slutföras. Om inte tidsfristen förlängs kommer arbetet som sagt inte att kunna slutföras, vilket alla skulle förlora på.
<P>
Irlands vattenkvalitet, miljön, jordbrukarna och kommissionens politik skulle gynnas av en förlängning av programmet. Det skulle vara en rimlig och förnuftig åtgärd av kommissionen att förlänga tidsfristen för att säkra överensstämmelsen med nitratdirektivet, och det skulle visa att det finns en bred uppslutning kring genomförandet av EU:s politik.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Slovakien, en av unionens medlemsstater, har antagit Europeiska unionens värdesystem, vilket innebär att landet också måste respektera gemenskapens principer om kulturell och språklig mångfald.
<P>
En färsk undersökning utförd av Open Society Fund visar emellertid att det skett en farlig ökning av de slovakiska elevernas hat mot den ungerska minoriteten. Över 63 procent av eleverna anser att ungrare endast borde tala slovakiska offentligt, och bara tala det ungerska språket hemma. Det som är så upprörande är att till och med utbildningsministern uttalade sitt fulla stöd för detta i parlamentet.
<P>
Denna situation är alarmerande. Ministerns åsikt är grundlagsstridig och oförenlig med slovakisk lagstiftning och de principer som det demokratiska EU vilar på. Sedan koalitionsregeringen under Róbert Fico kom till makten har något gått snett i Slovakien. Antiungerska, rasistiska och främlingsfientliga uttryck har blivit allt vanligare, främst på grund av Ján Slota, det styrande partiets ledare. Det som är så förvirrande är att varken premiärministern eller koalitionspartiernas företrädare protesterar mot detta, och de tar heller inte avstånd från denna skadliga och farliga utveckling.
<SPEAKER ID="051" NAME="Slavi Binev" AFFILIATION="NI">
(BG) Herr talman, ärade kolleger! Jag vill göra er uppmärksamma på den senaste i en rad skandaler som har inträffat i Bulgarien i samband med de 49 miljoner euro som inrikesministeriet lagt ut på användning av särskild övervakningsutrustning. Utgifterna skulle vara motiverade om man hade upptäckt och lagfört en enda brottsling tack vare den avlyssnings- och övervakningsutrustning som använts. Samtidigt har inrikesministeriets tjänstemän alltid hävdat att de saknar den mest elementära utrustning för att framgångsrikt kunna åtala brottslingar i Bulgarien.
<P>
Efter att ha lagt ut belopp som hade kunnat bekosta femton spaningsflygplan har det visat sig att det enda den bulgariska polisen kan säga är att man inte kunde se vem som placerat ut en bomb i en hemlig bordell mitt i huvudstaden. Av dessa fakta kan man bara dra en slutsats: inrikesministeriet lurar tillsammans med vissa privata företag de bulgariska skattebetalarna på pengar. De rånar dem systematiskt och i stor skala. De myndigheter som ska förhindra brott används enbart för politiskt och ekonomiskt fiffel, och för att göra upp räkningen med oppositionen.
<SPEAKER ID="052" NAME="Iuliu Winkler" AFFILIATION="PPE-DE">
(HU) Tack, herr talman. För att kunna skapa en hållbar utveckling av EU-ländernas ekonomier de kommande åren måste vi stärka unionens 23 miljoner små och medelstora företag, eftersom dessa i runda tal tryggar fyra av fem arbetstillfällen som skapats i unionen på senare år.
<P>
I EU:s åtgärdspaket för småföretag, Small Business Act, som lades fram av kommissionen i juni, erkänns småföretagens centrala roll i EU-ekonomierna och en allmän ram för unionens och medlemsstaternas politik fastställs. I dokumentet föreslås att nya förordningar ska antas inom centrala områden, till exempel förenklad reglering av statligt stöd och bättre budgetdisciplin.
<P>
Men EU:s små företag behöver mer än bara politisk vilja från kommissionen, parlamentet och till och med medlemsstaterna. Småföretagen behöver nya förordningar som utarbetas snabbt och tillämpas effektivt. Europaparlamentet måste ta på sig en nyckelroll för att påskynda denna process. Tack.
<SPEAKER ID="053" NAME="Katalin Lévai" AFFILIATION="PSE">
(HU) Herr talman! Vi ser att extrema åsikter och våldsamma manifestationer sprider sig bland människor, samhällsgrupper, etniska grupper och inte sällan bland folk och nationer. Det finns politiska instrument för att stoppa dem, och man kan även använda administrativa och polisiära instrument.
<P>
Politiker som tänker på lite längre sikt föredrar emellertid att mana till dialog, och inte bara politisk dialog, som ofta leder till konflikt, utan också kulturell dialog. Men för att upprätthålla en kulturell dialog måste vi först känna till vår egen kultur.
<P>
Grundtanken med året för interkulturell dialog är att vi ska lära känna olika samhällsskikt men också minoriteters, etniska gruppers och nationaliteters liv och bakgrund, vilket kan verka konstigt vid första anblicken, inte bara bland länder utan också inom ett land. Sammanhållningen inom en nation och goda förbindelser mellan folkgrupper, etniska grupper och nationer främjas av den här typen av förtrolighet, men hindras om den saknas.
<P>
Under året för interkulturell dialog anser jag att det är särskilt viktigt att alla europeiska samhällen för en verkligt värdefull dialog mellan majoriteter och minoriteter, eftersom det är enda sättet att utveckla verkliga band mellan de europeiska ländernas kulturer. Detta är ett europeiskt fenomen som vi måste hantera på europeisk nivå. Tack så mycket.
<SPEAKER ID="054" NAME="Dragoş Florin David" AFFILIATION="PPE-DE">
(RO) Vi har enats om att EU:s energipolitik ska syfta till att minska EU:s energiberoende och garantera försörjningstryggheten och en öppen prissättning. I dag ser vi att EU:s gasmarknad kännetecknas av stor dynamik i alla avseenden: energipolitik, teknisk utrustning, själva gasnäringen och öppenhet kring prissättningen, eftersom prissättning är en central faktor i EU:s konsumentskyddspolitik.
<P>
I detta sammanhang är det nödvändigt att utforma lämpliga normer för en enhetlig beräkningsmetod som erkänns inom hela EU för att garantera en korrekt mätning och fakturering av slutkonsumenternas gasförbrukning, så att mätningen blir öppen, med andra ord rättvis, opartisk och felfri.
<P>
Jag uppmanar därför Europaparlamentet att vidta alla nödvändiga åtgärder för att kontrollera hur gas mäts och faktureras, eftersom vi har upptäckt att gasleverantörer och gasdistributörer i Rumänien inte uppfyller dessa krav. Gas mäts i kubikmeter och faktureras i kw/h, och medborgarna har ingen möjlighet att kontrollera sin faktiska förbrukning, som är resultatet av en matematisk formel baserad på tveksamma parametrar.
<SPEAKER ID="055" NAME="Proinsias De Rossa" AFFILIATION="PSE">
(EN) Herr talman! Det råder en allmänt spridd vrede och oro bland våra medborgare kring världens sammanfallande finansinstitut och deras eventuella inverkan på pensioner, besparingar och arbetstillfällen.
<P>
Jag välkomnar att kommissionsledamot Charlie McCreevy är här för den debatt som ska hållas. Jag anser dock att han måste agera snabbt när det gäller det som parlamentet föreslår, nämligen att man ska tygla kasinokapitalismen, som har drivit oss mot den ekonomiska avgrunden.
<P>
Herr kommissionsledamot! Om er nyliberala ideologi inte tillåter er att göra detta så bör ni avgå och lämna plats för en person som är beredd att ta itu med marknadsskojarna. Det finns ett trängande behov av en sträng och ny reglering av finans- och banksektorn och ni måste omedelbart upphöra med att som hittills rekommendera så kallad lätt reglering, vilket i vissa fall varit entydigt med ingen reglering alls.
<P>
Innan jag går och sätter mig vill jag ta upp Mary Lou McDonalds uttalande om Sinn Féin, där hon försvarade deras kampanj mot Lissabonfördraget. Nu säger hon att hon vill att Irland ska bli ekonomiskt självständigt mitt i en global finanskris. Det tycker jag är symtomatiskt för den tanklösa inställning som nej-kampanjen företräder.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Med tanke på finanskrisen bör insynen i fonder som ägnar sig åt alternativa investeringar vara en viktig fråga även för Europaparlamentet. Att öka insynen i företag med hjälp av rättsliga instrument, särskilt när det gäller förhållandet mellan hedgefonder och private equity-fonder, å ena sidan, och de företag där dessa fonder äger aktier, å andra sidan, har blivit en prioriterad fråga.
<P>
De så kallade uppförandekoderna kan kanske användas som utgångspunkt, men de kan inte ersätta lagstiftningsåtgärder i fall av bristfälligt uppträdande. Det är nödvändigt att utforma en uppförandekod för hur man bör återställa balansen i företagens nuvarande ledningsstruktur.
<P>
Den nya lagstiftningen bör också innefatta en skyldighet för hedgefonder och private equity-fonder att uppge och redogöra för sin investeringspolicy och de risker denna medför både för privata och institutionella placerare, men också för försäkringsmäklare och tillsynsorgan.
<SPEAKER ID="057" NAME="Milan Gaľa" AFFILIATION="PPE-DE">
(SK) Jag vill uttrycka min sorg och säga några ord till minne av den tragiska olyckan nyligen, då en slovakisk buss kraschade nära den kroatiska staden Gospič.
<P>
Fjorton personer miste livet och flera skadades på sin semesterresa. Jag vill framföra mitt deltagande till offrens anhöriga och även tacka Kroatien för ett exemplariskt agerande, som bidrog till att dämpa olyckans följder något, och för att man tog hand om våra medborgare så bra. Genom sin förmåga att hantera och lösa problem visar Kroatien gång på gång att landet har en framtid i Europeiska unionen.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Herr talman! De senaste veckorna har vi följt utvecklingen i USA:s finanssektor med betydande intresse och oro.
<P>
Den amerikanska regeringens beslut att rädda landets största försäkringsbolag med ett lån på 85 miljarder US-dollar, nationaliseringen av två av de ledande bolåneinstituten och landets fjärde största investmentbanks konkurs har skapat panik i Förenta staterna och stor oro bland EU-medborgarna.
<P>
Skälet är att det i en globaliserad ekonomisk miljö är mycket sannolikt att krisen kommer att sprida sig till Europa, om den inte redan har gjort det, och slå till mot banksystemet och de europeiska medborgarnas inkomster.
<P>
I den debatt som ska hållas på onsdag i Europaparlamentet, i närvaro av rådet och kommissionen, måste vi få konkreta svar på följande frågor:
<P>
Hur väl rustad är EU-ekonomin att klara av de troliga följdverkningarna av den kris som har uppstått?
<P>
Finns det någon handlingsplan och vilka särskilda åtgärder har vidtagits för att värna om EU-medborgarnas ekonomiska situation?
<P>
Och slutligen, vilken politik tänker Europeiska centralbanken tillämpa för att stödja EU:s finansinstitut?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Herr talman! Den 26 september firar EU sin språkliga mångfald. I evenemangen betonas tanken att språk är kulturbroar och att inlärning av främmande språk och förmågan att kommunicera över språkbarriären bör uppmuntras.
<P>
I dessa evenemang och i kommissionens meddelanden bortser man helt från behovet av att fortsätta att lära ut klassisk grekiska och latin i hela EU. Dessa klassiska språk är källan till många ord och uttryck på europeiska och andra språk.
<P>
Samtidigt pågår ett öppet samråd om grönboken Migration och rörlighet: utmaningar och möjligheter för EU:s utbildningssystem. I grönboken hänvisas till betydelsen av rådets direktiv 77/486/EEG om undervisning av barn till migrerande arbetstagare. Man kritiserar även de sporadiska åtgärder som har vidtagits under de senaste trettio åren på grundval av detta direktiv.
<P>
Detta är en möjlighet att förbättra språkundervisningen för migrerande europeiska arbetstagare.
<SPEAKER ID="060" NAME="Zita Pleštinská" AFFILIATION="PPE-DE">
(SK) Den tredje politiska krisen i rad i Ukraina var sannolikt skälet till att man inte nådde mer ambitiösa slutsatser om konflikten mellan Ryssland och Georgien vid det historiska andra toppmötet mellan EU och Ukraina, som ägde rum i Paris i början av september.
<P>
Jag välkomnar att Europeiska unionen återigen uttalade sitt stöd för att bygga upp det civila samhället och genomföra demokrativänliga förändringar i Ukraina. Jag ser även positivt på överenskommelsen om att inleda en dialog om viseringar, som på sikt bör resultera i viseringsfrihet mellan de båda parterna, och Ukrainas möjligheter att trots den nya politiska krisen bli medlem i EU.
<P>
I dag är det ingen som tvivlar på att den orangea revolutionen ändrade Ukrainas historiska riktning. Nu måste Ukraina visa att landet är stabilt och enat. Det är Ukrainas enda chans att närma sig EU.
<P>
Jag är övertygad om att vi kan stärka friheten på hemmaplan endast om vi värnar om den också utanför EU:s gränser. Jag kommer därför att delta i det elfte mötet med Europaparlamentets delegation till Ukraina den 2-3 oktober 2008 i Kiev och Jalta.
<P>
Jag menar att Europaparlamentarikernas närvaro i Ukraina kommer att bidra till att lugna ned situationen och nå politisk stabilitet i Ukraina.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Herr talman! Jag ville bara instämma i fördömandet av det eller de terrordåd, däribland ett mord, som vi har upplevt i vårt land. Det baskiska folket har oturen att bo i det enda landet i Europeiska unionen som fortfarande drabbas av terrorism - en terrorism som nu har pågått i flera decennier. Jag kommer själv från en familj som fått utstå fyrtio år i exil under Francotiden, och om det var något vi lärde oss så var det att det inte finns något politiskt mål som är värt ett enda människoliv. Slutligen vill jag säga att alla vi som tror på det baskiska folkets självbestämmanderätt är helt på det klara med att rätten till liv är den mest grundläggande rättigheten av alla.
<SPEAKER ID="062" NAME="James Nicholson" AFFILIATION="PPE-DE">
(EN) Herr talman! Vi är alla mycket väl medvetna om att de stigande olje- och gaspriserna har oerhört negativa följder för många sektorer i vår ekonomi och för konsumenterna.
<P>
Jag vill uppmärksamma de effekter som denna kris har på jordbrukssektorn, fiskerisektorn och småföretagen. De höga bränslekostnaderna har nu börjat påverka jordbrukarna. Kostnaderna stiger och jordbrukarna får inte någon höjning som motsvarar de stigande energi- och gaspriserna.
<P>
Bränslekrisen förhindrar förbättringen av våra små och medelstora företags konkurrenskraft. Konsumenternas försämrade köpkraft förvärrar situationen och jag vågar inte ens tänka på hur det ska bli i vinter, då miljontals människor inte kommer att ha råd att värma sina bostäder.
<P>
Vi såg alla vad som hände på bensinstationerna när oljepriset steg. Varje dag när man passerade hade priset gått upp. Men nu när priset har sjunkit har man inte sänkt det ens tillnärmelsevis så mycket som det steg. Jag anser att bensinbolagen måste stå till svars för detta. De har gjort sin vinst och nu är det dags att låta konsumenterna få del av detta och ge dem anständiga priser.
<SPEAKER ID="063" NAME="Csaba Sógor" AFFILIATION="PPE-DE">
(HU) Herr talman! Ungern gränsar till sig självt och förlorade två tredjedelar av sitt territorium efter första världskriget. Den politiska representationen för de ungrare som bor i dessa områden, totalt över 3 miljoner människor i sju länder, har gjort det möjligt för dem att under det senaste århundradet kämpa för sina rättigheter med enbart fredliga medel.
<P>
Under sex år har närmare tjugo politiska organisationer, inom ramen för forumet för företrädare från området kring Karpaterna, diskuterat fredliga möjligheter att stärka sina intressen, och det fortsätter de att göra. Det handlar om identitet, modersmål, ekonomiska förbindelser och självstyre. Även jag deltar i detta forum. I år beslutade vi att vi skulle öppna ett gemensamt lobbykontor i Bryssel för att tillvarata de möjligheter som EU ger.
<P>
Det är obegripligt och oacceptabelt att de ungerska befolkningsgruppernas fredliga strävanden kränks genom extrema skymford uttalade av politiker från vissa EU-medlemsstater, som också anklagar den ungerska minoritet som lever i deras länder för kollektiv kriminalitet och vill inskränka användningen av deras modersmål.
<P>
Jag vill fästa Europaparlamentets uppmärksamhet på dessa angrepp och återigen påminna om att gemenskapens rättigheter måste garanteras för nationella minoriteter och att dessa inte får anklagas för kollektiv kriminalitet. EU måste inta en aktiv och förebyggande hållning här. Tack.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Herr talman! Kommissionen vill bidra till att bekämpa problemet med stigande livsmedelspriser i utvecklingsländerna och tänker ge dessa länder ett stöd på cirka 1 miljard euro.
<P>
Detta ska finansiera inköp av utsäde och annat material i syfte att öka jordbruksproduktionen, förse befolkningen med livsmedel, minska inflationen och sänka livsmedelspriserna.
<P>
Det är politiskt och moraliskt riktigt att vi hjälper utvecklingsländerna, men vi borde göra lika mycket för att bistå de europeiska jordbrukarna. De har drabbats precis lika hårt av de stigande priserna på livsmedel och mycket annat, eftersom dessa pengar bör ses som besparingar från kostnadsminskningarna inom den gemensamma jordbrukspolitiken.
<P>
Jag föreslår därför att en betydande andel av detta stöd på 1 miljard euro används för att hjälpa EU-jordbrukarna, som har många problem.
<P>
Avslutningsvis vill jag säga att jag är mycket orolig över att de medel som ges till dessa länder kanske inte kommer att användas på ett korrekt sätt. AVS-staterna har inga referenspunkter för landsbygdsutveckling och saknar inspektionssystem. Jag fruktar att pengarna kommer att försvinna in i de internationella organisationernas byråkratiska kvarnar utan att komma någon till godo i slutändan.
<SPEAKER ID="066" NAME="Talmannen">
Punkten är härmed avslutad.
