<CHAPTER ID="025">
Resultattavlan för den inre marknaden (kortfattad redogörelse)
<SPEAKER ID="179" NAME="Talmannen">
Nästa punkt är ett betänkande av Charlotte Cederschiöld, för utskottet för den inre marknaden och konsumentskydd, om resultattavlan för den inre marknaden.
<SPEAKER ID="180" NAME="Charlotte Cederschiöld">
föredragande. - Herr talman! Jag är väldigt glad över att konstatera att stora framsteg har gjorts sen vi röstade igenom vårt inremarknadsbetänkande i utskottet. I den nya resultattavla som presenterades i juli framkom att medlemsstaterna nått sitt bästa resultat någonsin när det gäller att införliva inremarknadsreglerna i den nationella lagstiftningen. Stats- och regeringschefernas uppsatta mål om en procents genomsnittligt införlivandeunderskott har uppnåtts och vi har en vinnare med noll procent försenade införlivanden, Bulgarien. Chapeau, hatten av! Låt oss hoppas att den här positiva trenden fortsätter och att våra medborgare tillåts dra full nytta av vår inre marknad framöver.
<P>
Vi måste fästa ökad vikt vid ett korrekt genomförande. I vårt betänkande uppmanar vi ledamöter av Europaparlamentet och kommissionen att inkludera nya och förfinade verktyg och fler och fördjupade parametrar för att ge medborgarna metoder att mäta och komma till rätta med de förluster de och näringslivet lider av på grund av att medlemsstaterna inte alltid gör det de ska i tid eller på ett korrekt sätt.
<P>
I all synnerhet måste vi utveckla kontrollen och hur implementeringen går till och göra det i direkt anslutning till det nationella genomförandet. Alla vinner nämligen på att man på det sättet undviker rättsliga domstolsförfaranden. Vi måste hitta sätt att i första hand undvika och i andra hand skynda på processen vid överträdelser. Genom implementeringsgrupper och nätverk kan skillnader i genomförande liksom onödig gold plating undvikas. Genom ett välfungerande Solvit och genom sektorsgenomgångar från kommissionen kan kvarvarande problem upptäckas i ett tidigt skede. Solvit bör och kommer att bli ett allt starkare instrument.
<P>
En av de stora frågorna under diskussionen här i parlamentet har varit relationen till konsumentresultattavlan. Jag vill gärna ta tillfället i akt här och nu att understryka att vi inte bör skynda på med något beslut ännu. Som vi märkt fyller inremarknadsresultattavlan sin funktion i form av påtryckningsmedel, och det finns fortfarande stora utvecklingsmöjligheter. Till vidare är det lämpligt att låta de två växa separat, så att var och en utvecklar sina kvaliteter. Därefter får vi närmare undersöka värdet av att sannolikt, eventuellt, slå dem samman. Konsumentresultattavlan är ju fortfarande en helt omogen produkt, medan inremarknadsmotsvarigheten redan fungerar mycket pådrivande för en harmoniserad EG-lagstiftning. Trots dess kraft i det avseendet är medlemsstaterna mycket positiva till den. Det är med andra ord ett väldigt effektivt instrument, som vi ska bevara men kanske också överföra längre fram på andra områden.
<P>
Jag ska också nämna vilka områden som är svårast. Det är miljö-, skatt-, tull-, energi- och transportområdena som ligger sämst till. Här tror jag att man ska försöka med nya modeller och kanske plocka upp tjänstedirektivsmodellen, genomförandet där, det vill säga ett väldigt nära samarbete med kommissionen. Det är att rekommendera. Jag hoppas att det kommer fler tillfällen att diskutera det här oerhört viktiga ämnet framöver, på årliga inremarknadsforum, förstärkta nätverk, administrativa samarbeten, kanske ett nytt inremarknadsråd på rådet, det skulle jag uppskatta. En återkommande uppdatering är ju en metod som bidrar till att utveckla det här området. Jag ska be att få tacka alla som har varit engagerade i den här frågan, för jag är övertygad att det som vi gjort lägger grunden till ett EU-samarbete i framtiden.
<SPEAKER ID="181" NAME="Ján Figel'">
ledamot av kommissionen. - (EN) Herr talman! Vi har ett antal betänkanden inom det här nya systemet och jag är glad att jag kan gratulera Charlotte Cederschiöld till hennes betänkande, eftersom det här området inte är så lätt att utvärdera. Betänkandet innehåller mycket viktiga detaljer men även viktiga förslag inför framtiden. Det är ett betänkande om den inre marknadens resultattavla, även om Charlotte Cederschiöld nyss talat om andra områden, och det innehåller många mycket intressanta och användbara idéer om innehållet i och inriktningen för resultattavlan under kommande år.
<P>
Om medlemsstaterna sent eller felaktigt införlivar EG-lagstiftning berövas våra medborgare och företag rättigheter enligt gemenskapslagstiftningen. Detta undergräver även EU:s tillit och trovärdighet som en gemenskap grundad på rättstatsprincipen. Därför är korrekt införlivande i rätt tid samt tillämpning av EG-lagstiftningen i våra stater av största betydelse. I betänkandet bekräftas och förstärks frågans betydelse, något som kommissionen verkligen välkomnar.
<P>
Medlemsstaternas meritlista när det gäller att korrekt och i tid införliva EG:s lagstiftning har förbättrats väsentligt de senaste åren och det är också goda nyheter. I dag har 18 medlemsländer redan nått enprocentsgränsen eller lägre som var målet för genomförandeunderskottet för 2009, vilket stats- och regeringscheferna kom överens om i mars 2007. Andra medlemsstater ligger mycket nära målet på högst en procent. Det betyder att det genomsnittliga underskottet vad gäller införlivande redan ligger på en procent och alltså betydligt före 2009 års tidsgräns. Det är en mycket positiv utveckling och kommissionen hoppas att den tendensen kommer att bekräftas ytterligare under 2009.
<P>
Den inre marknadens resultattavla har redan spelat en mycket viktig roll för att stödja medlemsstaternas satsningar. Och det kommer den att göra även i framtiden. Resultattavlan utvecklas och innebär verkligen påtryckningar på medlemsstaterna för att de ska förbättra resultatet.
<P>
Men som föredraganden påpekade innebär inte en god tillämpning av EU:s lagstiftning enbart att direktiven införlivas korrekt och i tid. Myndigheterna måste tillämpa direktiven effektivt på fältet. Nationella myndigheter måste dessutom se till att medborgare och företag kan utöva sina rättigheter enligt fördraget, både effektivt och ändamålsenligt.
<P>
Jag håller med Charlotte Cederschiöld om att det är dags att undersöka om resultattavlans omfattning kan breddas till att omfatta andra aspekter av tillämpningen av EU-rätten, utöver själva införlivandet.
<P>
Med en starkare inriktning på överträdelser av gemenskapslagstiftningen, utöver ett sent införlivande, och med mer information om enskilda sektorer, utgör den senaste resultattavlan från juli 2008 ett första steg i denna riktning, och vi börjar få en bredare syn. Kommissionen undersöker för närvarande om mer kvalitativa uppgifter om tillämpningen av EG:s lagstiftning kan presenteras, sannolikt med särskild inriktning på sektorer där problemen med en korrekt tillämpning av EU-lagstiftningen förefaller vara mest akuta, inklusive energi- och transportsektorerna.
<P>
Ambitionen är att publicera en mer omfattande resultattavla under första kvartalet 2009. Jag anser att det i högsta grad är i linje med de förslag som Charlotte Cederschiöld lämnar i sitt betänkande.
<P>
Jag noterar även den linje som valts och presenterats i betänkandet om förbindelsen mellan den inre marknadens resultattavla och konsumenternas resultattavla, och att dessa två bör hållas isär.
<P>
Tack än en gång för betänkandet och er uppmärksamhet.
<SPEAKER ID="182" NAME="Talmannen">
Debatten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 142)
<SPEAKER ID="183" NAME="Zita Pleštinská  " LANGUAGE="SK">
Kvaliteten på gemenskapslagstiftningen och dess införlivande i rätt tid är grundläggande för att den inre marknaden ska fungera på lämpligt sätt. Korrekt införlivande och tillämpning av direktiven om den inre marknaden påverkar konkurrenskraften och den ekonomiska och sociala balansen inom EU.
<P>
Direktivet om konstruktionsprodukter, som ska ersättas med en förordning som jag för närvarande arbetar med som skuggföredragande för PPE-DE-gruppen, införlivades till exempel på ett sådant sätt att CE-märkning är frivillig i fyra medlemsstater och obligatorisk i de övriga. Denna situation ger upphov till stora problem för produktionssektorn.
<P>
Otydliga bestämmelser och felaktigt genomförande av sekundärrätten slutar ofta i rättsliga åtgärder inför EG-domstolen.
<P>
Jag anser att det är ett mycket viktigt steg att upprätta särskilda kontaktpunkter där EU-medborgarna kan få hjälp med alla juridiska och praktiska frågor när de förflyttar sig inom den inre marknaden.
<P>
På en öppen och konkurrenskraftig marknad behövs bättre inriktning och mer stringenta verktyg för att förbättra kampen mot förfalskningar och piratkopiering. Observera att mina kolleger och jag har utarbetat den skriftliga förklaringen 67/2008 för att uppmärksamma problemet med förfalskningar och piratkopiering som utgör ett växande hot mot EU:s ekonomi, sysselsättning och kreativitet.
<P>
Vår prioritet måste vara att skydda konsumenter som ofta omedvetet köper en förfalskad produkt i tron att den är äkta och som därigenom kan äventyra både hälsa och säkerhet.
<SPEAKER ID="184" NAME="Rovana Plumb  " AFFILIATION="PSE">
skriftlig. - (RO) Genomförande i rätt tid, korrekt införlivande och lämpligt verkställande av direktiven om den inre marknaden är förutsättningar för en effektivt fungerande inre marknad och för konsumentskyddet, och påverkar konkurrenskraften och den ekonomiska och sociala balansen i EU.
<P>
Resultattavlan är ett viktigt instrument i utformningen av vår politik. Vi ber därför kommissionen att utvidga den information och de indikatorer den innehåller så att den bland annat innefattar kvalitet och sociala villkor för arbetstagare, liksom miljöpåverkan och klimatförändringar.
<P>
Rumänien är det sjunde EU-landet vad gäller införlivande av den inre marknadens direktiv med ett genomsnittligt införlivandeunderskott på 0,8 procent i december 2007, jämfört med målet på en procent som sattes av stats- och regeringscheferna för 2009. I betänkandet betonas också att förseningar och felaktigt genomförande av EU-förordningar påverkar konsumenterna och företagen och man kräver att medlemsstaterna ska öka sina insatser för att främja Solvit (ett nätverk som medlemsstaterna använder för att lösa eventuella problem som kan uppstå på grund av felaktigt genomförande av inremarknadslagstiftningen, utan att vända sig till domstolarna).
<P>
Jag vill också lyckönska föredraganden till hennes arbete.
