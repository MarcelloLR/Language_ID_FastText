<CHAPTER ID="014">
Arbetsplan
<SPEAKER ID="021" NAME="Talmannen">
Jag vill härmed informera er om att rådets ordförande och jag, i enlighet med artikel 68 i arbetsordningen, tisdagen den 25 september kommer att underteckna fyra rättsakter som har antagits genom medbeslutsförfarande. Rättsakternas rubriker finns i protokollet från dagens sammanträde.
<P>
Det slutgiltiga förslaget till föredragningslista, som upprättades av talmanskonferensen vid sammanträdet torsdagen den 20 september 2007, har delats ut (artikel 130 och 131 i arbetsordningen). Följande ändringar har föreslagits:
<P>
Måndag:
<P>
Inga ändringar.
<P>
Tisdag:
<P>
PSE-gruppen har begärt att betänkandet "Effektiva och rättvisa utbildningssystem i Europa”, av Tomáš Zatloukal, flyttas fram från tisdag kväll till onsdag kväll och att det tas upp efter Marie-Hélène Descamps betänkande.
<SPEAKER ID="022" NAME="Hannes Swoboda" AFFILIATION="PSE">
(DE) Herr talman! Jag ska fatta mig kort. Om man slår ihop flera betänkanden och om Saryusz-Wolskis betänkande flyttas fram från måndag till tisdag, kommer det att bli knappt om tid att debattera Zatloukals betänkande på tisdag kväll. Med stöd av föredraganden skulle vi därför föredra att betänkandet flytts fram till onsdag. Det är vårt enda skäl.
<SPEAKER ID="023" NAME="Talmannen">
- Tack! Jag är övertygad om att detta var det enda skälet till den föreslagna ändringen.
<P>
(Parlamentet biföll begäran.)
<P>
Betänkandet av Tomàs Zatloukal flyttades fram till onsdagskvällens sammanträde.
<P>
Onsdag:
<P>
Grupperna Verts/ALE, GUE/NGL och ALDE begär att rådets och kommissionens uttalande om situationen i Myanmar/Burma läggs till onsdag eftermiddags föredragningslista, följt av framläggande av resolutionsförslag.
<SPEAKER ID="024" NAME="Monica Frassoni" AFFILIATION="Verts/ALE">
(IT) Herr talman, mina damer och herrar! Parlamentet har, vilket helt riktigt har sagts, vid flera tillfällen yttrat sig om situationen i Burma. Men det som händer i dag hände inte 1988. Tusentals människor, munkar, demonstrerar och det råder inget tvivel om det är fler händelser på gång.
<P>
Fram till nu har gemenskapens institutioner, kommissionen och rådet, inte uttalat sig om detta. Några få medlemsstater har reagerat. Enligt vår uppfattning skulle onsdag vara ett utmärkt tillfälle för rådet och kommissionen att uttala sig. Dessutom borde talare från de olika politiska grupperna få uttala sig, om inte annat för att visa att vi stöder den nya utvecklingen i Burma.
<P>
Vi kan inte sitta tysta. Eftersom vi har den möjligheten är det vår plikt att offentligt uppmärksamma detta land. Därför hoppas jag verkligen att de tre gruppernas framlagda förslag bifalles.
<SPEAKER ID="026" NAME="Annemie Neyts-Uyttebroeck" AFFILIATION="ALDE">
(NL) Herr talman, mina damer och herrar! Om det någonsin har varit läge för ett uttalande från kommissionen och rådet gällande situationen i ett särskilt land är det nu. En kort diskussion om Burma kommer att ge oss möjlighet att uttrycka vår solidaritet med vad som hänt där under de senaste dagarna. Det är av yttersta vikt att vi gör detta. Många av oss oroar oss för situationen i Myanmar, för burmeserna i allmänhet och för Aung San Suu Kyi i synnerhet. Därför bör vi avsätta tid till detta under pågående plenarsammanträde - det behöver inte ta lång tid.
<SPEAKER ID="028" NAME="Hannes Swoboda" AFFILIATION="PSE">
(DE) Herr talman! Vi diskuterade naturligtvis detta utförligt också i vår grupp. Vi kände att vi i detta läge inte är tillräcklig insatta för att, med demonstrationerna som skäl, uttala oss om detta. Vår uppfattning är helt tydlig när det gäller detta.
<P>
Om kammaren däremot så önskar, och om det även kan klargöras att vi givetvis står på demonstranternas sida, vilket vi alltid har framhållit, skulle vi gå med på en kompromiss som innebär att vi är för den föreslagna debatten, men att vi inte vill lägga fram något resolutionsförslag i detta läge. Detta hindrar dock inte att vi nästa gång, när vi vet mer om hur det ligger till, också antar en resolution. Min begäran är att vi åtminstone skiljer på omröstningarna om huruvida en debatt ska hållas och om vi ska lägga fram ett resolutionsförslag eller inte.
<SPEAKER ID="029" NAME="Talmannen">
Tack, herr Swoboda! Det är precis vad jag föreslår. Först röstar vi om debatten. Om vi bestämmer oss för att hålla en debatt kommer vi sedan till frågan om vi ska lägga fram ett resolutionsförslag eller inte. Det är logiskt och klargörande. Kan vi följa detta förfarande?
<P>
(Parlamentet godkände förslaget.)
<SPEAKER ID="030" NAME="Martin Schulz" AFFILIATION="PSE">
(DE) Herr talman! Vi visste inte att den liberala gruppen kunde tänka sig en resolution och att denna i så fall inte skulle lägga fram förrän vid nästa plenarsammanträde. Detta är något nytt. Men det kan vi alla leva med. Det är därför som det förslag från den liberala gruppen, vilket nu ska gå till omröstning, om jag har förstått det hela rätt, lyder enligt följande: Om grupperna är eniga om att lägga fram ett resolutionsförslag ska detta göras under nästa plenarsammanträde. Det betyder inte precis att vi redan har nått en överenskommelse, utan snarare att om vi här kan ena oss kommer resolutionen att läggas fram under nästa plenarsammanträde. Det kan vi alla acceptera.
<SPEAKER ID="031" NAME="Talmannen">
Först måste vi besluta om vi vill ha en resolution eller inte, och sedan, om svaret blir jakande, om när den ska antas.
<SPEAKER ID="032" NAME="Daniel Cohn-Bendit" AFFILIATION="Verts/ALE">
(DE) Herr talman! Jag vill ta upp en ordningsfråga: eftersom detta är en ny fråga kan vi inte bara svara ja eller nej. Vi borde diskutera saken och inte bara rakt av utgå ifrån att våra kolleger, bara för att de är socialdemokrater, har talat å allas vägnar och att de kan besluta om vad som är ett förnuftigt tillvägagångssätt. Vi skulle vilja säga något som går emot detta, men som kan vara ännu förnuftigare.
<SPEAKER ID="033" NAME="Talmannen">
Jag föreslår att vi först röstar om huruvida vi vill ha en resolution. Om det blir ett ja beslutar vi sedan om den ska antas denna vecka eller under sammanträdesperioden i oktober.
<SPEAKER ID="034" NAME="Hartmut Nassauer" AFFILIATION="PPE-DE">
(DE) Herr talman! Det är klart att vi behöver en resolution från Europaparlamentet om denna fråga. Vi har utformat förslag till resolutioner - vissa av dem långa - vid många andra tillfällen, och för vissa av dessa skulle vi inte har kunnat kräva samma brådska. Här har vi en väldigt konkret anledning. Här har vi en tydlig förändring när det gäller situationen i landet, vilken vi har kunnat observera länge.
<P>
Det har redan framkommit att oppositionens ledare, som har varit i husarrest under flera år, har tilldelats Sacharovpriset, men ännu inte mottagit detta. Det är därför som vi måste reagera på denna nya utveckling med en resolution. Det är dock inte så akut att det måste göras just denna onsdag. Vi debatterar saken på onsdag och sedan föreslår jag att vi röstar om en resolution vid nästa plenarsammanträde.
<SPEAKER ID="035" NAME="Talmannen">
Vi ska nu rösta om vi vill ha en resolution eller inte och sedan ha en andra omröstning om när vi ska anta den.
<P>
(Parlamentet godkände förslaget om att lägga fram en resolution.)
<SPEAKER ID="036" NAME="Daniel Cohn-Bendit" AFFILIATION="Verts/ALE">
(DE) Herr talman! Jag skulle vilja säga något om varför vi borde besluta om en resolution nu.
<P>
Jag förstår inte denna debatt. Alla applåderade när talmannen tydligt tog ställning. Det som talmannen sa kan säkerligen införas i en resolution som parlamentet skulle kunna anta så tidigt som på torsdag. Vad är det som är så svårt med att fördöma det som sker i Burma i dag? Vad är problemet? Vem behöver 10 eller 20 dagar på sig att säga: Vi står på samma sida som de som kämpar för frihet i Burma. Punkt slut. Det skulle omfatta 10 rader! Om inte socialdemokraterna eller PPE-DE klarar av detta kan vi utforma förslaget åt dem.
<SPEAKER ID="037" NAME="Talmannen">
Vi har redan beslutat till förmån för en resolution. Ska vi lägga fram ett förslag till resolution denna vecka?
<P>
(Parlamentet godkände begäran.)
<P>
Jag föreslår att vi skjuter upp frågestunden från kl. 17.30 till kl. 18.00 för att vi ska få mer tid för debatten, och att vi som vanligt avsätter en och en halv timme till frågestunden, från kl. 18.00 till kl. 19.30.
<P>
(Parlamentet godkände förslaget.)
<P>
Torsdag:
<P>
Inga förändringar
<P>
Sammanträdet den 10 och 11 oktober
<P>
Onsdag:
<P>
Socialdemokraterna har begärt att den gemensamma debatten om Sharon Bowles och Ieke van den Burgs betänkande om gemenskapsstatistik skjuts upp till oktobers sammanträdesperiod i Strasbourg.
<SPEAKER ID="038" NAME="Hannes Swoboda" AFFILIATION="PSE">
(DE) Herr talman! Vi begär ett uppskjutande av följande skäl: det är möjligt att nå en överenskommelse med rådet vid den första behandlingen. Om vi emellertid debatterar så tidigt som den 10 oktober kan det bli svårt. Därför borde vi skjuta upp den. Jag tror att även föredraganden håller med om detta.
<SPEAKER ID="039" NAME="Talmannen">
Jag låter förslaget om att skjuta upp debatten till oktobers sammanträdesperiod gå till omröstning.
<P>
(Parlamentet godkände förslaget.)
<P>
Torsdag:
<P>
Inga förändringar
<P>
(Arbetsplanen antogs.)
