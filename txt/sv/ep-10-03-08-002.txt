<CHAPTER ID="002">
Uttalanden av talmannen
<SPEAKER ID="006" NAME="Talmannen">
Det finns flera saker som jag vill säga i början av sessionen. Vid öppnandet av detta plenarsammanträde i Europaparlamentet måste jag återigen informera er om flera tragiska naturkatastrofer som har inträffat de senaste dagarna. I dag drabbades Turkiet av en jordbävning som kostade minst 57 människor livet. Förra veckan drabbades även Chile av en jordbävning som krävde nästan 300 offer, och de stormar som har härjat runt om i Europa har kostat över 60 människor livet varav de flesta var franska medborgare. Vi bör dessutom inte glömma Haiti där antalet offer för jordbävningen i januari enligt den senaste uppskattningen nu överstiger 300 000 människor. Jag har i alla dessa fall sänt mina kondoleanser och sympatiyttringar, på Europaparlamentets vägnar, till offrens familjer. Alla oväntade och för tidiga dödsfall är, mer än någonting annat, en tragedi för de drabbade familjerna, men när det rör sig om tio- eller hundratusentals offer är det också en tragedi för hela nationer och för hela världen. Låt oss tillsammans visa vår solidaritet med dessa familjer och även sända solidaritetsyttringar till de länder som har drabbats av en sådan tragedi.
<P>
Torsdagen den 11 mars är det 20 år sedan Litauens självständighet återupprättades. Litauen var det första land i Sovjetblocket att förklara sig självständigt från Sovjetunionen. Bland de litauiska ledamöterna av Europaparlamentet finns fyra personer som har undertecknat 1990 års självständighetsförklaring. Vi vill gratulera våra kolleger från Litauen.
<P>
(Applåder)
<P>
Den 11 mars 1990 undertecknade dessutom den estniska kongressen, som är ett demokratiskt, provisoriskt parlament, en förklaring om återupprättande av staten efter 50 år av sovjetisk ockupation. Vi gratulerar även våra kolleger från Estland.
<P>
(Applåder)
<P>
Onsdagen den 10 mars är det 51 år sedan folkupproret i Tibet. Som en följd av upproret tvingades Dalai Lama och 80 000 tibetaner lämna landet. Vi hoppas fortfarande på och vädjar regelbundet om att myndigheterna i Folkrepubliken Kina ändrar sin inställning till den tibetanska nationen och inleder en givande dialog med dess företrädare.
<P>
(Applåder)
<P>
När det gäller Nigel Farages kommentarer under den senaste minisessionen i plenum har jag, i enlighet med artikel 153.3 i arbetsordningen, talat med Farage och beslutat att straffa honom genom att dra in hans dagtraktamente under en period på 10 dagar.
<P>
(Applåder)
<P>
Jag vill även informera er om något annat, nämligen om ytterligare en stöld som har ägt rum. Det var en ledamot som utsattes för denna stöld i närheten av Europaparlamentet. Jag har under en längre tid fört samtal med företrädare för myndigheterna i Bryssel och även med de belgiska myndigheterna. Vår kollega, Isabelle Durant, agerar medlare i dessa samtal eftersom hon är mycket väl insatt i situationen i Bryssel och Belgien. Vår, kommissionens och Europeiska rådets nuvarande plan är att skapa en särskild zon kring samtliga tre institutioner där säkerhetstjänster kommer att tillhandahållas, inte bara av myndigheterna i Bryssel utan även av den belgiska regeringen och de centrala myndigheterna i Belgien. Intensiva samtal pågår om detta. Möten om detta hölls förra veckan direkt efter stölden och fler kommer att hållas de närmaste dagarna. Det kommer att hållas ett officiellt möte med polisen den 22 mars. Jag vill även säga till er att vi arbetar mycket hårt för att förbättra säkerheten kring Europaparlamentet, liksom kring andra EU-institutioner - inte bara vid parlamentet. Vi hanterar detta som en fråga som berör oss alla.
