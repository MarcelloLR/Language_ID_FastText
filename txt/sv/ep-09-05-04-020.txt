<CHAPTER ID="020">
Parlamentets beräkning av inkomster och utgifter för budgetåret 2010 och 2010 års budget (debatt)
<SPEAKER ID="155" NAME="Talmannen">
Nästa punkt är betänkandet av Vladimir Maňka, för budgetutskottet, om beräkningen av Europaparlamentets inkomster och utgifter för budgetåret 2010.
<SPEAKER ID="156" NAME="Vladimír Maňka">
föredragande. - (SK) Vid mina möten med Europaparlamentets generalsekreterare Klaus Welle lade jag redan från början märke till de ansträngningar han lade ner på att lösa problem. Jag välkomnar hans försök att optimera arbetet i Europaparlamentets administration, som är en institution med 6 000 anställda. Jag konstaterade ett liknande engagemang och samma positiva inställning vid mina förhandlingar med företrädarna för Europaparlamentets olika generaldirektorat.
<P>
Inom vissa områden har besparingar redan fastställts och förbättringar föreslagits. Ett exempel på detta är handlingsplanen i fråga om säkerhetstjänster från generaldirektoratet för ordförandeskapet. Denna kan leda till besparingar på upp till 2,6 miljoner euro om året i Bryssel, Strasbourg och Luxemburg utan någon som helst negativ inverkan på säkerhets- eller skyddsaspekterna.
<P>
De flesta utgiftsposter och huvudprojekt inom Europaparlamentets budget är fleråriga. Jag är övertygad om att om vi förbättrar budgetplaneringen på lång sikt och ökar insynen så kommer vi att uppnå effektivitet. Mina damer och herrar, det betänkande jag presenterar i dag, som har godkänts av budgetutskottet, visar tydligt att vi vill lämna mer handlingsutrymme åt det nya parlamentet. Budgetutskottet fastställde inte besparingar eller minskade poster i detta skede bara för att inta en tuff attityd eller starta en inbördes strid mellan administrationen och ordförandeskapet å den ena sidan och budgetutskottet å den andra. Vårt gemensamma mål är att få en professionell och heltäckande sammanfattning av frågan och utifrån detta fatta rätt beslut. När det gäller planering av arbetsstyrka beaktar budgetutskottet de förslag och ändringar av tjänstestrukturen och den plan för arbetsstyrkan som överlämnats av ordförandeskapet. När vi har en sammanfattning över alla krav som studierna givit upphov till kommer utskottet att vara redo att noggrant beakta hela uppsättningen krav.
<P>
Förra veckan träffade jag den svenska statssekreteraren vid finansdepartementet, Hans Lindblad, som kommer att representera det svenska EU-ordförandeskapet på finansområdet tillsammans med andra tjänstemän från den svenska ständiga representationen i Bryssel och det svenska finansdepartementet. Han utlovade ett nära samarbete när det gäller att rationalisera budgetarna vid EU-institutionerna. Det svenska ordförandeskapets representanter lade särskild tonvikt vid fastighetspolitiken, som också är en av våra fyra prioriteringar. Utgifter i samband med köp och hyra av fastigheter är en av de största administrativa utgiftsposterna för EU:s institutioner. För lite mer än tre år sedan utnyttjade institutionerna en sammanlagd lokalyta på mer än 2 miljoner kvadratmeter. Vi beslutade därför att vi behövde en gemensam politik på fastighetsområdet, bättre interinstitutionellt samarbete, bättre samordning av planering, en översyn av konsolidering av kontorsutrymme i vissa områden och bättre användning av offentlig upphandling. Jag välkomnar därför generalsekreterarens löfte om att han under den nya valperioden mycket snart kommer att lämna in en strategisk fastighetsplan på medellång sikt, så att den blir tillgänglig för parlamentsledamöterna före den första behandlingen i höst och ger dem möjlighet att godkänna budgetbesluten.
<P>
Vi kan uppnå besparingar på miljontals euro genom att förbättra samarbetet mellan de europeiska institutionerna. Jag anser att samarbetet med den interinstitutionella arbetsgruppen om flerspråkighet kommer att göra det möjligt för oss att på ett bättre sätt använda den fria kapaciteten på detta område. Nästa år bör vi ha fått tillgång till studien om översättningsverktyget Euramis, och den fullständiga och automatiska användningen av detta som förmodligen kommer att leda till en revolution på översättningsområdet och när det gäller samarbete inom översättning. Jag är övertygad om att detta verktyg kommer att medföra ökad effektivitet och ekonomiska besparingar under de kommande två åren och därigenom minska behovet av externa tjänsteleverantörer.
<SPEAKER ID="157" NAME="Margaritis Schinas">
för PPE-DE-gruppen. - (EL) Fru talman! I dag fastställer vi parlamentets budget för 2010 vid en särskilt viktig tidsperiod som för det första kännetecknas av det som vi alla hoppas kommer att bli Lissabonfördragets ikraftträdande, för det andra av den stora ekonomiska kris som har drabbat den europeiska ekonomin och för det tredje av de nya föreskrifterna för parlamentariker och parlamentsassistenter. Allt detta är nödvändiga inslag i Europaparlamentets budget för 2010 och jag anser att vi som parlamentariker måste hantera dessa parametrar på rätt sätt, inte genom experimenterande, excentriciteter och onödiga utgifter, utan förnuftigt och i överensstämmelse med de kriterier som samhället förväntar sig av oss.
<P>
Jag anser därför att vi upplever en nystart eftersom Europaparlamentet mitt under krisen föregår med gott exempel genom att hålla dess utgifter för 2010 på mycket realistiska, eller till och med låga nivåer. Vi ser till att vår budget är under 20-procentsgränsen när det gäller anslag till administrativa kostnader. Vi har minskat vår budget för 2010 med 6,5 miljoner euro jämfört med presidiets ursprungliga beräkningar, och om vi jämför de övergripande siffrorna med förra årets budget ser vi att trots alla de nya krav som de nya bestämmelserna för parlamentariker och parlamentsassistenter medför så har vi vad jag betraktar som en mycket rimlig ökning på en bra bit under 4 procent.
<P>
Parlamentsgruppen för Europeiska folkpartiet (kristdemokrater) och Europademokrater, som jag har äran att vara föredragande för i denna fråga, ställde upp ett huvudmål för 2010 års budget i början av förfarandet. Vi vill koncentrera parlamentets resurser på de sektorer som det verkligen har kompetens och befogenhet för, dvs. de sektorer som är kopplade till lagstiftning. Vi vill få ett stopp för det faktum att stora grupper av människor ägnar sig åt frågor där parlamentet inte har någon talan och att det saknas personer och resurser på de områden där parlamentet verkligen kan göra skillnad genom lagstiftning. Därför anser vi, och vi kommer att debattera detta igen vid första behandlingen, att de första utgifterna speglar vår prioritering när det gäller detta, och vi anser precis som föredraganden att tonvikt bör läggas på flerspråkighet och fastigheter, frågor som vi alltid har prioriterat, men på lagstiftningsaspekten av dessa.
<P>
Jag vill avsluta på samma sätt som jag började, med att säga att detta inte är rätt tidpunkt för excentriciteter och onödiga utgifter. Det är rätt tidpunkt för att dra åt svångremmen, för allvar och för att koncentrera sig på nödvändigheter. Vi vill ge garantier för de tre huvudsakliga flerspråkiga programmen för webb-TV, ”den europeiska historiens hus” och framför allt besökscentrumet, så att de även får stöd i budgeten för 2010, men alltid enligt en filosofi som bygger på korrekt, seriös och regelbunden kontroll.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Fru talman! När jag nu yttrar mig i debatten om beräkningen av parlamentets inkomster och utgifter för 2010 för gruppen Unionen för nationernas Europa vill jag uppmärksamma tre ärenden. För det första bör vi stödja föredragandens förslag att anta förslaget till beräkningen av parlamentets inkomster och utgifter för 2010 i den form som antagits av Europaparlamentets presidium i april i år. De slutliga budgetbesluten bör lämnas till det kommande parlamentet som får i uppdrag att analysera vissa budgetposter på nytt i september 2009.
<P>
För det andra bör vi även på ett positivt sätt bedöma det faktum att det i de beräkningar som för närvarande antas endast förutses en utgiftsökning på 2,72 procent, vilket innebär att den utgiftsökning på 4 procent som föreslogs tidigare inte kommer att behövas och att det nya parlamentet dessutom kommer att få stort handlingsutrymme på detta område i höst.
<P>
För det tredje och avslutningsvis vill jag även stödja föredragandens förslag på området flerspråkighet och framför allt se till att alla parlamentsledamöter har samma tillgång till översättnings- och tolkningstjänster. Andra punkter som är värda att stödjas är informations- och kommunikationsteknik för parlamentet och framför allt planerna på att på bästa sätt utnyttja dessa resurser.
<SPEAKER ID="159" NAME="Vladimír Maňka">
föredragande. - (SK) Jag vill avsluta dagens debatt med att tacka båda mina kolleger för deras yttranden. Jag vill också tacka företrädarna för alla institutioner, däribland Europaparlamentet, som vi haft ett dussintal diskussioner med under de senaste tre månaderna när det gäller utarbetandet av deras budgetar. Jag vill tacka budgetutskottets ordförande Reimer Böge, skuggföredragandena och samordnarna för de politiska grupperna, mina kolleger samt rådgivarna och de anställda i budgetutskottet som deltog i de flesta av diskussionerna. Det är tack vare alla er som vi har lyckats finna en gemensam strategi och en gemensam lösning i de flesta fallen.
<P>
Med tanke på att valet till Europaparlamentet sker i början av juni hade vi mycket lite tid att förbereda och diskutera budgetförslag, och ännu mindre tid att försöka hitta kompromisser. Trots detta lyckades vi hitta dem och jag kan nu meddela att resultatet av vårt samarbete kommer att ha en positiv inverkan på Europaparlamentets arbete. I förberedelserna av budgeten för 2010 ser vi de största förändringarna av Europaparlamentets strukturer på de senaste 10-12 åren. Det är en stor utmaning för Europaparlamentets ledning och för oss alla. Jag anser att vi i slutet av året kommer att kunna säga att vi tillsammans banat väg för ökad effektivitet såväl inom Europaparlamentets som andra EU-institutioners verksamhet.
<SPEAKER ID="160" NAME="Talmannen">
Debatten är härmed avslutad.
<P>
Omröstningen kommer att äga rum på tisdag den 5 maj 2009.
