<CHAPTER ID="006">
Högtidligt möte
<SPEAKER ID="092" NAME="Talmannen">
Mina damer och herrar, ers höghet! Jag vill välkomna emiren av Qatar, schejk Hammad bin Khalifa al-Thani. Jag vill också påpeka att vi har besök av talmannen i Ukrainas parlament, som befinner sig på den officiella åhörarläktaren.
<P>
Det är en ära för oss att hälsa er välkommen i dag, som den första statschefen från Gulfländerna som vänder sig till Europaparlamentet.
<P>
I själva verket är detta första gången som vi haft nöjet och äran att ta emot en statschef från det mycket viktiga Gulfområdet.
<P>
Ni har varit en pionjär i er regions demokratiseringsprocess. Ni har verkat för en skriftlig konstitution, som godkänts genom folkomröstning, vilken garanterar en hel rad demokratiska reformer. Dessa inkluderar naturligtvis erkännande av yttrande- och åsiktsfrihet, garanterande av allmän rösträtt för alla vuxna medborgare, män och kvinnor, och inrättande av ett parlament som kommer att väljas i ett val som ska hållas nästa år.
<P>
Ers höghet! Ni har dessutom spelat en viktig roll på den internationella scenen. Ni och ert land. Ett litet land med bara 200 000 invånare samt mer än 600 000 invandrare. Ett land som organiserade Dohakonferensen där man inledde den WTO-runda som fortfarande pågår.
<P>
Det är den enda arabstat som för närvarande är medlem i FN:s säkerhetsråd.
<P>
Landet är pionjär när det gäller att bevilja ekonomiskt stöd och sända trupper till de fredsbevarande styrkorna i Libanon. Dess trupper är där tillsammans med våra trupper.
<P>
Ni har bidragit med stor drivkraft i sökandet efter en fredlig lösning på konflikten mellan Palestina och Israel, och ni är en av de mycket få arabstater som har handelsförbindelser med Israel.
<P>
För tio år sedan, år 1996, fattade ni också ett viktigt beslut som fått stora återverkningar i hela världen, när ni godkände tv-sändningar från tv-kanalen Al-Jazeera och på ett markant sätt omgestaltade tillgången till nyheter och information i arabvärlden.
<P>
Kanalen sänder nu på engelska och bidrar till dialogen och förståelsen mellan civilisationerna. Kanske vi också en dag kommer att förstå vikten av en kanal på arabiska och engelska, och kanske kommer vi också en dag att ha en europeisk tv-kanal som sänder på arabiska.
<P>
Ers höghet! Vi är synnerligen intresserade av att få höra vad ni har att säga till oss nu.
<P>
Vi vill höra vad ni anser om utvecklingen av demokratin i Qatar. Men vi vill också få höra era idéer om hur vi kan främja freden i Palestina. Och freden och stabiliteten i Irak. Och hur vi ska minska spänningarna gentemot Iran.
<P>
Under min tid som talman - som snart kommer att avslutas - har jag vidhållit vikten av EU:s förbindelser med den arabiska och islamitiska världen. Jag anser att en av de viktigaste geostrategiska utmaningar som vi européer står inför är våra förbindelser med den islamitiska världen, som måste sträcka sig mycket längre än våra förbindelser med våra omedelbara grannar, länderna runt Medelhavet.
<P>
Parlamentet uppskattar därför att förhandlingar har påbörjats om ett handelsavtal mellan EU och medlemsländerna i Gulf-samarbetsrådet. Låt oss hoppas att dessa förhandlingar avslutas snart så att vi kan få förbindelser med Qatar och dess grannländer med ett ökat strategiskt och politiskt innehåll. Därför blir ert besök i Europaparlamentet i dag desto viktigare och mer relevant.
<P>
Ert besök, ert lands besök, är viktigt för oss av många skäl, och dessutom äger det rum en symbolisk dag, eftersom FN:s arbetsgrupp om Civilisationernas allians just har lagt fram sina rekommendationer till generalsekreterare Kofi Annan i Istanbul.
<P>
Det är lyckat att ni är här bland oss i Strasbourg nu, i hjärtat av Europa, så att era åsikter och arabvärldens åsikter kan föra oss närmare varandra och göra det möjligt för oss att i framtiden arbeta på ett mer enat sätt än vad som tidigare har varit möjligt.
<SPEAKER ID="093" NAME="Hans Kungliga Majestät Schejk Hamad Bin Khalifa Al-Thani">
Staten Qatars emir.
<P>
(EN) I Guds namn, den barmhärtige, den medlidsamme, herr ordförande, damer och herrar! Jag vill uttrycka min tacksamhet för er vänliga inbjudan att få tala inför ert parlament som representerar 450 miljoner européer och är ett av världens mest lyckade exempel på regional integration. Jag vill också tacka för er gästvänlighet, ert varma välkomnande och den vänlighet ni visat mig.
<P>
När man talar inför Europaparlamentet kan man inte undgå att uttrycka stor beundran för det omsorgsfulla arbete som under flera decennier genomförts på den europeiska kontinenten. Under dessa decennier har era länder med förnuft och viljekraft lyckats glömma sin smärtsamma historia och påbörja ett nytt och lovande kapitel med många framgångar. Den höga internationella status som Europaparlamentet idag åtnjuter utgör ett inspirerande exempel som många andra länder försöker efterlikna. Vi i arabvärlden har erfarenheter från Arabförbundet och hoppas med dess hjälp kunna uppnå vad ni har uppnått. Jag vill poängtera att demokrati inte bara är en nödvändighet för alla stater i världen, utan en förutsättning för att kunna uppnå regional ekonomisk integration och för stabiliteten hos de internationella relationerna i alla världens regioner, eftersom demokratin hindrar ett land från att godtyckligt fatta beslut som egentligen tillsammans måste fattas av alla nationer i alla länder.
<P>
Staten Qatar har som ni alla vet valt demokrati som ett medel för att skydda de mänskliga rättigheterna och öka folkets medverkan. Vårt val av demokrati är sammankopplat med vår förpliktelse att utöva Al-Shoura. Detta är en av Islams grundläggande regler som inte får förbigås och som infördes för att öka folkets medverkan. Demokratin bör därmed inte begränsas till en minoritet utan omfatta alla människor. Principen får inte appliceras godtyckligt då det handlar om en fundamental rättighet som inte kan ignoreras eller kränkas. Ibland tyder verkligheten i vår region på ett utövande som skiljer sig från Islams principer. Detta beror inte på ett problem med principen i sig utan på att den missförstås och inte utövas på rätt sätt.
<P>
Islam uppmanar inte bara människor att delta i offentliga angelägenheter, utan även att respektera minoriteter och att skydda deras rättigheter. Islam uppmuntrar människor att lära sig om andra människors kulturer, att interagera med dem och ingå ömsesidiga relationer. Jag är mycket glad över att flera av mina europeiska vänner vet detta om Islam och känner till sina grannländers historia väl. Det visar att de är villiga att engagera sig i givande relationer och dialoger med sina grannländer.
<P>
Jag vill gärna nämna att araberna utgjorde den brygga som förde den grekiska civilisationen till Europa genom sitt arbete med att översätta grekiska verk till arabiska. Många kända grekiska filosofer och tänkare förenades med det europeiska intellektet och utlöste på så vis renässansen.
<P>
Många kom i kontakt med och konverterade till Islam med full övertygelse och acceptans genom sin interaktion med muslimer och det kulturella utbytet med dem. Islam spreds via dialog och blomstrade genom övertygelse. Ingen blev påtvingad religionen. Det finns de som hävdar motsatsen, men de har fel och har missuppfattat Islam.
<P>
Det är viktigt att poängtera vikten av en aktiv dialog mellan människor av olika trosriktningar och ansträngningar för kontinuitet mellan dem för att undvika konstruerade och onödiga konflikter. Tyvärr finns det människor och grupper både i öst och i väst som söker sådana konflikter, okunniga människor som har blivit fiender med dem som inte är av samma ras eller har samma hudfärg. De inser inte att mångfalden i världen är en rik källa och de tar inte hänsyn till uppmaningen att återuppta de vänskapliga förbindelserna och dialogen i världen.
<P>
Jag vill ta tillfället i akt att uppmana alla förnuftiga, visa och ärliga människor både i öst och i väst att tillsammans ställa sig upp och hindra de rop på splittring och intolerans som hotar freden och respekten för religioner och heliga platser.
<P>

<P>
(Applåder)
<P>
Vi måste uppmana till respekt för religioner och heliga platser så att de inte hotas. Det är lika viktigt att vi samarbetar för att bekämpa de vrångbilder som orosstiftare, okunnighet och extremism skapar och de uppfattningar som de olika sidorna fabricerar om varandra. Staten Qatar arbetar ständigt med detta som mål och är värd för många forum med målet att uppmuntra till dialog mellan civilisationer, bland annat det årliga forumet för dialog mellan religioner.
<P>
Affärsförbindelserna med Mellanöstern har alltid varit viktiga för Europa, tack vare den geografiska närheten mellan regionerna och deras politiska, ekonomiska och kulturella kontinuitet som aldrig upphört under historiens gång. Närheten gör att Europa onekligen har intresse av att stödja de genomgripande reformerna i länderna i Mellanöstern och uppmuntra dem att fortsätta sina reformer på ett seriöst sätt, utan att vända ryggen mot demokratin eller angripa den med hjälp av tomma ord. Genomgripande reformer och verklig demokrati är vägen till ett bättre Mellanöstern, vilket leder till att dess länder får uppleva stabilitet, dess folk får uppleva frihet, dess institutioner kan stärkas och dess stater kan utvecklas med respekt för lagen som grund. Ett Mellanöstern där människor har alla grundläggande, vetenskapliga och ekonomiska möjligheter att umgås som jämlikar med sina grannar och med resten av världen, att vara deras partner och inte känna sig som främlingar.
<P>
Med detta i åtanke vet vi och Europa antagligen bättre än oss att invandringen från och genom Mellanöstern har blivit en stor utmaning. Även om Europa under många år har arbetat hårt med problemet måste man för att uppnå lyckade lösningar gå tillbaka till roten av problemet och ta itu med orsakerna, inte bara symptomen. När väl reformen därför lyckas, den demokratiska kulturen i Mellanöstern stabiliserar sig och människor kan bekämpa alla former av korruption kommer många av dem som sökte ett drägligt liv i andra länder inte längre att emigrera, förutsatt att de kan uppnå sina målsättningar i sina egna länder.
<P>
Befästandet av demokratin och skapandet av fred i Mellanöstern är lika viktiga målsättningar. Bristen på demokrati och oförmågan att nå en rättvis lösning på den palestinska frågan har frambringat olika former av våld som av vissa betecknas som terrorism och som måste bekämpas på hårdast tänkbara sätt, utan att skilja på de olika sätten, samtidigt som lösningar övervägs som leder till att man kan utplåna källan till våldet. Vi fördömer alla former av terrorism och arbetar tillsammans med det internationella samfundet för att bekämpa det. Däremot vill vi skilja mellan att skrämma oskyldiga människor under olika förevändningar, något som måste bekämpas, och människors legitima rättighet att motsätta sig ockupation enligt internationella lagar och seder.
<P>
Vi tror att en rättvis lösning på den palestinska frågan bör bygga på att både Israel och Palestina uppfyller sina åtaganden och genomför de internationella resolutionerna med ett odelat stöd från det internationella samfundet. Detta gör att man undviker de problem som nyligen uppstått mellan länderna. Den palestinska regeringen, som bildats av Hamas-rörelsen i enlighet med det palestinska folkets fria vilja under de senaste månaderna, borde ha fått möjligheten att arbeta för det folk som valde den.
<P>
Istället för att belöna palestinierna för att de utövar sina demokratiska rättigheter, något man inte ofta ser i vår region, har de straffats för det. Jag förstår inte hur man kan införa ett embargo mot en regering som har blivit vald under demokratiska premisser och hur kollektiva sanktioner kan åläggas ett helt folk bara därför att det utövade sin demokratiska rättighet att välja vilka som ska styra det.
<P>
(Applåder)
<P>
Är det inte dubbelmoral att kräva fria val och sedan invända mot resultatet?
<P>
Lösningen av den palestinska frågan är sammankopplad med huruvida Israel är redo att uppfylla sina åtaganden att genomföra de internationella resolutioner som yrkar på ett tillbakadragande från de ockuperade arabiska områdena, grundandet av en fristående palestinsk stat med den heliga staden Jerusalem som huvudstad, att omedelbart upphöra med förstörandet av den palestinska infrastrukturen och dödandet och torterandet av civila vilket lett till att tio oskyldiga palestinier i de ockuperade områdena mist sina liv, senast vid massakern i Beit Hanoun. Detta är den väg som den palestinska frågan måste ta för att komma ur det dödläge som uppstått och vi tror att det internationella samfundet måste anstränga sig ännu mer för att snabbt hitta en lösning på problemet. Det skulle inte bara gynna Mellanöstern, utan hela världen.
<P>
Det finns inget behov av att hitta en genomgripande lösning på konflikten mellan arabvärlden och Israel. Detta bekräftades återigen genom det förödande krig som Israel nyligen förde mot Libanon. När nu striderna upphört och styrkorna i FN:s interimstyrka i Libanon (UNIFIL), där Qatar valde att medverka, har börjat utföra sitt arbete hoppas vi att Libanon kommer att tillåtas styra över hela sitt område och att Israel respekterar det.
<P>
Vad gäller Irak hoppas vi att landet kommer att kunna lösa den kris det befinner sig i nu, att det kommer att kunna bibehålla styret över och sammanhållningen i dess områden och att det irakiska folket kommer att återfå sin säkerhet och frihet. Jag är övertygad om att EU, väl medvetet om det hot som den irakiska situationen utgör mot den regionala stabiliteten i Mellanöstern, kommer att fördubbla sina ansträngningar och hjälpa Irak att lösa den farliga situation som landet befinner sig i idag.
<P>
Stabilitet i Mellanöstern fordrar också att Europaparlamentet fortsätter sina ansträngningar för att uppnå en fredlig lösning av det iranska kärnprogrammet, en lösning som bekräftar att landets målsättningar även i framtiden är fredliga och bevakas av Internationella atomenergiorganet. Vi vill här upprepa vårt krav på att Mellanöstern ska bli en region fri från kärnvapen och att Israel ska underteckna icke-spridningsfördraget.
<P>
(Applåder)
<P>
Innan jag avslutar mitt tal vill jag hänvisa till styrkan i samarbetet mellan EU och Staten Qatar i synnerhet och Gulfstaternas samarbetsråd i allmänhet. Staten Qatar har ända sedan undertecknandet 1989 av samarbetsfördraget mellan länderna i Gulfstaternas samarbetsråd och dåvarande EEG utvecklat sina relationer med EU inom olika områden. Enbart inom energiområdet har Qatar undertecknat avtal med ett antal EU-länder, däribland Italien, Belgien, Storbritannien och Spanien, för att sörja för deras naturgasbehov. Vi har också samarbeten inom andra områden som till exempel kultur, politik och ekonomi. Qatar och EU kommer på så vis att ytterligare kunna stärka sina band.
<P>
Jag vill återigen tacka er, må Guds fred och nåd välsigna er.
<P>
(Parlamentet gav talaren stående ovationer.)
<SPEAKER ID="094" NAME="Talmannen">
Tack för era ord, ers Höghet. Jag är säker på att de har bidragit till att skapa större förståelse för åsikterna i arabvärlden, i den islamitiska världen, om frågor som är av gemensamt intresse både för EU och för er.
<P>
Det har varit en ära för Europaparlamentet att ha er här. Tack så mycket.
<P>
(Applåder)
<P>
(Det högtidliga mötet avslutades kl. 12.30.)
