<CHAPTER ID="012-02">
2. Situationen i Thailand
<SPEAKER ID="250" NAME="Talmannen">
Nästa punkt är en debatt om sex resolutionsförslag om situationen i Thailand.
<SPEAKER ID="251" NAME="Marietje Schaake" LANGUAGE="EN">
Fru talman! Thailand går igenom en våldsam kris med rödskjortsdemonstranter på ena sidan, och armén och gulskjortorna på den andra. Runt 80 personer har redan mist livet, och nära 2 000 har skadats. Demokratin är hotad, och i landet råder undantagstillstånd utropat av regeringen.
<P>
Undantagstillståndet har resulterat i censur. Mediekanaler som tv, radio och Internet har blockerats. Att få stopp på våldet är mycket viktigt, och vi uppmuntrar alla parter till självbehärskning i den processen, men i försöken att återställa lugnet får inte undantagstillståndet missbrukas för att begränsa grundläggande och individuella rättigheter. Censuren måste upphöra och pressfriheten och yttrandefriheten måste återinföras. Dessa värderingar är viktiga för Europaparlamentet och dess värdefulla förbindelser med Thailand.
<SPEAKER ID="252" NAME="Cristian Dan Preda" LANGUAGE="RO">
Som vi alla har märkt, eftersom det har varit en huvudnyhet sedan i början av april, råder en stämning av politiskt våld i Thailand som landet inte har upplevt på de senaste tio åren. Till att börja med vill jag uttrycka min solidaritet med familjerna till de som fallit offer för våldet på gatorna. Jag skulle vilja beskriva det vi ser här å ena sidan som en konventionell konfrontation mellan yttrandefrihet och föreningsfrihet, å andra sidan som regeringens behov av att upprätthålla allmän ordning. Händelseförloppet har gått mycket snabbt de senaste dagarna och timmarna. Relativt lugn verkar ha återvänt till Bangkok, även om huvudstaden stod i lågor i går kväll efter regeringsstyrkornas ingripande.
<P>
Låt oss hoppas att en ny våldsspiral kan undvikas. För att garantera det krävs emellertid självbehärskning eftersom demokrati inte kan segra med våld. Jag anser att regeringen måste genomföra den färdplan som den presenterade den 3 maj. Jag anser också att utredningar av den senaste tidens händelser och straff för de skyldiga är åtgärder som måste vidtas för att garantera försoning.
<SPEAKER ID="253" NAME="Véronique De Keyser" LANGUAGE="FR">
Fru talman! Rödskjortornas demonstrationer slogs ner i blod. Utan att vilja förvärra situationen eftersom Europarlamentets förfarande vid brådskande ärenden kräver att vi mildrar krisen och finner lösningar och inte att vi hetsar mera ilska i folket, vill jag bara säga följande. För det första har alla medborgare rätt att sträva efter fria och rättvisa val. Det är en obestridlig rätt som hela det thailändska folket borde få ta del av. Det är ett alternativ som presenterades i ett visst skede av premiärminister Abhisit Vejjajiva och sedan avvisades av rödskjortorna. Vi måste nu återgå till det.
<P>
För det andra fördömer jag bruket av skarp eldgivning mot demonstranter och de senaste dagarnas våldsamma förtryck som enligt officiella källor har krävt minst 12 dödsoffer, bland annat en italiensk journalist, och flera skadade. Det är dags att stoppa våldet som har spridits över hela landet.
<P>
För att åstadkomma detta menar jag inte att vi ska ta ställning för den ena eller den andra sidan, men jag uppmanar den thailändska regeringen att främja en förhandlingslösning, att se till att undantagstillståndet inte inskränker individuella friheter eller yttrandefriheten, vilket enbart skulle öka spänningarna, och jag uppmanar den i synnerhet att överväga att återvända till valurnorna.
<P>
Det rådande kaoset hotar att splittra landet. I den nordöstra delen av landet, som är ett landsbygdsområde med laotisk kultur, hade det uppstått nästan rebelliskt motstånd mot den centrala delen, Bangkok och södern, som alla är demokratiska fästen. Detta hade kunnat leda till uppkomsten av kvasiterroriströrelser som skulle angripa vad som kan kallas för byråkratin och eliten, maktens bastioner.
<P>
Vi måste absolut återgå till val och till förhandlingar och få stopp på våldet men samtidigt se till att vidmakthålla friheter. Dessa är förstås mycket enkla ord och kanske ganska naiva med tanke på dagens våld. Parlamentets resolution har avsiktligt valts för att undvika en kraftig upptrappning av våldet i Thailand och lämna utrymme för dialog, men det innebär inte att vi kan avstå från alla upprop för demokratin.
<SPEAKER ID="254" NAME="Barbara Lochbihler" LANGUAGE="DE">
Fru talman! Bilden av ilska, våld och förödelse i Bangkok är fortfarande färsk i våra minnen. Även om uppmärksamheten nu till viss del har flyttats bort från den ytterst laddade situation i den thailändska huvudstaden är risken för fler våldsamma sammandrabbningar inte över i någon bemärkelse. Den våldsamma konflikten mellan de s.k. rödskjortorna och regeringen, understödd av armén, har redan lett till att över 70 personer har dödats och nästan 2 000 har skadats. Regeringen har meddelat att den tänker undersöka dödsfallen, och de senaste dagarnas dödsfall bör också omfattas av denna undersökning.
<P>
För att hitta en fungerande politisk lösning är det viktigt att beakta de grundläggande orsakerna till de upprepade protesterna och sammandrabbningarna. En del av den thailändska befolkningen är mycket missgynnad och socialt utestängd. Dessa människor är mycket kritiska till det orättvisa sättet som de behandlas på och deras bristande rättigheter. De kämpar mot deras jämförelsevis låga levnadsstandard. En annan faktor är den påfallande och utbredda korruptionen bland politiska ledare, men också bland personer med ansvarsfulla befattningar i det civila samhället. Om en hållbar lösning ska kunna uppnås måste dessa strukturella problem granskas och lösas. Det räcker inte med att enbart få stopp på fientligheterna.
<P>
Vi uppmanar alla parter i denna konflikt att på ett allvarligt och konstruktivt sätt medverka till att lösa denna stora kris. Båda sidorna måste dock enbart använda fredliga och demokratiska medel för att åstadkomma detta, och därför behöver de EU:s stöd.
<SPEAKER ID="255" NAME="Marie-Christine Vergiat" LANGUAGE="FR">
Fru talman! I flera veckor nu har rödskjortorna demonstrerat i Bangkok för att kräva att demokratin respekteras. Låt oss påminna oss om att fastän presidenten i den nuvarande regeringen enbart har suttit vid makten sedan december 2008, är den sittande regeringen ett resultat av en militärkupp som skedde i september 2006.
<P>
Vad krävde då rödskjortorna? Premiärministerns avgång, parlamentets upplösning och förtida val - kortfattat, demokrati. Den 4 maj 2010 meddelade premiärministern en försoningsplan som byggde på dessa berömda förtida val, men mordet den 13 maj på general Khattiya, rödskjortornas ledare, satte stopp för förhandlingarna.
<P>
Det är i detta sammanhang som vi har förberett resolutionen som har lagts fram här idag. I en militäroperation igår dödades flera personer, bland annat en italiensk journalist. För oss är det viktigt att den resolution som vi kommer att rösta om tar hänsyn till dessa händelser särskilt med tanke på att rödskjortornas högsta ledare omedelbart kapitulerade och uppmanade folket att behålla lugnet.
<P>
Det är egentligen tronföljden som sätts i fråga. Kungen har varit märkligt tyst. Budskapet som vi måste föra vidare är att demokrati inte kan påtvingas och att det är oacceptabelt att krossa demonstrationer genom att skicka in armén med order att skjuta så fort man får syn på någon. Resolutionen fördömer inte ens våldet. Vi kommer inte att rösta för den. Det thailändska folket har rätt till demokrati, och vi måste göra allt för att undvika en ny militärkupp.
<SPEAKER ID="256" NAME="Adam Bielan" LANGUAGE="PL">
Thailand, det land som fram till nyligen ansågs vara en bastion för demokrati i Sydostasien, har nyligen varit med om sina mest dramatiska händelser på nästan ett halvt sekel.
<P>
Striderna fortsätter i konflikten mellan anhängare till den förre premiärministern Thaksin Shinawatra, kända som rödskjortorna å ena sidan, och regeringen och armén å andra. Fler än 60 personer har dödats, däribland utländska medborgare och bland dem också EU-medborgare, nästan 2 000 personer har skadats och huvudstaden Bangkok har utsatts för omfattande förstörelse.
<P>
Offrens familjer förtjänar självklart vår sympati, beklagande och solidaritet, men vi måste också vara medvetna om att den thailändska nationen idag är mycket splittrad. Mänskliga rättigheter som t.ex. mötesfrihet och yttrandefrihet är väldigt begränsade, och konflikten kommer att bli mycket svår att lösa med fredliga och politiska medel.
<P>
Därför krävs påtryckning - internationell påtryckning, från bland annat Europeiska unionen - på båda sidorna i konflikten för att de ska återuppta diskussionerna och försöka lösa deras tvist med politiska medel och inte med våld.
<SPEAKER ID="257" NAME="Thomas Mann" LANGUAGE="DE">
Fru talman! Gatustriderna som har börjat likna ett inbördeskrig har krävt 75 dödsoffer och över 1 800 skadade bara sedan förra veckan. Demonstranternas ledare har kapitulerat efter de kraftiga militäroperationerna. Situationen i Bangkok fortsätter dock att eskalera. Jag har tagit emot telefonsamtal om detta både igår och idag. Vissa områden i huvudstaden hade hittills inte berörts av konflikten, men detta gäller inte längre. Situationen i nordost är också kaotisk. De dramatiska bilderna framför ett mycket tydligt budskap. Oavsett om människorna har röda, svarta, gula eller gröna skjortor på sig måste de upphöra med våldet och inte låta situationen eskalera ytterligare.
<P>
Gruppen för Europeiska folkpartiet (kristdemokrater) har en tydlig ståndpunkt. Objektiva diskussioner är det enda alternativet. Alla händelser måste undersökas av en oberoende kommission. Vi välkomnar den plan som främjar genomförandet av parlamentariska val. Herr Tajani! EU måste ta en aktiv roll och verka som medlare. Vi har de diplomatiska medel som krävs för att bryta våldskedjan och sätta igång en konstruktiv dialog. Vi måste agera därför att Thailand skakas i sina grunder.
<SPEAKER ID="258" NAME="Corina Creţu" LANGUAGE="RO">
Jag vill också uttrycka min solidaritet med de thailändska familjer som sörjer efter de våldsamma sammandrabbningarna i Bangkok. Situationen är ännu mer alarmerande med tanke på att det inte finns några verkliga utsikter att lösa den interna konflikten. Repressalier på gatorna i den thailändska huvudstaden, som har krävt tiotals dödsoffer och hundratals skadade, är absolut inget sätt att lösa de rådande problemen.
<P>
Det brutala bruket av våld och införandet av censur, som förbjuder tv-stationer att sända allt annat utom program godkända av regeringen, strider mot grundläggande mänskliga rättigheter. Egentligen har EU och den civiliserade världen skyldighet att fördöma bruket av vapenmakt mot civila och att kräva frigivandet av alla dem som gripits olagligt samt upprättandet av en undersökning, så oberoende som möjligt, av de dödsfall som har inträffat. Förlusten av människoliv ökar, om något, oppositionens oförsonlighet och triggar våldet som har spridit sig till den nordöstra delen av landet.
<P>
Det finns en risk att dessa gatustrider urartar till ett inbördeskrig. Jag anser att de internationella organisationerna, och främst FN, måste ingripa så fort som möjligt för att förhindra att situationen försämras ytterligare och för att främja utvecklingen av en nödvändig dialog mellan myndigheterna och oppositionen, eftersom detta är det enda demokratiska sättet att lösa den rådande krisen på fredlig väg.
<SPEAKER ID="259" NAME="Joe Higgins" LANGUAGE="EN">
Fru talman! Jag fördömer den thailändska regeringens och statens brutala förtryck av demonstranter i Bangkok och annanstans i Thailand. Trots propagandan att det rör sig om terrorister handlar det i allmänhet om fattiga bönder från norr och kring Bangkok, delar av städernas arbetarklass och deras familjer som ser demonstrationen som en kamp mot den enorma fattigdom och möda som de genomlider.
<P>
Tyvärr söker sig detta förtryckta folk till miljardären och förre premiärministern Thaksin Shinawatra för en lösning. Trots vissa populistiska åtgärder mot fattigdom när han satt vid makten, är herr Thaksin en företrädare för den kapitalistiska eliten som vilseleder massorna. På andra sidan står den nuvarande premiärministern Abhisit och hans parti som företräder andra delar av eliten.
<P>
Jag tror att de fattiga lantliga massorna och arbetarklassen i städerna i Thailand är i akut behov av en oberoende organisation som kämpar för deras rättigheter, och jag hoppas att nästa manifestation i Thailand blir en enad kamp av arbetare, fattiga bönder, studenter och ungdomar för att störta den korrumperade eliten och förstatliga Thailands rikedom och få demokratisk kontroll över den och i ett socialistiskt Thailand förändra människornas liv och kämpa för minoriteternas rättigheter.
<SPEAKER ID="260" NAME="Monica Luisa Macovei" AFFILIATION="PPE">
(EN) Fru talman! Jag fördömer att kulor användes mot demonstranter i Thailand: tusentals människor dog och hundratals skadades. Rapporter från Amnesty International, ögonvittnesberättelser och videoupptagningar visar tydligt hur militären sköt skarpa skott mot obeväpnade människor som inte alls utgjorde något hot mot soldaterna eller någon annan. Bland de döda finns läkare och barn.
<P>
De thailändska soldaterna måste sluta skjuta. Våld mot demonstranterna kan inte leda till och kommer inte att leda till en demokratisk lösning. Regeringen måste förstå att den kanske tillfälligt kan rensa gatorna genom att krossa demonstranterna men att de på det sättet inte löser de problem som drev ut folket på gatorna samt förstå att det mänskliga livet är viktigare än allt annat, så upphör med skjutandet.
<SPEAKER ID="261" NAME="Miroslav Mikolášik" AFFILIATION="PPE">
(SK) Demonstrationerna i Thailand har tyvärr pågått i flera veckor nu. Civilbefolkningen utsätts för våld och är de direkta offren för de blodiga konfrontationerna mellan beväpnade antiregeringsdemonstranter och statliga styrkor. Jag vill därför uttrycka min sympati för de som har förlorat familjemedlemmar.
<P>
I denna spända situation anser jag att det är av yttersta prioritet att båda parter avsäger sig fysiskt våld och förhindrar fler förluster av människoliv. Jag stöder också uppmaningen att omedelbart upphöra med det pågående våldet och att inleda en konstruktiv dialog i syfte att lösa konflikten på fredlig och demokratisk väg. Samtidigt uppmanar jag den thailändska regeringen att under undantagstillståndet inte bryta mot mänskliga rättigheter på ett omotiverat och oförsvarligt sätt.
<SPEAKER ID="262" NAME="Jaroslav Paška" AFFILIATION="EFD">
(SK) Den politiska konflikten i Thailand har hastigt vuxit till att bli en social oro som har lett till att flera demonstranter har dödats efter ingripanden från förtryckets styrkor. Om statens myndigheter använder rått våld och ohämmat förtrycker medborgarna i det egna landet måste detta fördömas.
<P>
Därför måste EU använda sitt politiska inflytande på parterna i konflikten och uppmana dem till en fredlig lösning av den politiska situationen så att thailändska medborgare slipper betala priset för de politiska konflikterna mellan ledarna för de enskilda grupperna. Den thailändska regeringen i synnerhet måste se till att finna en lugn och fredlig lösning på konflikten.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Fru talman, herr kommissionsledamot, mina damer och herrar! Utlys vapenvila och avskaffa censuren. Jag anser att kommissionen med stor beslutsamhet men också med stor konsekvens måste sträva efter att genomföra dessa två åtgärder enligt de värden som för parlamentet anses självklara.
<P>
För att i ett inbördeskrigsklimat likt det som råder i Thailand kunna återinrätta demokratin genom fria val - vilket ursprungligen diskuterades, hystes hopp om men numera betvivlas - krävs viktiga steg, nämligen att man blir medveten om att det internationella samfundet stöder det thailändska folket och återinrättandet av demokratin i landet.
<P>
Den viktigaste faktorn för att det internationella samfundet ska tillåtas engagera sig i detta skede är information, och därför får inte undantagstillståndet bli en form av förtäckt censur. Internet, tidningar och medier måste kunna informera det internationella samfundet om den dynamik som utspelar sig i Thailand så att det internationella samfundet med så stor kännedom som möjligt om omständigheterna ska kunna stödja återinrättandet av demokratin vid denna tidpunkt.
<SPEAKER ID="264" NAME="Antonio Tajani" LANGUAGE="FR">
Fru talman, ärade parlamentsledamöter! Thailand går igenom en tragisk fas i sin politiska historia. Landet, som är känt för sin ekonomiska och sociala dynamik, har för tillfället drabbats av en djup kris som kan komma att hota stabiliteten om inte en lösning på den rådande konflikten nås.
<P>
Krisen angriper verkligen landets hjärta: en stor del av befolkningen verkar ha tappat sitt förtroende för de institutioner som styr dem. Regeringen å sin sida kämpar för att genomföra de lösningar som de rådande förhållandena kräver. Detta har resulterat i en politisk sårbarhet som har lett till våldsamma konfrontationer och aggressionshandlingar som direkt påverkar mänskliga och grundläggande rättigheter. Det råder ständig osäkerhet över landets framtid. Under sådana förhållanden beklagar Europeiska unionen djupt att människor har dött, bland annat den italienska journalisten Fabio Polenghi, som dödades igår förmiddag under sammandrabbningar mellan demonstranter och soldater. Det finns ingen politisk eller ideologisk kris som kan rättfärdiga varken detta eller den beväpnade konfrontationen.
<P>
Unionens höga representant för utrikes frågor och säkerhetspolitik har redan vid två tillfällen uppmanat de stridande parterna att visa återhållsamhet. Inte ens ett undantagstillstånd kan tillåtas leda till överdrivna åtgärder när det gäller grundläggande rättigheter och rätten till yttrandefrihet. Dessa rättigheter hotas av det oproportionerliga bruket av våld.
<P>
För att förhindra att situationen försämras ytterligare är det ytterst viktigt att förhandlingarna återupptas. Kommissionen har noterat den färdplan som premiärminister Abhisit Vejjajiva har presenterat. Thailand kommer inte att ta sig ur den rådande krisen om landet inte tar itu med sina stora strukturproblem. Alla parter som är inblandade i landets styre måste erkänna de legitima krav som de missgynnade samhällsgrupperna ställer. Det är ett nödvändigt steg för nationell försoning. Thailand måste därför se till att samstämmighet uppnås bland parterna om hur man ska röra sig mot ett skarpare samhälle.
<P>
Som partner till Thailand är Europeiska unionen redo att stödja landet så långt det är möjligt under denna komplexa process.
<SPEAKER ID="265" NAME="Talmannen">
Debatten är härmed avslutad.
<P>
Omröstningen kommer att äga rum omedelbart.
<P>
Skriftliga förklaringar (artikel 149)
<SPEAKER ID="266" NAME="Bruno Gollnisch  " LANGUAGE="FR">
Thailand går igenom en mycket tuff period i sin historia. Leendets land har blivit ett land av tårar och blod och kanske imorgon ett land med inbördeskrig mellan regeringsstyrkorna och de s.k. rödskjortorna. Hur kunde saker och ting komma till punkten att en demonstration för demokratiska val ledde till dussintals döda och tusentals skadade, det politiska mordet på en oppositionsledare, scener av urbant gerillakrig, början på uppror i flera provinser och utfärdandet av undantagstillstånd och utegångsförbud? Kungen är en mycket respekterad person i landet men verkar oförmögen att minska spänningarna. Fortsatt osäkerhet kring tronföljden tyder på att instabiliteten kommer att fortsätta. Våldet måste upphöra. Den nuvarande regeringen kom visserligen till genom val, men det hölls efter en militärkupp och efter att oppositionspartierna upplösts. Orättvisan måsta upphöra. Den enda lösningen är att ett allmänt val genomförs snabbt och att samtliga partiers politiska frihet återställs innan dess, för att säkerställa att valet blir demokratiskt. EU borde utnyttja sina goda ekonomiska och politiska förbindelser med Thailand för att genomföra denna lösning.
