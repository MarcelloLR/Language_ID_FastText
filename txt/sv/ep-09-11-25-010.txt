<CHAPTER ID="010">
Telekom (undertecknande av rättsakter)
<SPEAKER ID="255" NAME="Talmannen">
Vi har nu nått fram till ett viktigt skede där Åsa Torstensson och jag alldeles strax kommer att underteckna några mycket viktiga handlingar som rör det s.k. telekompaketet. De rättshandlingar som utgör telekompaketet har antagits genom ett medbeslutandeförfarande. Elektronisk kommunikation och Internet är numera centrala verktyg i vårt moderna samhälle och detta lagstiftningspaket är ett bra exempel på hur vårt arbete kan hjälpa människor och påverka deras vardag.
<P>
Särskilt bör nämnas det ändrade direktivet om ett gemensamt regelverk för elektroniska kommunikationsnät och kommunikationstjänster. Föredragande var vår kollega Catherine Trautmann och hon är med oss här i dag. Att direktivet antogs först vid tredje behandlingen visar vilken stor arbetsinsats som krävdes för att vi skulle kunna nå fram till den bästa lösningen för medborgarna. Det nya direktivet innebär en effektivare och mer strategisk hantering av radiofrekvenser, ökad konkurrens och bättre möjligheter att investera i Internet i framtiden.
<P>
Med direktivet om samhällsomfattande tjänster och användares rättigheter, vars föredragande var vår kollega Malcolm Harbour, tar vi också ett viktigt steg mot att kunna erbjuda bättre tjänster. Vi ville stärka konsumentens rättigheter, skydda människors integritet och personuppgifter och göra det möjligt för alla medborgare att behålla sitt mobiltelefonnummer när de byter operatör och att numret ska vara aktiverat igen inom en arbetsdag.
<P>
Avslutningsvis har parlamentet och rådet, i syfte att uppnå dessa principer på ett bättre och mer sammanhållet sätt, beslutat att inrätta en europeisk organisation bestående av 27 nationella operatörer. Parlamentets föredragande i frågan var Pilar del Castillo Vera.
<P>
Jag vill därför uttrycka min stora uppskattning för det arbete som föredragandena alltid lägger ner. Jag vill också tacka alla dem som med hårt arbete har bidragit till framgångarna med direktiven. Många personers insatser ligger bakom denna framgång. Särskilt gäller det de på varandra följande ordförandeskapen, framför allt det tjeckiska och det nuvarande svenska ordförandeskapet, som var ansvariga för den andra respektive tredje behandlingen.
<P>
I denna stund vill jag mest av allt rikta ett stort tack till kommissionsledamoten och Europeiska kommissionen för utarbetandet av detta telekompaket, som utgör ett av flera goda resultat som har uppnåtts under den senaste femåriga mandatperioden. Vi vill gratulera till väl utfört arbete. Samarbetet med kommissionen är till stor hjälp för oss och det påverkar också hur medborgarna ser på vårt arbete.
<P>
Naturligtvis är våra tre föredraganden värda all uppskattning, liksom ordföranden för utskottet för industrifrågor, forskning och energi, vår kollega Herbert Reul, och Europaparlamentets vice talman, Alejo Vidal-Quadras, som var ordföranden för Europaparlamentets delegation till förlikningskommittén. Som ni förstår är det många personer som har bidragit till denna framgång.
<P>
I egenskap av talman vill jag på Europaparlamentets ledamöters, men framför allt EU:s medborgares, vägnar uttrycka stor respekt och uppskattning - detta är ett strålande exempel på hur vi kan åstadkomma någonting som medborgarna verkligen önskar, någonting som gör deras liv enklare. Gratulerar!
<SPEAKER ID="256" NAME="Åsa Torstensson">
rådets tjänstgörande ordförande. - Herr talman! Jag vill börja med att understryka hur glad jag är över att vi i dag tillsammans kan underteckna telekompaketet. Paketet innebär att konkurrensen och konsumentskyddet stärks i EU. Vi får ett modernt och uppdaterat regelverk på ett område där utvecklingen går rasande snabbt.
<P>
Jag vill också passa på att tacka alla inblandade för ett oerhört starkt och gott arbete och ett mycket kreativt samarbete. Ett särskilt tack vill jag rikta till Europaparlamentets vice talman Alejo Vidal-Quadras, utskottsordförande Herbert Reul och de tre föredragandena från parlamentet, Catherine Trautmann, Pilar del Castillo Vera och Malcolm Harbour, som liksom mina kolleger i ministerrådet har gjort ett oerhört viktigt arbete för att vi skulle kunna knyta ihop telekompaketet.
<P>
Samarbetet gjorde att vi lyckades nå en överenskommelse som tydligt visar på Internets stora och avgörande betydelse för yttrandefrihet och informationsfrihet, samtidigt som vi inte bröt mot fördraget.
<P>
Telekompaketet är en stor seger för EU:s alla konsumenter. Jag tackar återigen alla för det arbete som lagts ned för att vi skulle nå denna överenskommelse.
