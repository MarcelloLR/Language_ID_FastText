<CHAPTER ID="012-19">
19. Konsumenträttigheter (slutomröstning) (
<SPEAKER ID="173" NAME="Andreas Schwab">
föredragande. - (DE) Fru talman! Jag ska fatta mig kort. Omröstningen hölls faktiskt i mars, och det rör sig nu om slutomröstningen. Eftersom det tog oss tre år att komma fram till denna kompromiss vill jag påpeka att rådet och kommissionen samarbetade synnerligen effektivt här. Framför allt det ungerska och det belgiska ordförandeskapet gjorde ett utmärkt arbete. Mina ledamotskolleger i de andra grupperna, Evelyne Gebhardt, Robert Rochefort, Emilie Turunen, Kyriacos Triantaphyllides och Rainer Wieland, och framför allt du, Diana Wallis, i din egenskap av medföredragande, har bidragit oerhört mycket. Jag vill tacka er varmt för det. Jag anser att detta direktiv kommer att utgöra ett viktigt steg i utvecklingen av den inre marknaden i både konsumenternas och företagens intresse.
<SPEAKER ID="174" NAME="Martin Schulz">
för S&D-gruppen. - (DE) Fru talman! Det här är som vi vet en demokratisk institution, och då och då måste vi tillämpa de demokratiska reglerna. Jag har därför valt att tala igen nu när arbetet med detta paket ska slutföras, för jag har en viktig fråga att ställa om detta paket på min grupps vägnar. Ni har en tydlig majoritet för er hållning. Det råder det ingen tvekan om och vi har accepterat situationen, även om vi inte håller med er. Men eftersom processen ännu inte slutförts har jag en fråga. Svaret på den frågan får stor betydelse för hur vår grupp ställer sig till kommande förfaranden.
<P>
Vi har nu tagit upp två viktiga punkter genom frågor till rådet i Wortmann-Kool-betänkandet och Ferreirabetänkandet, där parlamentets ståndpunkt anges och rådet uppmanas att nu ändra sin ståndpunkt. Det är gott och väl. Nu vill jag ställa följande fråga till er: Vad tänker ni göra om rådet inte ändrar sin ståndpunkt? Kommer ni att förkasta paketet? Får vi en andra behandling? I så fall är vi redo att strida om detta hela vägen tillsammans med er. Eller kommer ni att godkänna paketet ändå? Med hänsyn till uppskjutandet anser jag att det här är en ytterst viktig fråga för parlamentet.
<SPEAKER ID="175" NAME="Talmannen">
Herr Schulz! Jag gav dig ordet men jag vill inte ha en uppenbart politisk debatt om det ärende vi just röstat om.
<P>
(Applåder)
<P>
Det här kan komma att ta tid. Vi har oerhört många omröstningar att klara av. Den politiska debatten fortsätter.
<P>
(Protester)
<P>
Jag ger Joseph Daul och Guy Verhofstadt ordet helt kort och sedan avslutar vi.
<SPEAKER ID="176" NAME="Joseph Daul">
för PPE-gruppen. - (FR) Fru talman! Du vet att jag alltid fattar mig kort.
<P>
Martin, vi är sanna demokrater - du respekterar demokrati och det gör vi också. Det är sant att det är lättare att vinna än att förlora. Vi kommer att fortsätta förhandlingarna, och i början av juli kommer vi att hålla en slutomröstning om betänkandet efter förhandlingarna.
<SPEAKER ID="177" NAME="Guy Verhofstadt">
för ALDE-gruppen. - (EN) Fru talman! Jag vill bara på min grupps vägnar säga till Martin att vi kommer att fortsätta kämpa för detta viktiga paket och för omröstningen i parlamentet - och det gäller paketets alla delar.
<P>
Och vi kommer att fortsätta förhandla och kämpa, så han kan räkna med oss. Men efter den här omröstningen räknar jag nu också med konstruktiv hjälp från socialdemokraterna för att vinna denna strid.
<SPEAKER ID="178" NAME="Rebecca Harms">
för Verts/ALE-gruppen. - (DE) Fru talman, mina damer och herrar. I morse läste jag i en tysk dagstidning en gripande vädjan för EU:s framtid från tre av mina ledamotskolleger. En sådan uppvisning i enighet är normalt sett alltid mycket rörande. Men det är uppenbart att denna enighet, när det handlar om förordningen om finansmarknaderna och vägandet av social rättvisa, är svag i detaljerna. Jag menar att vi inte får försöka dölja de politiska meningsskiljaktigheterna i det här skedet, utan att vi för EU-medborgarnas skull öppet bör argumentera och debattera om politikens inriktning, även i kristider.
<SPEAKER ID="179" NAME="Talmannen">
Kommissionen har skickat oss följande uttalande om de ändringsförslag som parlamentet antagit.
<P>
”Kommissionen erinrar om sitt åtagande att se till att medlemsstaterna upprättar jämförelsetabeller där de genomförandeåtgärder de antar kopplas till EU-direktivet, och att de lämnas till kommissionen inom ramen för införlivandet av EU-lagstiftningen, för medborgarnas skull, för att åstadkomma bättre lagstiftning och ökad öppenhet och för att underlätta granskningen av nationella reglers överensstämmelse med EU-bestämmelser.
<P>
Kommissionen beklagar det bristande stödet för den bestämmelse i förslaget till Europaparlamentets och rådets direktiv om konsumenträttigheter och om ändring av rådets direktiv 93/13/EEG och Europaparlamentets och rådets direktiv 1999/44/EG och upphävande av rådets direktiv 85/577/EEG och Europaparlamentets och rådets direktiv 97/7/EG som syftar till att göra det obligatoriskt att upprätta jämförelsetabeller.
<P>
Kommissionen kan, för att visa kompromissvilja och säkra ett omedelbart antagande av förslaget, godta att den obligatoriska bestämmelsen om jämförelsetabeller i artikeltexten ersätts med ett motsvarande skäl där medlemsstaterna uppmanas att upprätta dessa tabeller.
<P>
Kommissionens ståndpunkt i detta ärende ska dock inte ses som något prejudikat. Kommissionen kommer att tillsammans med Europaparlamentet och rådet fortsätta finna en lämplig lösning på denna övergripande institutionella fråga.”
