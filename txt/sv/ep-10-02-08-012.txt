<CHAPTER ID="012">
Arbetsplan
<SPEAKER ID="018" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet torsdagen den 4 februari 2010 (artikel 137 i arbetsordningen) har delats ut. Följande ändringar har föreslagits:
<P>
Måndag:
<P>
Inga ändringar.
<P>
Tisdag:
<P>
Europeiska folkpartiets grupp (kristdemokrater) har begärt att rådets och kommissionens uttalanden om den svåra monetära och ekonomiska situationen i länder i euroområdet tas med på föredragningslistan. Detta rör medlemsstater med finansiella svårigheter.
<SPEAKER ID="019" NAME="Corien Wortmann-Kool">
för PPE-gruppen. - (NL) Det är viktigt att parlamentet diskuterar den senaste utvecklingen i euroområdet och även de åtgärder som Europeiska kommissionen vidtar med hänsyn till de länder i euroområdet som befinner sig i riskzonen.
<P>
Vi har sett att utvecklingen de senaste veckorna har fått mycket stora konsekvenser för eurons växlingskurs och att den även har lett till turbulens på finansmarknaderna. Före torsdagens informella sammanträde vill vi därför att rådet och kommissionen inte bara uttalar sig om de planer som redan har föreslagits, utan även säger något om de åtgärder som fortfarande kan vidtas för att återskapa förtroendet för euron så fort som möjligt.
<SPEAKER ID="020" NAME="Hannes Swoboda" LANGUAGE="DE">
Herr talman! Jag vill bestämt stödja detta förslag. Det är viktigt att vi diskuterar denna fråga och tar itu med de grundläggande problemen utan att hamna i ett partipolitiskt käbbel om vem som bär ansvaret för krisen.
<P>
Jag begär två saker. För det första bör vi, om mina kolleger från Europeiska folkpartiets grupp (kristdemokrater) samtycker, ta med ”sociala konsekvenser” i titeln för att tydliggöra att det är de sociala konsekvenserna av krisen i dessa länder som det gäller.
<P>
För det andra vill vi även tala till kommissionen, men vi vill debattera detta med de ledamöter av kommissionen som kommer att ansvara för denna fråga i framtiden. Eftersom den nya kommissionen ännu inte har tillträtt, bör vi be att kommissionens ordförande själv närvarar vid denna debatt eller skickar någon som kommer att få en post i den nya kommissionen, till exempel Joaquín Almunia eller Olli Rehn. Det vore klokt att ha en interlokutör under denna svåra och viktiga debatt som kommer att bli ansvarig för detta område i kommissionen.
<SPEAKER ID="021" NAME="Talmannen">
Om vi godtar denna begäran och tar med den som en punkt på föredragningslistan kommer företrädare från kommissionen att närvara. Jag ska tala med José Manuel Barroso om detta. Är det någon som vill uttala sig mot denna begäran? Ingen ser jag. Vi fortsätter nu med omröstningen. Vem är för detta förslag?
<SPEAKER ID="022" NAME="Corien Wortmann-Kool" LANGUAGE="NL">
Jag vill med eftertryck stödja Hannes Swobodas förslag. Detta handlar självklart om alla konsekvenser, inklusive de sociala.
<SPEAKER ID="024" NAME="Ioannis Kasoulides" LANGUAGE="EN">
Herr talman! I själva verket rör det sig om tre resolutioner som har antagits av utskottet för utrikesfrågor som granskar kommissionens framstegsrapport om utvidgningen.
<P>
De kan därför ses, granskas och diskuteras som en helhet.
<SPEAKER ID="026" NAME="Marta Andreasen" LANGUAGE="EN">
Herr talman! Jag vet att ni hade en fullspäckad dagordning vid talmanskonferensens sammanträde förra veckan och att det inte fanns mycket tid till att diskutera ett tillägg av denna punkt på föredragningslistan. Men som ni alla märkte uttryckte ledamöter från olika politiska grupper sin oro under plenarsammanträdet i januari över det som framfördes i fråga om överträdelserna av utländska fastighetsägares rättigheter i Spanien. Kommissionen har möjlighet att ge ett svar på onsdag kväll.
<P>
Jag uppmanar därför våra kolleger att stödja detta förslag. Å EFD-gruppens vägnar uppmanar jag er att genomföra en omröstning med namnupprop. Om en majoritet är för detta förslag vill jag föreslå en andra omröstning med namnupprop för att avsluta debatten med en resolution.
<SPEAKER ID="027" NAME="Gerard Batten" AFFILIATION="EFD">
(EN) Herr talman! Jag stödjer Marta Andreasens förslag eftersom flera av våra väljare skriver till oss om detta problem, och jag anser att detta är något som parlamentet bör debattera.
<SPEAKER ID="028" NAME="Guy Verhofstadt" LANGUAGE="FR">
Herr talman! Jag kan helt enkelt konstatera att en mycket antieuropeisk grupp utnyttjar Europaparlamentet för att ta upp denna fråga. Detta är ett steg i rätt riktning, men jag är ändå emot det, herr talman.
<P>
(Applåder)
<SPEAKER ID="030" NAME="Gerard Batten" AFFILIATION="EFD">
(EN) Herr talman! Jag ber om att få ta upp en mycket kort ordningsfråga. Min kollega där borta (Guy Verhofstadt) kallade oss för antieuropeiska. Detta stämmer inte. Vi är mot Europeiska unionen.
<SPEAKER ID="031" NAME="Talmannen">
Det var inte någon ordningsfråga. Jag ber er att inte kommentera detaljer när vi håller på att fastställa föredragningslistan. Det finns inte tid för sådana saker.
<P>
Torsdag:
<P>
Europeiska enade vänstern/Nordisk grön vänster har lämnat in ett förslag beträffande debatten om fall med kränkningar av de mänskliga rättigheterna samt av demokratiska och rättsstatliga principer. Gruppen föreslår att debatten om Madagaskar ersätts med en debatt om dödsstraff, närmare bestämt fallet med Mumia Abu-Jamal.
<SPEAKER ID="032" NAME="Sabine Lösing" LANGUAGE="DE">
Herr talman! Vi anser inte att punkten om Madagaskar är särskilt viktig i dag. Vi ber därför att vi använder denna tid för att debattera fallet med Mumia Abu-Jamal, den afroamerikanske journalisten som förklarades skyldig till ett polismord 1982 efter en rättegång som baserades på indicier.
<P>
Mumia Abu-Jamal har dömts till döden och har suttit i dödscell i 30 år. Det finns ännu inte någon tillfredsställande förklaring av omständigheterna kring mordet och det har aldrig gjorts någon riktig undersökning av bevisen. Hur som helst är dödsstraff enligt vår mening en av de mest uppenbara kränkningarna av de mänskliga rättigheterna. Trots att dödsstraffet hade kunnat omvandlas till livstids fängelse under denna rättegång, avslog åklagarsidan denna möjlighet i slutet av januari. Abu-Jamals liv är nu i större fara än någonsin tidigare. Vi vill att denna fråga debatteras i kammaren så att vi kan besluta vilka åtgärder vi ska vidta för att se till att detta dödsstraff hävs och att Mumia Abu-Jamal får möjlighet att bevisa sin oskuld i en rättvis rättegång.
<SPEAKER ID="033" NAME="Véronique De Keyser" LANGUAGE="FR">
Herr talman! Jag bestrider inte det faktum att Mumia Abu-Jamals situation är kritisk och att fallet verkligen förtjänar att tas upp. Situationen i Madagaskar är dock fullständigt kaotisk. Hela landet lider till följd av ett övergångsstyre som infördes på olaglig väg och som för detta land mot anarki.
<P>
Det är mycket svårt att säga till er att det ena skulle vara viktigare än det andra. Jag anser att vi ska bevara punkten med Madagaskar. Ni, herr talman, skulle återigen kunna försöka få Förenta staterna att upphäva dödsstraffet. Detta kommer inte att vara första gången, och jag är tyvärr rädd för att det inte heller kommer att bli den sista. Hur som helst vägrar jag, å min grupps vägnar, ett tillbakadragande av den resolution som vi har utarbetat om Madagaskar där en hel befolkning befinner sig i stor fara.
<SPEAKER ID="034" NAME="Talmannen">
Jag kommer att granska problemet noggrant och uttala mig om detta i enlighet med ert förslag.
<P>
(Parlamentet avslog begäran.)
<P>
(Föredragningslistan antogs.)
