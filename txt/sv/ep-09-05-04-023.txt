<CHAPTER ID="023">
Föroreningar förorsakade av fartyg och sanktioner för överträdelser (debatt)
<SPEAKER ID="205" NAME="Talmannen">
Nästa punkt är betänkandet av Luis de Grandes Pascual, för utskottet för transport och turism, om förslaget till Europaparlamentets och rådets direktiv om ändring av direktiv 2005/35/EG om föroreningar förorsakade av fartyg och införandet av sanktioner för överträdelser - C6-0142/2008 -.
<SPEAKER ID="206" NAME="Luis de Grandes Pascual">
föredragande. - (ES) Herr talman, kommissionens vice ordförande och kommissionsledamot Antonio Tajani med ansvar för transportfrågor, rådets ordförande, mina damer och herrar! Personligen kan jag inte föreställa mig en bättre avslutning på parlamentets valperiod än godkännandet av detta förslag till direktiv om föroreningar orsakade av fartyg och införandet av sanktioner för överträdelser, inklusive straffrättsliga sanktioner för brott som gäller föroreningar. Jag hoppas att alla kommer att stödja det.
<P>
Det samförstånd vi har nått visar att vi har ett omfattande stöd för förslaget och att det kommer att godkännas i morgon vid första behandlingen. Frånsett den enorma insats som de tre institutionerna har gjort under förhandlingsfasen beror detta huvudsakligen på att vi är överens om att EU måste vidta åtgärder för att bekämpa allvarliga miljöbrott.
<P>
Medlemsstaterna var visserligen misstrogna i början, eftersom de åtgärder som ska godtas - EU:s ökade befogenhet på det straffrättsliga området - inte bygger på en reform av fördragen utan i stället kommer att uppnås genom lagstiftning som dessutom är obestridlig och av enorm betydelse.
<P>
Allt detta härrör från behovet av att råda bot på omfattande problem inom sjötransporterna, t.ex. den oroväckande ökningen av olagliga utsläpp av förorenande ämnen från fartyg. Även om vi redan har internationella bestämmelser som ska minska denna situation (Marpolkonventionen 73/78), ser vi allt större brister när det gäller tillämpningen och efterlevnaden. Dessutom har vi konstaterat att de befintliga regelverken för civilrättsligt ansvar när det gäller föroreningar från fartyg inte är tillräckligt avskräckande.
<P>
Försyndelserna inom bestämda områden av de europeiska kustlinjerna är så vanliga att en del ansvariga personer inom sjötransportsektorn i praktiken föredrar att göra sig skyldiga till olagliga föroreningar, eftersom det blir billigare för dem att betala administrativa sanktioner än att följa lagstiftningen på området. Detta beteende har omvandlat den tidigare principen ”förorenaren betalar” till principen ”betala för att kunna förorena”.
<P>
Genom att införa straffrättsliga sanktioner på grund av det allvar och den sociala stämpel dessa medför jämfört med administrativa sanktioner, försöker EU avhålla möjliga förorenare från eventuella överträdelser.
<P>
Reformen är ett resultat av förhandlingar med rådet som representeras av det tjeckiska ordförandeskapet - som förresten förtjänar beröm eftersom det har haft gott om politiska svårigheter att hantera under sin mandattid. Reformen är en strukturreform av direktivet som inte påverkar grundpelarna i parlamentets uppdrag. Den följer även subsidiaritetsprincipen genom att direktivet fastställer principerna för sanktionsåtgärder med villkor som har definierats i domstolens beslut samtidigt som det är medlemsstaternas uppgift att fastställa strafftyperna.
<P>
Vidare konsolideras skillnaden mellan mindre allvarliga utsläpp och allvarliga överträdelser, och straffen för dessa brott fastställs. Så långt har vi lyckats. Vi var helt enkelt tvungna att upprepa de överenskommelser som ingåtts tidigare i debatten och godkännandet av direktiv 2005/35/EG och av rådets rambeslut 2005/667/RIF, men enligt den nya rättsliga grunden, eftersom de tidigare nämnda bestämmelserna gör det möjligt för gemenskapslagstiftaren att vidta åtgärder som rör medlemsstaternas straffrätt.
<P>
Detta ändringsförslag kommer att göra det möjligt för oss att gå ett steg längre i kampen mot miljöbrott inom sjötransportsektorn. Den största nyheten i förslaget är att det gör gällande att även upprepning av mindre allvarliga utsläpp som medför förorening av vattnet kan utgöra ett brott, och det är något som jag själv har hävdat redan från första dagen.
<P>
Jag är glad över att jag inte har kämpat ensam, för parlamentet har gett mig sitt stöd genom ledamöter i utskottet för transport och turism. Kommissionen och rådet förstod till slut innebörden och vikten av mitt förslag.
<P>
Jag vill framföra mitt djupaste tack till skuggföredragandena som har hjälpt mig i min strävan och som har gett mig stöd i de hårda förhandlingarna med rådet och kommissionen. Jag vill tacka föredragandena för yttrandet från utskottet för rättsliga frågor och utskottet för miljö, folkhälsa och livsmedelssäkerhet för deras bidrag. Vi har slutligen nått en kompromisslösning om vilket datum direktivet ska träda i kraft. Det kommer att ske inom de kommande 12 månaderna.
<P>
Jag anser att vi i dag har all anledning att vara nöjda. EU har stärkt sin position som ledare inom sjöfartssäkerheten genom antagandet av denna lagstiftning och genom godkännandet av det tredje sjöfartspaketet i början av mars. Jag är säker på att vi kommer att fungera som förebilder för andra.
<SPEAKER ID="207" NAME="Antonio Tajani" LANGUAGE="IT">
Herr talman, ärade ledamöter! Kommissionen är mycket glad över det resultat vi har nått som kommer att leda till att ett nytt direktiv antas som ändrar det föregående direktivet.
<P>
Direktivet kommer att fylla det rättsliga tomrum som skapades då EG-domstolens beslut upphävde rambeslut 2005/667, i vilket karaktären, typen och nivån på straffrättsliga sanktioner för olagliga utsläpp av förorenande ämnen i havet fastställdes. När direktivet har antagits kommer det att vara möjligt att på ett effektivare sätt bekämpa dem som ansvarar för föroreningarna i havet. Den text som parlamentet snart kommer att godkänna är därför ett viktigt tillägg till det tredje sjösäkerhetspaketet som undertecknades av både parlamentets och rådets ordförande vid den förra sammanträdesperiodens slut.
<P>
Den kompromisstext som diskuteras för närvarande skiljer sig något från kommissionens ursprungliga förslag, även om de viktigaste punkterna är oförändrade. Det handlar för det första om vilka sanktioner som ska införas för olagliga utsläpp och för det andra om möjligheten att väcka åtal mot alla som ansvarar för sådana utsläpp, även juridiska personer.
<P>
Kommissionen stöder texten av den anledningen, även om den inför separat behandling för mindre allvarliga överträdelser och upprepade mindre allvarliga överträdelser. Å andra sidan uppskattar jag att rådet och parlamentet ansåg det vara önskvärt att utsläpp som inte försämrar vattenkvaliteten inte nödvändigtvis blir föremål för straffrättsliga förfaranden. Jag anser i högre grad än parlamentet att små utsläpp ska vara straffbara. För även om de inte är allvarliga kan de leda till verklig förorening av havsmiljön just för att de upprepas.
<P>
Den kompromiss vi har uppnått kring frågan om upprepade mindre allvarliga överträdelser innehåller en mer specifik definition av ”upprepade” och kan därför godtas av kommissionen. Jag vill upprepa att kommissionen är nöjd med resultatet tack vare det arbete som har utförts av kommissionens personal och ledamöterna i parlamentet. Jag anser därför att vi i dag kan hävda att vi är glada över att kunna sända ett budskap om att minska föroreningarna av haven.
<SPEAKER ID="208" NAME="Marios Matsakis">
föredragande för yttrandet från utskottet för miljö, folkhälsa och livsmedelssäkerhet. - (EN) Herr talman! Det rättsliga tomrum som skapades genom EG-domstolens beslut i denna fråga nödvändiggjorde ändringen av det direktiv som diskuteras. Det är otroligt att ett misstag som gäller den rättsliga grunden har orsakat en försening i genomförandet av ett sådant viktigt direktiv, och detta har utan tvivel varit till nackdel för vår havsmiljö. Alla inblandade kan och måste lära sig av detta för att undvika liknande händelser i framtiden.
<P>
Det viktigaste i detta skede är att snabbt ändra förslaget till direktiv och se till att det blir aktuellt för genomförande så snart som möjligt. Först då kan vi vänta oss att man kan kontrollera det utbredda problemet med ökad förekomst och omfattning av olagliga tankrengöringar med förorenande ämnen från fartyg och först då kommer vår uppgift att kämpa för att hålla våra hav rena ha verkliga förutsättningar att lyckas.
<P>
Slutligen vill jag tacka föredraganden för det utmärkta arbete som han har gjort med detta betänkande.
<SPEAKER ID="209" NAME="Eva Lichtenberger">
föredragande av yttrandet från utskottet för rättsliga frågor. - (DE) Herr talman! Förorening av havet är endast något vi fokuserar på när det har hänt en allvarlig olycka. Då förekommer viktiga debatter om hoten mot haven från de pågående föroreningarna. Men däremellan ignoreras ämnet tyvärr alltid i stor utsträckning. Vi måste ta de ständiga och upprepade lagöverträdelserna på allvar. De bidrar på ett markant och dramatiskt sätt till hotet inte bara mot haven utan även mot kustlinjerna.
<P>
Jag vill tacka de ledamöter som vi har diskuterat frågan med för deras orubbliga inställning om att skydda haven. Jag kommer från ett land som är avskuret från havet, men som europé känner jag ändå ansvar för att skydda haven mot de pågående föroreningarna som orsakas av tarvliga affärsintressen. Vi måste även införliva principerna i det tredje sjöfartspaketet som utskottet för rättsliga frågor har föreslagit och som vi har ett trängande behov av.
<SPEAKER ID="210" NAME="Georg Jarzembowski">
för PPE-DE-gruppen. - (DE) Herr talman, kommissionens vice ordförande! Gruppen Europeiska folkpartiet (kristdemokrater) och Europademokrater stöder det ändrade direktivet som har förhandlats fram av föredraganden med rådet och som inför sanktioner mot föroreningar från fartyg. Vi vill framföra våra varmaste lyckönskningar till honom för det arbete han har utfört. Vi vill även gratulera kommissionens vice ordförande, för utan kommissionens hjälp skulle det inte ha varit möjligt att nå en överenskommelse med rådet i första behandlingen. Det är en stor dag för oss när vi nu kan avsluta detta viktiga ärende mot slutet av denna period.
<P>
Det är viktigt att komma ihåg att de nya bestämmelserna blev nödvändiga då EG-domstolen i sina domstolsbeslut mellan 2005 och 2007 slutgiltigt gjorde det fullständigt otvetydigt att lagstiftning, däribland straffrätt, är tillåtet på grundval av den första pelaren. Vi behöver denna lagstiftning för att skydda haven från fartyg och från fartygschefers, skeppsredares och andras beteende. Hittills har lagstiftningen om civilrättsligt ansvar inte varit tillräckligt avskräckande.
<P>
Det är mycket billigare att släppa ut olagliga ämnen i havet. Det kan väl inte vara rätt. Därför behöver vi effektiva sanktioner. Jag vill tacka föredraganden för detta trepartsavtal som har uppnåtts mellan samtliga tre institutioner. Det är uppenbart att allvarliga föroreningar från fartyg måste klassificeras och bestraffas som en straffbar handling och att mindre allvarliga föroreningar från fartyg kan betraktas som en förseelse, så att det finns en åtskillnad mellan graden av allvar i de två aktiviteterna. Men min tredje punkt är mycket viktig och handlar om att upprepade mindre allvarliga föroreningar från fartyg nu betraktas som en straffbar handling, eftersom de bidrar till de totala föroreningarna av haven och att de är inte en bagatellartad fråga.
<P>
Vi måste sända tydliga signaler i detta hänseende och vi uppmanar medlemsstaterna - och jag hoppas att någon kan vidarebefordra denna uppmaning till rådet - att genomföra detta direktiv omedelbart. Vi kan endast skydda haven genom avskräckande straff.
<SPEAKER ID="211" NAME="Silvia-Adriana Ţicău" LANGUAGE="RO">
Även jag vill tacka Luis de Grandes Pascual. Jag vill även nämna att föroreningar av havet faktiskt är ett ämne som vi måste diskutera oftare. Tyvärr kan jag visa ett exempel från Svarta havet där de kraftiga föroreningarna bara under de två senaste åren har gett upphov till en fyrdubbel ökning av algvolymen. Detta beror just på mycket höga koncentrationer av nitrater.
<P>
Det är uppenbart att sjötransporterna tyvärr ansvarar för en del av föroreningarna. Syftet med detta direktiv är i själva verket att få bukt med olagliga utsläpp från fartyg som antingen görs genom försumlighet, med uppsåt eller genom vårdslöshet. I praktiken harmoniserar direktivet definitionen av föroreningar från fartyg orsakade av fysiska personer eller juridiska personer, omfånget av ansvaret för detta och sanktionernas straffkaraktär som kan tillämpas i händelse av sådana brott som begås av fysiska personer.
<P>
Jag vill även nämna att ett antal sammanhängande lagstiftningsåtgärder redan har antagits på EU-nivå för att förstärka sjösäkerheten och förhindra föroreningar från fartyg. Denna lagstiftning vänder sig till och gäller flaggstater, skeppsredare och klassificeringsföretag samt hamnstater och kuststater.
<P>
Det är dock viktigt att vi skärper det nuvarande systemet med sanktioner för olagliga utsläpp från fartyg genom att komplettera den tillämpliga lagstiftningen. Vi måste betona att denna lagstiftning var nödvändig just för att de befintliga, förebyggande bestämmelserna inte har genomdrivits i tillräcklig grad. Tyvärr har Marpolkonventionen 73/78 inte heller genomdrivits tillräckligt. Därför anser jag att det är viktigt för oss att ha detta lagstiftningspaket. Både utskottet för rättsliga frågor och utskottet för framställningar har lämnat yttranden och det ser jag som ett bevis på hur viktigt ämnet är.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Det är uppenbart att Europeiska kommissionen och Europaparlamentet på lagstiftande och verkställande nivå står i skuld till de europeiska medborgarna. Det är medborgarna som i sista hand påverkas av föroreningen i våra havsområden.
<P>
Jag ser den här frågan mot bakgrund av de föregående bestämmelserna och deras verkställighet i syfte att skydda miljön, haven och de angränsande kusterna. Jag vill upprepa att bestämmelserna och ändringen av direktiven är nödvändiga, men att de fortfarande är bristfälliga. Det viktigaste är hur effektivt de genomförs.
<P>
Det kan inte accepteras som normalt beteende att dumpa avfall i havet och betala böter som är billigare än att följa kraven i direktivet. Därför måste vi först och främst rikta vår uppmärksamhet mot övervakning. Nuförtiden finns det ett stort antal tekniska möjligheter som kan användas för att skydda vatten och kuster genom en långsiktig politik, där användningen och skyddet av hela floran och faunan regleras.
<P>
Jag stöder förslaget om att ändra direktivet, eftersom jag anser att det är synnerligen viktigt att inrätta ett sakkunnigt organ för Europeiska sjösäkerhetsbyrån med uppgift att genomföra detta direktiv.
<SPEAKER ID="213" NAME="Antonio Tajani" LANGUAGE="IT">
Herr talman, ärade ledamöter! Den här debatten är snart över och jag anser att vi måste vara tacksamma för det interinstitutionella samarbetet mellan parlamentet, rådet och kommissionen som Georg Jarzembowski påpekade i sitt anförande. Jag vill även tacka föredraganden för hans arbete.
<P>
Den här gången har institutionerna visat att de kan samarbeta och nå en lösning vid första behandlingen till och med vid slutet av en mandatperiod. Jag ser det som ett budskap till medborgarna inför valet till Europaparlamentet.
<P>
Det är ytterligare ett budskap på det känsliga transportområdet. Eftersom detta är en av de sista debatterna med parlamentets utskott för transport och turism, passar jag på att tacka alla ledamöter i utskottet för det arbete det har lagt ner i samarbete med Europeiska kommissionen och med mig för att nå praktiska lösningar i många viktiga frågor som i vissa fall har pågått i flera månader. Det har varit möjligt tack vare ledamöternas skarpsinne och även tack vare det arbete vi har lagt ned för att uppnå ett effektivt samarbete bland våra medarbetare. Det visar att när byråkratin har tydliga uppgifter, när det finns mål att nå är det inte ett hinder för medborgarna utan ett effektivt instrument vid sidan av politiken som vi kan använda för att täcka medborgarnas behov.
<P>
Jag tror att parlamentet i dag och naturligtvis i morgon vid omröstningen kommer att visa sin effektivitet och sin önskan om att alltid arbeta för folket. Med den här debatten och med omröstningen fyller kommissionen, parlamentet och rådet ett rättsligt tomrum och gör det möjligt för medlemsstaterna att från och med i morgon bättre kunna väcka åtal mot dem som förorenar våra hav. De europeiska institutionerna har tagit ytterligare ett steg mot att stärka det europeiska folkets rättigheter och friheter.
<SPEAKER ID="214" NAME="Luis de Grandes Pascual">
föredragande. - (ES) Herr talman! Jag ska fatta mig mycket kort, något som ledamöterna säkert uppskattar vid den här tiden på kvällen. Jag vill än en gång tacka Antonio Tajani. Ni har precis som i det tredje sjöfartspaketet visat att ni med er drivkraft och med er politiska skicklighet kan få till stånd ett avtal med rådet. Ni har även gjort det möjligt för parlamentet, rådet och kommissionen att nå en överenskommelse i den här frågan de sista dagarna under parlamentets valperiod.
<P>
Jag anser att vi ska lyckönska oss själva. Jag är förstås tacksam gentemot föredragandena för yttrandena från utskottet för rättsliga frågor och utskottet för miljö, folkhälsa och livsmedelssäkerhet för deras nära samarbete.
<P>
Jag vill än en gång tacka skuggföredragandena för deras hårda insats och för deras samarbete. Jag är säker på att morgondagens godkännande av en överenskommelse vid första behandlingen kring en sådan viktig bestämmelse som fulländar arbetet med det tredje sjöfartspaketet, är en framgång för parlamentet och för EU:s tre institutioner. Jag upprepar att detta rättfärdigar det fördelaktiga medbeslutandeförfarandet som gör det möjligt för oss att bevara en konstruktiv dialog till fördel för medborgarna i EU.
<SPEAKER ID="215" NAME="Talmannen">
Tack, herr kommissionsledamot, inte bara för ert arbete som kommissionsledamot utan också som ledamot av Europaparlamentet.
<P>
Debatten är härmed avslutad.
<P>
Omröstningen kommer att äga rum i morgon (tisdagen den 5 maj 2009).
