<CHAPTER ID="012">
Arbetsplan
<SPEAKER ID="016" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet torsdagen den 14 juni 2007 (artiklarna 130 och 131 i arbetsordningen) har delats ut. Följande ändringar har föreslagits:
<P>
Socialdemokratiska gruppen i Europaparlamentet (PSE) har begärt att parlamentets talman ska göra ett uttalande om situationen i Palestina, som ska följas av korta talarinlägg av gruppordförandena. Jag föreslår att detta uttalande förläggs till i morgon kl. 9.00 som första punkt på föredragningslistan. Finns det några invändningar mot detta?
<SPEAKER ID="017" NAME="Daniel Cohn-Bendit">
för Verts/ALE-gruppen. - (DE) Herr talman! Detta är ingen invändning utan endast ett förslag. Företrädare för kommissionen och rådet kunde kanske komma med ett kort uttalande om det mycket känsliga läget. Dessa båda organ har ju en överblick över situationen. Eftersom detta är en ytterst ovanlig situation bör även rådet kunna göra ett uttalande. Är detta möjligt?
<SPEAKER ID="018" NAME="Talmannen">
Vi kan begära detta, men jag tvivlar på att någon från de institutioner ni nämner kommer att vara tillgängliga i morgon kl. 9.00. Vi ska emellertid göra ett försök.
<P>
Parlamentet antog förslaget.
<P>
Jag har inte mottagit några ändringsförslag för i dag, måndag.
<P>
Tisdag:
<P>
Jag vill vidarebefordra ett budskap från rådet, där det sägs att man inte kan närvara i morgon eftermiddag i samband med uttalandena om slutsatserna från G8-toppmötet.
<SPEAKER ID="019" NAME="Hannes Swoboda">
för PSE-gruppen. - (DE) Herr talman! Jag anser att detta milt talat är mycket beklagligt. Rådet ombads redan för ungefär en månad sedan att säkert se till att infinna sig till denna debatt, och vi blev till och med lovade att så skulle ske. Jag förstår inte varför inte någon minister eller annan företrädare för regeringen i det land som innehar ordförandeskapet i rådet har möjlighet att närvara. Jag anser att ni bör tala klarspråk och framhålla att vi är mycket besvikna över situationen.
<SPEAKER ID="020" NAME="Talmannen">
Herr Swoboda! Jag har själv precis fått reda på detta. Vi ska klargöra vårt budskap på lämpligt sätt.
<P>
Onsdag:
<P>
Inga ändringsförslag har mottagits.
<P>
Torsdag:
<P>
Gruppen Alliansen liberaler och demokrater för Europa (ALDE) har begärt att omröstningen om resolutionsförslagen om Mellanöstern ska uppskjutas till sammanträdesperioden i juli.
<SPEAKER ID="021" NAME="Annemie Neyts-Uyttebroeck">
för ALDE-gruppen. - (NL) Herr talman, mina damer och herrar! Tack så mycket. Mot bakgrund av den senaste utvecklingen i Palestina är det enligt vår uppfattning viktigare att vi i morgon förmiddag verkligen håller en kort debatt där vi diskuterar situationen och den senaste utvecklingen, liksom de utmaningar som väntar. Därefter bör detta om möjligt följas upp med en resolution i juli, där vi kan ta hela den nya utvecklingen under övervägande. Vi bör alltså inte göra tvärtom. Min grupp stöder fullt ut ert förslag att vi dels håller en debatt i morgon, dels tar tid på oss att föreslå en mer välunderbyggd och framför allt mer aktuell resolution senast under nästa sammanträdesperiod.
<SPEAKER ID="022" NAME="Hannes Swoboda">
för PSE-gruppen. - (DE) Herr talman! Vår grupp stöder detta fullt ut. Läget är ytterst förvirrat, och det vi säger i dag kanske inte längre gäller ens i morgon eller i övermorgon. Det är därför helt klart rimligt att beakta dagens situation och därefter anta en sådan resolution i juli.
<P>
(Parlamentet antog förslaget)
<SPEAKER ID="024" NAME="Hartmut Nassauer" LANGUAGE="DE">
Herr talman, mina damer och herrar! Talmanskonferensen beslutade förra veckan enhälligt att hålla en bred debatt om Kuba till hösten, eftersom det just nu inte finns anledning till en debatt om Kuba.
<P>
Rådet (allmänna frågor) har trots detta både i går och i dag diskuterat Kuba och lagt fram slutsatser där rådets ståndpunkt framstår i en något annorlunda dager. Rådet bjuder exempelvis in en kubansk delegation till Bryssel för förberedande samtal och säger sig vara villigt att föra en övergripande och öppen dialog med Kubas regering om alla frågor av gemensamt intresse. Det har nu uppstått ett lägligt tillfälle, och vi skulle därför vara mycket tacksamma om ämnet, trots diskussionen i förra veckan i talmanskonferensen, nu ändå kunde föras upp på dagordningen.
<SPEAKER ID="025" NAME="Martin Schulz">
för PSE-gruppen. - (DE) Herr talman! Också jag deltog i talmanskonferensen, och förslaget att hålla en bred debatt i höst om Latinamerikapolitiken, där Kuba särskilt ska tas upp, var ett förslag från min sida på min grupps vägnar. Hartmut Nassauer är en ytterst hedervärd och oförvitlig ledamot av Europaparlamentet, och det jag tänker säga gäller inte honom, eftersom han gjorde gemensam sak med oss och vid talmanskonferensen röstade för förslaget om en debatt till hösten.
<P>
Som bekant ansåg emellertid några ledamöter av Europeiska folkpartiets grupp (kristdemokrater) och Europademokrater (PPE-DE) att detta inte var aktuellt - inte som en följd av dagens beslut av rådet (allmänna frågor) utan redan i torsdags, omedelbart efter talmanskonferensen. De ansåg att Kuba i alla händelser omgående skulle diskuteras inom ramen för det brådskande förfarande. Vi vet också vilka dessa ledamöter var. Det rör sig huvudsakligen om den spanska delegationen inom PPE-DE-gruppen. Vi har länge undrat om ”PPE” betyder ”Partido Popular Español” [”Spanska folkpartiet”]. En sak är helt klar, och det är att dessa personer i PPE-DE-gruppen ser till att vid alla upptänkliga tillfällen i kammaren bedriva en ideologisk debatt med spanska inrikespolitiska förtecken. Jag upprepar därför än en gång att det inte finns någon som helst anledning att diskutera Kuba på torsdag eftermiddag inom ramen för det brådskande förfarandet. Debatten skulle kanske intressera femton personer. Dagens beslut från rådet att bjuda in en delegation från Kuba är en bekräftelse på att det är helt rätt att invänta denna dialog och först därefter hålla en debatt här till hösten, som vi då har hunnit förbereda ordentligt. Detta är kännetecknet på en ansvarsfull politik. Det vi nu bevittnar här är ett inrikespolitiskt spanskt intrigspel och inget annat.
<P>
(Applåder)
<P>
(Parlamentet biföll begäran med elektronisk omröstning.)
<P>
(Tumult i kammaren)
<SPEAKER ID="026" NAME="Talmannen">
Mina damer och herrar! Detta är resultatet av omröstningen.
<SPEAKER ID="027" NAME="Martin Schulz" AFFILIATION="PSE">
(DE) Herr talman! Jag tror att det uppstod ett tekniskt fel - jag beklagar uppriktigt detta. Under omröstningen slocknade lamporna på ett stort antal apparater, bland annat hos Othmar Karas och Hartmut Nassauer. De ville då framföra klagomål till er men kände inte till resultatet, vilket är förståeligt. Jag anhåller därför formellt om att ni gör om omröstningen.
<P>
(Applåder)
<SPEAKER ID="028" NAME="Talmannen">
Mina damer och herrar! Var snälla och sluta käbbla om detta - det finns tillräckligt mycket som vi är oense om i Europa ändå. Resultatet var mycket jämnt, och det stämmer att en del apparater inte fungerade, däribland exempelvis Hartmut Nassauers och Hannes Swobodas. Jag ber därför om ert samtycke till att omröstningen görs om.
<SPEAKER ID="029" NAME="Hartmut Nassauer" AFFILIATION="PPE-DE">
(DE) Herr talman! Jag hänvisar till det gängse förfarandet som innebär att den ledamot vars omröstningsapparat inte fungerade kan få sin ståndpunkt tagen till protokollet utan att omröstningen behöver göras om.
<SPEAKER ID="030" NAME="Talmannen">
Mina damer och herrar! Med hänsyn till det jämna resultatet av omröstningen och till att en del apparater inte fungerade rekommenderar jag att omröstningen ska göras om.
<SPEAKER ID="031" NAME="Alejo Vidal-Quadras" AFFILIATION="PPE-DE">
(ES) Herr talman! Omröstningen har genomförts korrekt och i tid, och såvitt jag kan erinra mig har jag aldrig varit med om att en omröstning i parlamentet görs om på grund av fel på en apparat. Jag har aldrig varit med om detta.
<SPEAKER ID="032" NAME="Talmannen">
Mina damer och herrar! För att omröstningen skulle göras om krävdes att alla var överens, och jag rekommenderade att vi skulle göra detta, men vi har beklagligtvis inte lyckats komma överens. Det har tyvärr inte varit möjligt att få ert samtycke. Rättsläget är då att omröstningen har ägt rum. Ni ska ändå få ordet, fru Scheele.
<SPEAKER ID="033" NAME="Karin Scheele" AFFILIATION="PSE">
(DE) Herr talman! Lampan lyste när vi röstade, och plötsligt slocknade alla lampor. Detta är inte samma sak som när apparaterna inte fungerar och vi måste tillkalla teknikerna. Frågan gäller om en majoritet ska uppnås på detta tvivelaktiga sätt i en så viktig fråga.
<SPEAKER ID="034" NAME="Talmannen">
Vi skulle kunna ägna timmar åt att diskutera detta. Jag ska nu läsa upp det skriftliga meddelande jag fått:
<P>
Teknikerna säger att det är tekniska problem. De fick avsluta omröstningen lite tidigare än jag förklarade den avslutad.
<SPEAKER ID="036" NAME="Talmannen">
Om teknikerna säger att de fick avsluta omröstningen innan talmannen förklarade att den var avslutad måste jag förklara den ogiltig. Vi ska därför göra om omröstningen.
<P>
(Parlamentet samtyckte till detta förslag)
<P>
(Arbetsplanen fastställdes med dessa ändringar)
