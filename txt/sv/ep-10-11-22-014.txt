<CHAPTER ID="014">
Gemensamt system för mervärdesskatt, när det gäller varaktigheten för skyldigheten att efterleva miniminivån på normalskattesatsen (debatt)
<SPEAKER ID="075" NAME="Talmannen">
Nästa punkt är ett betänkande av David Casa, för utskottet för ekonomi och valutafrågor, om ett gemensamt system för mervärdesskatt, när det gäller varaktigheten för skyldigheten att efterleva miniminivån på normalskattesatsen - C7-0173/2010 -.
<SPEAKER ID="076" NAME="David Casa" LANGUAGE="MT">
Fru talman! Jag vill först och främst uppmärksamma kammaren på att en viktig omröstning äger rum just nu i utskottet för ekonomi och valutafrågor och att jag därför måste be om ursäkt för många av de ledamöter som inte kommer att närvara här, eftersom vi börjar bli sena och omröstningen bara just har börjat.
<P>
Som talmannen helt riktigt sade är det betänkande som jag har utarbetat oerhört viktigt eftersom det behandlar det mervärdesskattesystem som vi försöker att ändra. Som alla känner till har förhandlingarna för att ändra det permanenta mervärdesskattesystemet pågått sedan ganska länge, utan att man har gjort några större framsteg. Det övergångssystem som man har använt sedan 1993 förlängs ständigt, och vi vet alla att det inte är en hållbar situation och att vi måste hitta en mer långsiktig lösning.
<P>
Det nuvarande övergångssystemet ger inte de önskade resultaten när det gäller den inre marknaden. Detta system minskar företagens effektivitet och begränsar även deras effektivitet över landsgränserna. Det är också oroande att detta system ger upphov till komplicerade former av bedrägeri, som t.ex. karusellbedrägeri, som vi diskuterade nyligen här i parlamentet. Dessa får mycket negativa konsekvenser för medlemsstaternas intäkter. Det är inte lätt att hitta rätt lösning och den kan antas tidigast efter ingående diskussioner och långa samrådsperioder.
<P>
Vi känner alla till kommissionens åtagande nyligen om att inom den närmaste tiden utarbeta en grönbok i syfte att främja en diskussion om denna fråga. I det betänkande jag ansvarar för uppmanas kommissionen att se till att processen blir verkningsfull och att vi gör allt vi kan för att se till att det nya systemet för det första förbättrar den inre marknadens effektivitet, för det andra lättar på näringslivets bördor, och för det tredje bekämpar bedrägerierna så effektivt som möjligt.
<P>
I detta betänkande, som redan har antagits av utskottet för ekonomi och valutafrågor, uppmanas även kommissionen att lägga fram konkreta förslag senast 2013. Låt mig betona denna senaste punkten: jag menar inte att de ska ha ett system som är antaget och färdigt att användas senast 2013. Jag menar att förslagen måste läggas fram senast 2013.
<P>
Vad jag skulle vilja, och jag tror att jag talar för ledamöterna i kammaren, är emellertid att detta nya system tas i bruk före mandatperiodens slut, så att det aktuella övergångssystemet inte behöver förlängas på nytt. Samtidigt som vi kommer att godkänna förlängningen av det nya systemet, förväntar vi oss att man vidtar konkreta åtgärder utan dröjsmål som ett svar på dessa nya förslag.
<P>
Jag vill tacka mina kolleger, särskilt skuggföredragandena, för detta betänkande och jag förespår att det kommer att föras ännu intensivare diskussioner om detta ämne, vilka kommer att bana väg för en snabbare lösning.
<SPEAKER ID="078" NAME="Algirdas Šemeta" LANGUAGE="EN">
Herr talman! Jag vill tacka Europaparlamentet och i synnerhet David Casa för hans konstruktiva och snabbt utarbetade betänkande om kommissionens förslag att förlänga de befintliga bestämmelserna om miniminivån på normalmervärdesskattesatsen med fem år. Detta förslag är enkelt och icke-kontroversiellt.
<P>
Ett snabbt yttrande från Europaparlamentet över kommissionens förslag gör det möjligt för rådet att anta förslaget före årets slut - strax innan de rådande bestämmelserna upphör att gälla. Förslaget har förvisso redan diskuterats i rådets arbetsgrupp. Det fanns inga hinder mot ett snabbt godkännande.
<P>
Som David Casa sade kommer kommissionens förslag att ge företagen den nödvändiga rättssäkerheten och möjliggöra ytterligare utvärdering av den lämpliga nivån på normalmervärdesskattesatsen på EU-nivå.
<P>
Kommissionen kommer förvisso mycket snart att inleda en allmän diskussion om mervärdesskattens framtid i syfte att utvärdera och ta itu med de åtskilliga bristerna i EU:s mervärdesskattesystem, t.ex. dess komplexitet, den tunga administrativa bördan för företagen och bedrägeri.
<P>
Före årets slut kommer jag att föreslå för kommissionskollegiet att vi ska offentliggöra en grönbok om utvärderingen av det rådande systemet och lämpliga framtida angreppssätt. Jag ser fram emot gensvaren när det gäller frågor som hur vi ska kunna skapa ett enklare, mer robust och modernt mervärdesskattesystem och hur vi ska kunna begränsa insamlings- och fullgörandekostnaderna för företagen, särskilt beträffande små och medelstora företag, samtidigt som vi begränsar bedrägerierna och skapar flexibilitet för medlemsstaterna. På grundval av resultaten kommer kommissionen att fastställa sin framtida politik på mervärdesskatteområdet i ett meddelande om angreppssätten i slutet av 2011.
<P>
De framlagda ändringsförslagen visar tydligt parlamentets intresse av att delta i denna diskussion om den framtida mervärdesskattestrategin. Jag välkomnar detta tecken på intresse och hoppas att vi ska få en fruktbar diskussion om denna fråga vid ett senare skede. Jag finner dock att dessa ändringsförslag ligger utanför räckvidden för det förslag som vi diskuterar i dag, vilket är begränsat till att förlänga tillämpningsperioden för miniminivån på normalskattesatsen. Vissa ändringsförslag föregriper dessutom den diskussion vi bör ha om grönboken. Detta gäller särskilt det ändringsförslag som kräver att kommissionen ska lägga fram ett förslag om slutgiltiga mervärdesskattesatser senast 2013.
<P>
På detta stadium kan inte kommissionen binda upp sig kring ett datum då den ska lägga fram ett förslag om mervärdesskattesatser. Den kan inte förutsäga resultatet av samrådet, vars räckvidd blir mer långtgående än mervärdesskattesatserna. Jag hoppas att detta samråd kommer att ge en tydlig idé om prioriteringarna avseende mervärdesskattens framtid. Kommissionens planering för framtida lagstiftningsförslag kommer därför i hög grad att följa resultatet av detta samråd.
<SPEAKER ID="079" NAME="Sari Essayah" LANGUAGE="FI">
Herr talman! Kommissionens förslag inriktas på att låta det aktuella systemet fortsätta att gälla fram till 2015 och på att begränsa skatteramarna till 10 procent. Detta är mycket viktigt eftersom konkurrensen mellan medlemsstaterna annars kan snedvridas på vissa områden.
<P>
Det centrala i detta betänkande är idén att kommissionen snart kommer att inleda ett allmänt samrådsprogram i syfte att upprätta ett nytt mervärdesskattesystem. Jag anser, i motsats till kommissionsledamoten, att parlamentets ändringsförslag är oerhört viktiga eftersom vi redan på detta stadium vill markera vilken riktning vi hoppas att detta nya mervärdesskattesystem tar. I framtiden hoppas vi kunna minska den administrativa bördan i samband med mervärdesskatten och göra det så lätt som möjligt för små och medelstora företag, särskilt vad gäller redovisningen, men samtidigt på ett effektivt sätt bekämpa bedrägerier på mervärdesskatteområdet.
<P>
Den offentliga ekonomin i många europeiska länder är för närvarande i en enda röra, och ett förslag som har lagts fram är att höja mervärdesskattesatserna. Detta kommer emellertid inte att vara till någon hjälp i länder där det är vanligt att man undviker att betala mervärdesskatt. Jag vill här hänvisa till Casabetänkandet som antogs tidigare i parlamentet. Det inriktades främst på olika sätt att bekämpa mervärdesskattebedrägerier i samband med varor och tjänster som var vanligt förekommande i denna typ av oegentligheter. Jag hoppas att kommissionen verkligen gör något åt detta framöver.
<SPEAKER ID="080" NAME="George Sabin Cutaş" LANGUAGE="RO">
Herr talman! Som togs upp i rådets förslag till direktiv har miniminivån på normalmervärdesskattesatsen bidragit till att hålla systemet fungerande på en godtagbar nivå.
<P>
Jag menar att vi bör överväga att ha ett gemensamt regelverk som omfattar de slutsatser som har dragits som ett resultat av de budgetunderskott som belyses genom finanskrisen. Det krävs en ny europeisk mervärdesskattestrategi som inriktas på att minska byråkratin och de skattemässiga hinder som hämmar företagen, särskilt små och medelstora företag. Vi måste också beakta behovet att förebygga och bekämpa bedrägeri. Innan denna strategi är slutligt utformad menar jag att beslutet att förlänga övergångsbestämmelserna om miniminivån på normalmervärdesskattesatsen till den 31 december 2015 är avsett att lugna näringslivet, förhindra strukturella obalanser i EU och främja en harmonisering av skattelagstiftningen.
<P>
I väntan på kommissionens grönbok om översynen av mervärdesskattesystemet skulle jag vilja belysa tendensen hos vissa stater som står inför en recession att höja mervärdesskattesatsen till 24-25 procent, vilket har skett i Rumänien och Ungern. Det relativa åtagandet att hålla den högsta mervärdesskattesatsen inom en ram på 10 procent över gränsen på 15 procent har hittills respekterats. Jag anser emellertid att vi behöver ett fullständigt förbud i detta avseende, i syfte att förhindra överträdelser av tröskeln på 25 procent. Låt oss inte glömma att det bortom denna statistik handlar om vanliga medborgare vars levnadsstandard påverkas i allt högre grad av åtstramningspolitiken och höga skatter.
<P>
Jag vill avsluta med att säga att överbeskattning inte är något botemedel mot en sjuk ekonomi. Den förlänger bara plågan.
<SPEAKER ID="081" NAME="Olle Schmidt">
för ALDE-gruppen. - Herr talman! Herr kommissionär! Ett stort tack till föredraganden. Som princip anser jag att man ska undvika att styra konsumtion med hjälp av momssatser. Men så länge undantag och nedsatta momssatser inte uppenbart stör den fria marknaden, har vi ju än så länge valt att acceptera skillnader mellan EU:s medlemsstater. Professor Monti, som ni väl vet, påtalar dock i sin rapport om den inre marknaden att även dagens skillnader kan påverka den inre marknaden negativt. Det är därför viktigt att vi efterfrågar ett slutgiltigt system för momsskattesatser, och att vi tydligt framhåller att översynen av momsdirektivet bör ha strategin för den inre marknaden som vägledning, inte enskilda länders egna intressen.
<P>
Det är också viktigt att vi, som kommissionsledamoten säger, fokuserar på att minska de administrativa bördorna, undanröja skattehinder och förbättra företagsklimatet, särskilt för små och medelstora företag, samtidigt som vi ser till att vi skapar ett system som står stadigt mot bedrägerier.
<P>
Skatter är ju en väldigt nationell fråga där nationernas självbestämmande är viktigt. Samtidigt är det angeläget att komma ihåg att en välfungerande inre marknad troligtvis kräver mer och närmare samarbete även när det gäller skattefrågor än vad vi har i dag. Jag hoppas därför att kommissionen - och kommissionsledamoten - vågar närma sig dessa frågor i sina kommande förslag och att en välfungerande inre marknad verkligen blir utgångspunkt, trots nationellt motstånd. Svåra frågor i svåra tider kräver ingående analyser.
<SPEAKER ID="082" NAME="Jaroslav Paška" AFFILIATION="EFD">
(SK) Herr talman! I det framlagda förslaget föreslår kommissionen att man ska tillämpa en miniminivå för normalmervärdesskattesatsen på 15 procent i ytterligare 5 år, fram till 2015. Även om jag förstår kommissionens argument att den, genom detta direktiv, vill ge företagen rättssäkerhet, tror jag att mervärdesskatteanalysen kräver en del mycket intensivt arbete. Jag menar att skälet för detta är att många företag och många fall av skatteförluster i gränsöverskridande handel visar att mervärdesskattesystemet i EU är mycket dåligt organiserat.
<P>
Det är inte bara problemet med den faktiska skattesatsen: Det finns också problem när bestämmelserna ska tillämpas på den nationella marknaden och vid internationell handel, vilket gör det möjligt för dessa bedrägerier att äga rum helt lagligt i många fall. Jag vill därför använda mitt anförande till att uppmana till en översyn av hela mervärdesskattesystemet, vilket jag tror ligger i både våra ekonomiers och våra företags intresse. Jag anser att en frist fram till 2013 är fullkomligt realistisk, och vi bör helt enkelt gå vidare med detta problem genom att reda ut bestämmelserna, inte genom att reda ut skattesatserna.
<SPEAKER ID="083" NAME="Andrew Henry William Brons" AFFILIATION="NI">
(EN) Herr talman! Skatter är, i bästa fall, ett nödvändigt ont och ska alltid spegla utgiftsbehoven. En skattesats som bestäms innan utgiftsbehoven är fastställda är ett recept på hur man tar folks pengar och sedan beslutar vad man ska använda dem till. Det är ett recept på omoraliskt slöseri.
<P>
En harmonisering av mervärdesskattesatserna till en normalnivå och en gemensamt sänkt skattesats, som kommissionens förslag innebar 1993, skulle minska medlemsstaternas maktbefogenheter ytterligare. Beskattningsrätten är en av de saker som kännetecknar en suverän stat. Det kommer att bli ännu ett steg mot EU som suverän stat och medlemsstaterna som maktlösa bihang till den. Bekämpning av bedrägeri och förenkling av byråkratin för små och medelstora företag är bara avledningsmanövrer. Harmoniseringen av mervärdesskattesatserna handlar om centralisering och konsolidering av EU:s maktbefogenheter.
<SPEAKER ID="084" NAME="Elena Băsescu" AFFILIATION="PPE">
(RO) Herr talman! Målet med den nya mervärdesskattestrategin måste vara att minska de administrativa bördorna, avlägsna skattehinder och förbättra näringslivsklimatet, särskilt för små och medelstora företag. Det finns en märkbar obalans i samband med utvecklingen av den inre marknaden. Företagen i EU har därför blivit missgynnade. Mervärdesskattesystemet, på det sätt det är utformat och tillämpas av medlemsstaterna, har svagheter som bedragare drar nytta av.
<P>
Jag uppmanar kommissionen att lägga fram resultaten av sina analyser. Den måste också arrangera samråd om den nya mervärdesskattestrategin med alla intressenter. I detta avseende måste man behandla gemensamma aspekter som t.ex. sänkta mervärdesskattesatser, undantag från systemet, alternativet att fastställa en högsta skattesats och, sist men inte minst, platsen för beskattning av handel på den inre marknaden.
<SPEAKER ID="085" NAME="Algirdas Šemeta" LANGUAGE="EN">
Herr talman! Jag vill tacka dig för kommentarerna och åsikterna under debatten. Det gläder mig att Europaparlamentet och kommissionen delar åsikter om behovet av att se över det aktuella mervärdesskattesystemet.
<P>
Som jag nämnde i mina inledande kommentarer välkomnar jag andan i de ändringsförslag som har att göra med den framtida mervärdesskatten. Kommissionen konstaterar dock att detta tekniska förslag endast rör den periodiska förlängningen av den lägsta normalmervärdesskattesatsen.
<P>
Resultatet av samråden om en ny mervärdesskattestrategi nämns bara för att förklara varför det är för tidigt att ange en permanent normalskattesatsnivå. Det finns därför inget behov att på detta stadium hänvisa till den nya mervärdesskattestrategins mål och ram i detta sammanhang.
<P>
Jag upprepar också att kommissionen inte i dag kan binda sig till ett datum för de framtida lagstiftningsförslagen om skattesatser. Vi måste först diskutera mervärdesskattens framtid, vilket kommer att ge en tydlig idé om kommissionens prioriteringar. Resultatet av detta samråd kommer att styra kommissionens planering för det framtida lagstiftningsförslaget.
<P>
Vi håller på att slutföra vårt arbete med grönboken och under de kommande veckorna kommer vi att utarbeta de verkliga diskussionsfrågorna för alla berörda: allmänheten, ledamöter av Europaparlamentet, intressenter och medlemsstaterna. I frågorna kommer vi tydligt att ta upp sakfrågor som togs upp under dagens debatt.
<P>
Jag ser fram emot fruktbara debatter under de kommande månaderna för att göra det möjligt för kommissionen att utveckla en mycket bättre mervärdesskattestrategi i framtiden.
<SPEAKER ID="086" NAME="David Casa" LANGUAGE="MT">
Herr talman! Ja, jag är verkligen glad att kommissionsledamoten har förstått att vi efterlyser ett snabbt utarbetande av en grönbok som bränsle till en grundligare debatt om kommissionens förslag. Som mina kolleger i kammaren har nämnt måste vi snabbt rensa systemet på alla typer av bedrägerier och hjälpa näringslivet så mycket vi kan när det gäller att avlägsna de hinder som det rådande systemet skapar. Vi vill också ha en effektivare inre marknad.
<P>
I dag diskuterade vi inte vilka lösningar som krävs. Det vi uppmanar kommissionen till är att så snart som möjligt lägga fram förslag för att få igång diskussionerna om det nya systemet, för att därmed göra det möjligt för oss att snabbt förbättra det aktuella läget. Jag har förstått att målet med detta betänkande i själva verket är att förlänga tidsperioden. Jag vill emellertid göra kommissionen uppmärksam på att vi gärna vill att den lägger fram förslag så snart som möjligt, eftersom det skulle innebära att vi kan utbyta idéer och i slutänden garantera ett rättvisare system för alla.
<SPEAKER ID="087" NAME="Talmannen">
Debatten är härmed avslutad.
<P>
Omröstningen kommer att äga rum i morgon kl. 11.30.
<P>
Skriftliga förklaringar (artikel 149)
<SPEAKER ID="998" NAME="Franz Obermayr" LANGUAGE="DE">
För de flesta EU-medlemsstater och tredjeländer med internationellt sammanlänkade marknader är mervärdesskatt (eller omsättningsskatt) en av statens största finansieringskällor. Omsättningsskatten är därför minst lika viktig som de direkta skatterna. Bevarandet av en lägsta normalskattesats på 15 procent under de kommande fem åren kommer att främja konkurrensen på den inre marknaden och skapa rättssäkerhet för företagen. När det gäller de sänkta mervärdesskattesatserna i EU, avseende sänkta mervärdesskattesatser för vissa tjänster som t.ex. reparations-, frisörs- eller skönhetsbehandlingsverksamhet, måste kommissionen även vara försiktig och undvika snedvridningar av konkurrensen. Sådana typer av skattelättnader har en negativ påverkan på österrikiska småföretag, t.ex., vilka kanske inte kan klara av konkurrensen från slovakiska eller ungerska tjänsteleverantörer. Lösningen på detta är följande: JA till riktat stöd till små och medelstora företag, även avseende omsättningsskatt, MEN detta ska ske samtidigt som vi undviker att snedvrida konkurrensen mellan medlemsstaterna.
