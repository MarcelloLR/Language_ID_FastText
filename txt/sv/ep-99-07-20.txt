<CHAPTER ID=1>
Återupptagande av sessionen
<SPEAKER ID=1 NAME="Ordföranden">
Jag förklarar Europaparlamentets session återupptagen efter avbrottet den 7 maj 1999 och förklarar sammanträdet öppnat enligt artikel 10.3 i akten av den 20 september 1976 om allmänna direkta val av företrädare till Europaparlamentet, samt enligt artikel 10.3 i Europaparlamentets arbetsordning.
<P>
Crowley har begärt ordet i en ordningsfråga.

<SPEAKER ID=2 LANGUAGE="EN" NAME="Crowley">
Herr talman! Jag skulle vilja tacka er för att ni har givit mig detta tillfälle att tala inför parlamentet. Jag önskar avge en protest med anledning av de bristande faciliteter som erbjuds mig i egenskap av ledamot i detta parlament. För två och ett halvt år sedan vände jag mig till de myndigheter som har ansvarat för utformandet av detta nya byggnadskomplex och informerade dem om mina krav i egenskap av person med funktionshinder i detta parlament. Vid detta tillfälle försäkrade de mig att alla faciliteter skulle inrättas. Jag kom hit förra månaden och talade med aktitekterna och konstruktörerna om sittplatsernas utformning i amfiteatern. Jag skrev också ett brev till den förre talmannen, och informerade honom om de svårigheter som skulle uppkomma.
<P>
Jag infann mig här i dag, efter att ha återvalts till parlamentet och upptäckte först och främst att jag inte kan ta mig från denna byggnads gatuplan till första våningen utan att få ett säkerhetskort från en av säkerhetstjänsterna. Jag kom 24 minuter för sent i morse och 38 minuter för sent i går kväll, då jag väntade på att någon skulle komma med ett kort.
<P>
För det andra har jag inte möjlighet att sitta tillsammans med min politiska grupp i parlamentet, eftersom det inte finns några faciliteter för mig att sitta med dem. För det tredje är det en verklig skandal att vi med tanke på att så mycket offentliga medel har använts på denna byggnad inte har kunnat sätta ett riktigt exempel inför 2000-talet - inför det nya millenniet - för den typ av allomfattande samhälle Europaparlamentet vill se i framtiden.
<P>
Högljudda och ihållande applåder
<P>
Jag skulle vilja avsluta med ett citat från George Bernard Shaw: " Att hata din medmänniska är inte den yttersta synden men att vara likgiltig för honom, det är själva omänsklighetens väsen" . vi har sett exempel på detta här i dag. Jag vill att denna protest tas till protokollet. Jag kommer att delta i parlamentsförfarandena. Men jag vill att mina innerliga protester skall höras av alla i detta parlament, och runt om i Europa då det i dag sänds på TV.
<P>
Högljudda och ihållande applåder

<SPEAKER ID=3 NAME="Ordföranden">
Ledamot Crowley, er protest kommer naturligtvis att tas till protokollet. Låt mig uttrycka mitt personliga och djupt kända beklagande över det inträffade. Jag kan bara vidarebefordra den försäkran jag just har fått, nämligen att serviceavdelningen i god tid före sammanträdesperioden i september kommer att göra de tekniska förändringar ni har krävt. Jag är övertygad om att den talman som väljs, personligen kommer att se till att detta löfte uppfylls och att tidsgränsen respekteras.

<CHAPTER ID=2>
Ålderspresidenten
<SPEAKER ID=4 NAME="Ordföranden">
I enlighet med artikel 12.1 i arbetsordningen borde Mário Soares vara parlamentets ålderspresident. Han anser emellertid inte att det är lämpligt att åta sig det uppdraget, eftersom han är en av kandidaterna till posten som Europaparlamentets talman. Under de förutsättningarna åligger det därför undertecknad att fullgöra den funktionen.
<P>
Mina kära kolleger, låt mig bara säga ett par ord i anslutning till detta. Det är inte första gången jag fungerar som ordförande för en parlamentarisk församling, men det är första gången jag gör det som ålderspresident, även om det sker som ersättare för en uppburen, äldre kollega, och jag kan inte dölja en viss förlägenhet. Men jag är mycket glad över att kunna ta tillfället i akt att hälsa er alla varmt välkomna till denna församling, där jag redan har haft den äran att få delta i arbetet under flera år. Jag har framför allt sedan flera år varit ledamot av det nationella parlamentet i mitt eget land, Italien. Jag tror verkligen på parlamentet som institution, och jag är framför allt övertygad om att den europeiska integrationsprocessens demokratiska legitimitet utgår från detta parlament, från ett fullständigt erkännande av dess roll, och även från Europaparlamentets förmåga att samarbeta med de nationella parlamenten.
<P>
Vi vet att vårt parlament har utökat sina maktbefogenheter och att det borde få ännu fler. Nu gäller det att ge ett kraftfullt bidrag till arbetet med att reformera unionens institutioner, att bygga en verklig europeisk demokrati. Det är denna uppgift som förenar oss, oavsett de viktiga politiska åsiktsskillnader som utmärker oss, och som utan tvekan kommer att komma till uttryck i livfulla debatter. I denna plenisal, i detta vårt nya vackra hus kommer det att föras diskussioner, kommer det att förekomma motsättningar, men låt oss inte för ett ögonblick glömma den sak som stora gestalter i den europeiska historien har vigt sina liv åt: låt mig påminna er om en viss person, eftersom jag personligen lärde mig mycket av honom, och eftersom jag mycket väl minns hans bataljer under tio år i denna plenisal, nämligen Altiero Spinelli.
<P>
Applåder
<P>
Den uppgift som förenar oss, kära kolleger, och som bjuder på svåra och ansträngande utmaningar, är att bygga upp ett Europa som är enigare, större och starkare, för att vi skall kunna garantera fred, frihet och rättvisa på hela kontinenten.
<P>
Lycka till med arbetet under den femte valperioden!
<P>
Låt mig påminna om att det under ålderspresidentens ordförandeskap enligt arbetsordningen inte får förekomma några diskussioner som inte formellt hör samman med valet av talman eller med valprövningen.

<SPEAKER ID=5 LANGUAGE="IT" NAME="Cappato">
Herr ordförande! Jag begärde ordet i en ordningsfråga med tanke på framtiden. Enligt artikel 14.2 i arbetsordningen är det bara den valde talmannen som har rätt att hålla ett öppningsanförande.

<SPEAKER ID=6 NAME="Ordföranden">
Jag tackar för klarläggandet, men ni anar inte hur långt mitt anförande hade blivit om det verkligen hade varit ett öppningsanförande!
<P>
Applåder

<SPEAKER ID=7 LANGUAGE="EN" NAME="Watson">
Herr ordförande! Innan vi går till val av talman i detta parlament skulle jag vilja be er bekräfta att bilaga I i arbetsordningen har följts. I bilaga I i arbetsordningen, artikel 1.2 föreskrivs att innan en ledamot på ett giltigt sätt kan utnämnas till en post i parlamentet måste han eller hon i vederbörlig ordning ha avgett en redogörelse för sina ekonomiska intressen. Jag skulle vilja be er bekräfta att detta verkligen har skett.

<SPEAKER ID=8 NAME="Ordföranden">
Jag kan för kansliets räkning bekräfta att detta har blivit gjort.

<CHAPTER ID=3>
Val av talman
<SPEAKER ID=9 NAME="Ordföranden">
Mina damer och herrar! Vi skall nu, i enlighet med arbetsordningen, övergå till att förrätta val av talman.
<P>
Enligt artikel 13 i arbetsordningen skall kandidaterna till posten som Europaparlamentets talman, med vederbörandes godkännande, nomineras av någon av de politiska grupperna eller av minst 32 ledamöter.
<P>
I enlighet med artikel 14 i arbetsordningen har följande personer nominerats till befattningen som Europaparlamentets talman:
<P>
Nicole FontaineLaura González ÁlvarezHeidi HautalaMário Soares
<P>
GUE/NGL-gruppen har i efterhand förklarat att de vill dra tillbaka sin nominering av González Álvarez. Wurtz har med anledning av detta begärt ordet.

<SPEAKER ID=10 LANGUAGE="FR" NAME="Wurtz">
Herr ordförande! För första gången på tio år skall vi verkligen rösta för att välja talman i Europaparlamentet, utan att något av dessa avtal i förväg föreligger mellan kristdemokratiska och socialistiska grupper, vilka i mina ögon symboliserade ett slags kondominium som låser den demokratiska debatten. I dag har vi, snarare på grund av tillfälligheternas omständigheter än de två största gruppernas politiska vilja, en konfrontation mellan höger och vänster. Gruppen Europeiska enade vänstern...

<SPEAKER ID=11 NAME="Ordföranden">
Jag ber er att enbart hålla er till återkallandet av González Álvarez kandidatur, utan att uttrycka era egna politiska åsikter i frågan om valet av talman.
<P>
Applåder

<SPEAKER ID=12 LANGUAGE="FR" NAME="Wurtz">
Jag håller med, herr ordförande, men som ni vet handlar allt här om politik. Men jag noterar er kommentar. Under första omgången, när valet av talman inledningsvis inte kunde äga rum, beslutade vi att föreslå Laura Gonzáles som kandidat, för att bekräfta vår särskilda plats inom vänstern. Den senaste utvecklingen, bl.a. slutandet av ett avtal mellan de två stora högergrupperna, gör att man inte längre kan utesluta att allt kommer att avgöras redan vid den första omröstningen. Mot en självsäker koalitionshöger vill vi därför ställa en samlad och offensiv vänster...

<SPEAKER ID=13 NAME="Ordföranden">
Tyvärr måste jag avbryta er, ledamot Wurtz. Allt är politik: det blir säkert möjligheter att diskutera de politiska frågorna under de kommande fem åren, men just nu är inte rätt tillfälle.
<P>
Applåder
<P>
Det återstår alltså tre kandidater, inte fyra: Nicole Fontaine, Heidi Hautala och Mário Soares, efter det att nomineringen av González Álvarez har dragits tillbaka i enlighet med Wurtz anförande.
<P>
Jag påminner om att i enlighet med artikel 14 i arbetsordningen måste en kandidat för att kunna väljas i de tre första valomgångarna erhålla en absolut majoritet av de avgivna rösterna. Blanka eller ogiltiga röster räknas inte. Vi skall nu utse sex rösträknare.
<P>
Ordföranden utsåg de sex rösträknarna.

<SPEAKER ID=14 NAME="Ordföranden">
Följande ledamöter har utsetts till rösträknare:
<P>
BaltasO'TooleOrtuondo LarreaKatiforisSandersSauquillo Pérez del Arco
<P>
Därefter genomfördes omröstningen.

<SPEAKER ID=15 NAME="Ordföranden">
Jag förklarar omröstningen avslutad.
<P>
Jag uppmanar härmed rösträknarna att kontrollräkna rösterna.
<P>
Sammanträdet avbröts kl. 11.15 för att genomföra rösträkningen och återupptogs kl. 12.20.

<SPEAKER ID=16 NAME="Ordföranden">
Jag kommer nu att meddela resultatet av omröstningen gällande valet av talman.
<P>
Antal röstande: 615Blanka eller ogiltiga röster: 60, varav 5 som avsåg Soares avgivits på en röstsedel som avvek från den officiellaRöstdeltagande i enlighet med artikel 136.1 i arbetsordningen: 555
<P>
För att erhålla absolut majoritet krävs 278 röster. Rösterna fördelades enligt följande:
<P>
Fontaine: 306 rösterSoares: 200 rösterHautala: 49 röster
<P>
Fontaine har erhållit en absolut majoritet av de avgivna rösterna och har följaktligen valts till talman för Europaparlamentet.
<P>
Jag gratulerar ledamot Fontaine till valresultatet, önskar henne lycka till i arbetet som talman och ber henne ta plats i talmansstolen.
<P>
Mycket livliga applåder

<SPEAKER ID=17 NAME="Talmannen">
Kära kolleger! Ni har just givit mig en av mitt livs största överraskningar. Jag är verkligen mycket rörd. Jag skall inte hålla något tal, det blir först i morgon. Bara några ord för att verkligen tacka er ur djupet av mitt hjärta för det förtroende ni just givit mig. Det är ett stort förtroende, men ni skall veta att jag skall göra allt för att vara det värdigt och för att vi skall kunna arbeta fantastiskt tillsammans, vilket vi för övrigt hittills gjort.
<P>
Om ni tillåter skall jag säga några ord - jag tror att mina manliga kolleger tillåter det - särskilt riktade till mina kvinnliga kolleger som alltid stöttat mig på ett underbart sätt, precis som ni andra, men jag skulle vilja säga att detta val också litet grann är ert, eftersom Europaparlamentet inte på tjugo år, alltsedan Simon Veil 1979, haft någon kvinnlig talman, och jag är därför mycket stolt över detta.
<P>
Livliga applåder
<P>
Tillåt mig också att tillägna detta val dem bland våra kolleger som i går fortfarande var våra kolleger. Jag vet att många av dem fortfarande är här, men en rad andra hade sagt att de verkligen skulle ha önskat delta i detta val, som var mycket glatt, och jag skulle vilja rikta ett mycket stort tack till dem.
<P>
Till Mário Soares skulle jag vilja säga att vi haft en mycket demokratisk och hjärtlig kamp och att resultatet av detta val - sådant är nu det politiska livet - på intet sätt minskar den mycket stora aktning jag, liksom övriga här i kammaren, hyser för honom.
<P>
Livliga applåder
<P>
Mário Soares har begärt ordet och jag ger honom det direkt.

<SPEAKER ID=18 LANGUAGE="PT" NAME="Soares">
Tack så mycket, fru talman! Låt mig med mina första ord gratulera er. Ni har genomfört en mycket bra kampanj, ni har agerat med stor värdighet och de kontakter vi har haft har också verkligen varit mycket goda. Därför vill jag innerligt gratulera er och tillönska er ett utmärkt ordförandeskap, vilket jag är övertygad om att ni kommer att få. Jag vill också, om ni tillåter, tacka de som röstade på mig. Med min kandidatur inledde vi en ny dynamik och jag skulle vilja tacka, inte bara de som hör till min grupp, utan också de från andra grupper som röstade på mig.
<P>
Applåder

<SPEAKER ID=19 NAME="Talmannen">
Tack, herr Soares.

<SPEAKER ID=20 LANGUAGE="FI" NAME="Hautala">
Fru talman! Jag vill varmt gratulera er på Gruppen De gröna /Europeiska fria alliansens vägnar. Vi känner ju er som en mycket rättvis och skicklig ordförande, och vi vill i fortsättningen arbeta tillsammans med er för att genomföra interna reformer. Till exempel stadgan för ledamöterna är nu en mycket viktig fråga. Jag vill också personligen gratulera er till att ni är den första kvinna på länge som leder detta hus. Jag har haft mycket bra samarbete med er i förlikningskommittéer, och vi vet att ni kommer att arbeta på ett ypperligt sätt som talman. Vår gemensamma uppgift är nu att företräda den europeiska allmänheten, så att även den kan påverka Europeiska unionens angelägenheter. Gratulationer ännu en gång.

<SPEAKER ID=21 LANGUAGE="DE" NAME="Poettering">
Madame la Présidente, ärade fru talman! Jag vill hjärtligast hälsa er, kära fru talman, välkommen för Europeiska folkpartiets grupps räkning. Men jag gör det också gärna personligen, då vi sedan 1984 har bedrivit ett förtroendefullt och vänskapligt samarbete här i Europaparlamentet. Jag önskar er, fru talman, all den framgång för parlamentet som ni hoppas på och önskar och som vi alla gärna skulle se.
<P>
I maj då ni under den sista sammanträdesveckan här i Strasbourg lämnade ordförandeskapet sade ni: " Härmed avslutar jag detta sammanträde. Det är sista gången jag som vice ordförande leder ett sammanträde här." Därpå tackades ni med stora applåder, och alla ställde sig upp vilket annars bara sker med ordförandena - för mig och alla som var där var det en enastående händelse. Därför kan vi i dag, oberoende av på vilken sida vi står eller sitter i detta parlament, säga: Om det finns någon politisk rättvisa - och det speciellt vad gäller detta Europaparlament - så har den förverkligats i och med att Nicole Fontaine blivit vald till talman för Europaparlamentet!
<P>
Jean Monnet sade en gång: " Ingenting är möjligt utan människor, men ingenting består i längden utan institutioner." Europaparlamentet har vandrat en lång väg sedan 1979 fram till nu; med Nicole Fontaine har vi fått rätt personlighet för att föra vidare detta parlaments kompetens, dess befogenheter och värdighet in i en god framtid. Jag önskar Nicole Fontaine all lycka och stor framgång; hon kommer alltid att kunna förlita sig på den starkaste gruppen i denna församling - den grupp som lade fram detta förslag, vilket var dess politiska skyldighet och dessutom demokratiskt nödvändigt.
<P>
Jag vill även rikta ett ord av respekt till Mário Soares. Det är en stor personlighet från Portugal; herr president Soares, på sjuttiotalet var det ni som förhindrade att Portugal gick från en diktatur till en annan. Ni är en stor statsman, en stor europé och även om vi inte kunde välja er så hyser vi en stor respekt för er.
<P>
Livliga applåder
<P>
Heidi Hautala - under de senaste dagarna har vi haft ett gott samarbete; ett tecken på det goda samarbetet är ju att ni i egenskap av ordförande för Gruppen De gröna sitter här på första raden, liksom ordföranden för liberalerna Pat Cox. Låt oss fortsätta vårt arbete i denna anda av öppenhet och rättrådighet och trots alla de personalpolitiska motsättningar som föreligger i dag - vilket är normalt i en demokrati - inrikta oss på vår uppgift och således fortsätta arbetet på Europas enande. Detta önskar jag er, fru talman, och även oss andra!
<P>
Applåder

<SPEAKER ID=22 LANGUAGE="FR" NAME="Barón Crespo">
Fru talman! Tillåt mig till att börja med uttrycka mig på ert språk för att lyckönska er och önska er stor framgång, men också för att försäkra er om samarbete och vänskap från Europeiska socialdemokratiska partiets grupp.
<P>
Vi har arbetat tillsammans i flera år inom våra olika ansvarsområden. Jag vet mycket väl vilket ansvar ni har, eftersom jag själv för tio år sedan, en dag i juli, misslyckades med att nå ordförandestolen. Ni har arbetat som vice ordförande under mitt och påföljande ordförandeskap och ni har förvärvat stort anseende här i huset genom ert arbete, först som vice ordförande, särskilt när det handlat om svåra omröstningar, men också genom ert långvariga europeiska engagemang vilket också lett till samarbete när det gäller andra uppgifter och utifrån andra plattformar.
<P>
Fru talman! Jag kan försäkra er att om ni fram till nu varit en politisk grupps kandidat, är ni nu talman för samtliga ledamöter i Europaparlamentet, och jag är övertygad om att ni kommer att vara uppgiften vuxen. När det gäller Europeiska socialdemokratiska partiets grupp, får ni allt stöd ni behöver för att genomdriva inte bara nödvändiga reformer här i kammaren, till att börja med ledamöternas och assistenternas stadga, utan även för att slå upp institutionens fönster på vid gavel för våra landsmän i hela Europa, och ännu längre bort, för vi håller inte bara på att uppföra denna byggnad utan också bygga ett mer enat Europa. Där tror jag att ni kan räkna med vårt lojala stöd och vår vänskap och jag hoppas att vi, såväl inom presidiet som när det gäller de viktiga frågor som väntar oss, skall göra vårt bästa inte bara för att parlamentet skall fungera utan också för att Europa skall göra framsteg.
<P>
Om ni tillåter skulle jag avslutningsvis också vilja uttrycka min vördnad och min vänskap för en gammal kamrat, Mário Soares, som jag känner sedan den antifascistiska kampen i mitt land och i Portugal. Han är inte bara en förebild som envist kämpat för sitt lands demokrati utan också en stor man som bistått avkoloniseringsprocessen och hjälpt till att inrätta en litet mer rättvis och öppen värld. Men framför allt tror jag att han på ett beundransvärt sätt personifierar den sportsliga dimension vi måste tillerkänna demokratin. Jag vill också hylla Hautala och jag hoppas att vi alla tillsammans kommer att kunna föra frågan om demokratin och det enade Europa framåt.
<P>
Applåder

<SPEAKER ID=23 LANGUAGE="FR" NAME="Cox">
Bravo Nicole, jag gratulerar er, fru talman.
<P>
I förmiddags bad jag i förväg Nicole om en liten precisering, ett råd, om hon skulle hamna i talmansstolen här i dag. Vilken är regeln på Molières språk när en kvinna väljs till talman? Hon svarade: enligt franska akademien kan man säga antingen " fru talman" eller " fru talkvinna" . Alltså, fru talkvinna, och enligt franska akademien är det fullständigt korrekt, jag skulle vilja lyckönska er inte bara till att ha blivit vald till talman för vår kammare för de kommande åren, utan också för att ni, som ni nämnde, är den första kvinnan på tjugo år som valts till talman efter min tidigare kollega Simone Veil. Jag lyckönskar er också inte bara till att ha blivit vald till talman och kvinnlig talman, utan också för att ni är en mycket god kollega sedan många år, och jag önskar er ett utmärkt arbete för parlamentet, för den interna reformen, men framför allt för kammaren och Europa, eftersom jag vet hur stor vikt ni personligen fäster vid Europa och vår gemensamma vision.
<P>
Jag skulle också vilja säga till vår portugisiska kollega Mário Soares att jag lyckönskar honom till att, genom att delta i detta val, ha givit oss i kammaren möjlighet att kämpa om platsen, för sådan är den verkliga politiken, den verkliga demokratin.
<P>
Inom den liberala gruppen valde vi att stödja er kandidatur, inte för att bilda en politisk koalition utan som ett politiskt uttryck, för den konstituerande sammanträdesperioden, eftersom det ibland behövs politisk balans mellan de stora europeiska politiska grupperna. Genom att väljas till talman för vår kammare upprätthåller ni också den nödvändiga politiska balansen mellan institutionerna, för en bestämd framtid, inför ett gemensamt arbete för Europa, för den interna reformen och för hela kammaren. Gratulationer och bravo, kära kollega.

<SPEAKER ID=24 NAME="Talmannen">
Tack så mycket, herr Cox.
<P>
Wurtz har ordet.

<SPEAKER ID=25 LANGUAGE="FR" NAME="Wurtz">
Fru talman! Jag vill i min tur för Gruppen Europeiska enade vänstern/Nordisk grön vänster lyckönska er. Ni är nu vår talman.
<P>
Jag skulle vilja tillägga det jag fick tillfälle att säga er när ni besökte vår grupp för några dagar sedan, nämligen att alla vet att vi inte står på samma sida politiskt sett. Jag dolde det inte för er, eller de följder det skulle få i dag, men politiska skillnader utesluter inte personlig aktning.
<P>
Vår önskan blir alltså att ni som talman ger prov på samma lojalitet och samma rättvisa som givit er många vänner här i huset i er egenskap av vice ordförande för vårt föregående parlament.
<P>
Applåder

<SPEAKER ID=26 LANGUAGE="EN" NAME="Collins">
Fru talman! Jag framför mina lyckönskningar till er utnämning till Europaparlamentets talman. Jag är mycket nöjd över att parlamentet har fått en utmärkt talman på samma sätt som jag är övertygad om att ni ständigt kommer att utföra era sysslor med värdighet och oväld.
<P>
Ni har vunnit parlamentets respekt under den period ni innehade posten som vice ordförande och i de många olika roller ni var tvungen att fylla. Jag vill å parlamentets vägnar önska er all framgång under er tjänsteperiod. Parlamentet har fått en fantastisk talman. Vi önskar er allt gott.
<P>
Applåder

<SPEAKER ID=27 LANGUAGE="IT" NAME="Muscardini">
Fru talman! Vi inom Nationell allians vet att ni kommer att leda detta parlament í den anda av demokrati och balans som ni redan har visat prov på under föregående valperiod. Ert starka engagemang för ett Europa som är fritt och politiskt enat, er respekt för de demokratiska institutionerna, er tro på ett parlament som äntligen har en stark, kunnig och öppen relation med kommissionen får oss att hoppas att de åren nu skall komma när äntligen kompisbanden skall vara något passerat och ett verkligt samarbete mellan de olika grupperna i parlamentet kan påbörjas. Denna valperiod inleds i ett ögonblick som är mycket svårt på grund av det som sker vid våra gränser. Svårigheterna är stora eftersom den process som skall leda fram till politisk enhet och det politisk-ekonomiska projektet fortfarande är långt ifrån fullbordade. Ett starkt, kultiverat och kompetent ordförandeskap som samtidigt är balanserat och rättvist, något som ni redan har visat att ni kan utöva, ger oss hoppet och tryggheten att kunna arbeta gemensamt, alla tillsammans, för att uppfylla kraven från de europeiska medborgare som förväntar sig att vi tydligt skall peka ut deras framtid.

<SPEAKER ID=28 LANGUAGE="DA" NAME="Bonde">
Madame la présidente! Chère Nicole! Demokratiernas och mångfaldens Europa vill också gärna gratulera er till valet i dag. Jag är säker på att ni kommer att bli den talman som tillvaratar ledamöternas intressen. Vi lägger särskilt vikt vid att det nu rensas upp i parlamentet, så att en resa för 300 euro inte ersätts med 1 000 euro, så att lönen kommer in genom framdörren och inte dold i form av förmåner genom bakdörren. Min grupp är kritisk mot centralismen och slutenheten i EU. Jag är säker på att vi tillsammans skall kunna arbeta konstruktivt för att öppna beslutsprocessen i EU. Det finns också andra områden inom vilka vi inte kan erbjuda ett konstruktivt samarbete, utan en konstruktiv opposition och det beror naturligtvis på att ni vill se mer integration där vi vill se mindre. Men vi kan erbjuda en konstruktiv opposition.
<P>
Så en personlig kommentar till Mário Soares. I dagarna är det 25 år sedan jag besökte dig i en lägenhet i Paris, där du befann dig i landsflykt. Jag var en stor beundrare av din kamp för demokratin i Portugal och stödde dig genom att få dina tal publicerade i skandinaviska tidningar, och genom att föra ut ditt budskap. Men jag har inte kunnat stödja dig i dag, för även om vi är överens när det rör demokrati i Portugal, är min grupp inte överens med dig när det rör synen på Europas förenta stater. Vi har alltså inte kunnat rösta på Mário Soares, även om hans bakgrund och historia berör mitt innersta.
<P>
Så en personlig kommentar som en av de tio veteraner som har suttit i parlamentet sedan 1979. Nicole Fontaine är den bästa ordförande vi någonsin har haft. När vi senast avslutade sessionen i maj, var det en enhällig uppbackning och kraftiga applåder från hela kammaren, eftersom hon hade lett sammanträdena på ett utmärkt sätt under den senaste mandatperioden. Det är alltså absolut inte av politiska skäl som jag har röstat för er i dag, utan därför att jag hoppas att ni kommer att fortsätta som alla ledamöters förtroendevalda. Och med dessa ord vill jag gärna hälsa er välkommen som ny talman för parlamentet under de kommande 2 ½ åren.
<P>
Applåder

<SPEAKER ID=29 NAME="Talmannen">
Tack, herr Bonde.
<P>
Kära kolleger! Jag är mycket rörd över det jag fått höra. I mitt inledningsanförande i morgon skall jag ta upp en stor del av den oro och de kommentarer som uttryckts här. Vi skall nu avbryta sammanträdet, men innan vi gör det skulle jag vilja tacka Napolitano som med mycket stor talang och stor behärskning har lett debatten denna förmiddag, när vi var nära att få problem med tolkningen. Allt gick bra till slut. Han har på ett utmärkt sätt lett detta öppnande av sammanträdet och jag skulle för allas er räkning vilja tacka honom.
<P>
Applåder
<P>
(Sammanträdet avbröts kl. 12.50 och återupptogs kl. 15.10.)

<CHAPTER ID=4>
Val av vice talmän
<SPEAKER ID=30 NAME="Talmannen">
Kära kolleger! Nästa punkt på föredragningslistan är val av Europaparlamentets vice talmän.
<P>
Ni bör ha förteckningen över kandidater framför er. Jag skall läsa upp namnen för er. Röstsedlarna håller på att delas ut, eftersom vi även denna gång föredrog manuell omröstning, då det fanns fjorton kandidater till fjorton poster. Vi kommer att använda oss av elektronikens fördelar litet senare.
<P>
Jag har mottagit följande kandidaturer:
<P>
Joan Colom i Naval, Ingo Friedrich, Renzo Imbeni, Marie-Noëlle Lienemann, Luis Marinho, David Martin, Gérard Onesta, José Pacheco Pereira, Guido Podestà, James Provan, Alonso José Puerta, Gerhard Schmid, Alejo Vidal-Quadras Roca och Jan Wiebenga.
<P>
Kandidaterna har meddelat att de accepterar att ställa upp.
<P>
Med tanke på att antalet kandidater inte överstiger antalet poster som skall tillsättas vill jag, som jag nyss sade, till att börja med föreslå att vi väljer dessa fjorton kandidater till vice talmän och gör det enhälligt. Vi skall sedan genomföra en omröstning för att fastställa rangordningen mellan de olika vice talmännen som ni på detta sätt har valt.
<P>
Applåder
<P>
De fjorton vice talmännen väljs enhälligt.
<P>
Jag förklarar högtidligen omröstningen inledd.
<P>
Omröstningen genomfördes.
<P>
(Sammanträdet avbröts kl. 15.40 och återupptogs kl. 18.05.)

<SPEAKER ID=31 NAME="Talmannen">
Kära kolleger! Tillåt mig att såsom överenskommits meddela er resultatet av omröstningen om rangordningen av de vice talmännen.
<P>
Antal röstande: 594Antal blanka eller ogiltiga röster: 26Antal röster: 568
<P>
Omröstningen utföll enligt följande:
<P>
David Martin: 275 rösterRenzo Imbeni: 252 rösterGerhard Schmid: 249 röster
<P>
Därefter har vi James Provan och Ingo Friedrich med 246 röster vardera, vilket betyder att den äldste kandidaten har företräde. Jag tror att det är James Provan.
<P>
Marie-Noëlle Lienemann: 215 rösterGuido Podestà: 213 rösterAlejo Vidal-Quadras Roca: 212 rösterJoan Colom i Naval: 209 rösterJosé Pacheco Pereira: 204 rösterLuis Marinho: 198 rösterJan Wiebenga: 136 rösterAlonso José Puerta: 133 rösterGérard Onesta: 117 röster
<P>
Jag upprepar mina gratulationer till de nya vice talmännen.
<P>
I enlighet med artikel 15.2 i arbetsordningen fastställs denna rangordning bland vice talmännen genom det antal röster som erhållits, och sammansättningen av det nya presidiet kommer att anmälas till ordförandena vid Europeiska gemenskapernas institutioner.
<P>
Applåder

<CHAPTER ID=5>
Val av kvestorer
<SPEAKER ID=32 NAME="Talmannen">
När det gäller valet av kvestorer, vilket kommer att äga rum i morgon förmiddag, föreslår jag att vi fastställer tidsfristen för kandidaturer till kl. 20.00 i kväll. Dessa förslag till kandidater skall lämnas på samma plats som förslagen till vice talmän, dvs. i den lilla salen intill kammaren.

<SPEAKER ID=33 LANGUAGE="DE" NAME="Swoboda">
Fru talman! Den frist som ni angivit är lätt att hålla för de grupper som bara har en god kandidat för valet av kvestorer. Vår grupp har tyvärr flera goda kandidater, varför vi tvingas göra ett urval. Jag skulle vilja be om en senare tidpunkt för fristens utgång, då valet hur som helst inte äger rum tidigt på morgonen; till exempel kl. 22.00 - om jag fick bestämma till och med kl. 24.00, men tidigast i alla fall kl. 22.00 i kväll. Jag vädjar starkt om detta för min grupps räkning.

<SPEAKER ID=34 NAME="Talmannen">
Herr Swoboda! Jag tror att vi kan sträcka oss ännu längre och, om ni instämmer, föreslå i morgon bitti kl. 09.00. Då har ni hela natten på er för att sova på saken.

<SPEAKER ID=35 LANGUAGE="DE" NAME="Swoboda">
Fru talman! Om ni hädanefter alltid kommer att vara så här storsint blir vi mycket nöjda med er!

<SPEAKER ID=36 NAME="Talmannen">
Kära kolleger! Inga fler punkter finns på föredragningslistan.
<P>
Sammanträdet avbröts kl. 18.10.

