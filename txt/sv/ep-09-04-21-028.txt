<CHAPTER ID="028">
Integreringen av ett jämställdhetsperspektiv i utskottens och delegationernas verksamheter (kortfattad redogörelse)
<SPEAKER ID="242" NAME="Talmannen">
Nästa punkt är en kortfattad redogörelse för betänkandet av Anna Záborská, för utskottet för kvinnors rättigheter och jämställdhet mellan kvinnor och män, om integreringen av ett jämställdhetsperspektiv i utskottens och delegationernas arbete.
<P>
Skriftliga förklaringar (artikel 142)
<SPEAKER ID="243" NAME="Anna Záborská" LANGUAGE="SK">
Under de senaste åren har kvinnors värdighet och kallelse antagit en ny dimension. Detta är särskilt märkbart inom ramen för den övergripande gemenskapspolitik som definieras i Lissabonstrategin, genom de demografiska utmaningarna och strävan att skapa balans mellan arbetsliv och familjeliv samt även genom insatserna för att bekämpa våld mot kvinnor och människohandel.
<P>
Betänkandet om integreringen av ett jämställdhetsperspektiv i utskottens och delegationernas arbete är ett av de återkommande betänkandena från utskottet för kvinnors rättigheter och jämställdhet mellan kvinnor och män som jag har haft äran att presentera vid två tillfällen under innevarande mandatperiod. Även om en del människor välkomnar den ökande kvinnorepresentationen i Europaparlamentet beklagar utskottet för kvinnors rättigheter och jämställdhet mellan kvinnor och män att kvinnor fortfarande är otillräckligt representerade i toppositioner i parlamentets institutionella organ. På generaldirektoratsnivå är kvinnorepresentationen fortfarande otillräcklig. Vi stöder inrättandet av nätverk med tjänstemän i sekretariat, utskott och delegationer som har särskild utbildning i denna fråga i syfte att regelbundet utbyta erfarenheter av förfaranden som prövats och testats.
<P>
I betänkandet uppmanas generalsekretariatet att sörja för fortsatt genomförande av den integrerade strategin för förenande av arbetsliv och familjeliv och underlättande av de kvinnliga tjänstemännens karriärutveckling. I betänkandet framhålls att jämställdhetsintegrering är en positiv utveckling både för kvinnor och för män och att kravet på jämställdhet måste tillgodoses genom en praktisk strategi som innebär att kvinnor och män inte ställs mot varandra.
<P>
Utskottet för kvinnors rättigheter och jämställdhet mellan kvinnor och män framhåller vikten av att utskott och delegationer har lämpliga instrument till sitt förfogande för att säkerställa största möjliga medvetenhet om jämställdhetsintegrering. Vi behöver indikatorer, data och statistik som utgår från ett könsperspektiv, och vi behöver också budgetresurser som tilldelas utifrån ett jämställdhetsperspektiv.
<P>
Vi uppmanar de politiska grupperna att beakta målsättningen om ett balanserat deltagande av kvinnor och män när de utser personer till höga ansvarsbefattningar. Betänkandet om integreringen av ett jämställdhetsperspektiv är resultatet av samarbete mellan olika parlamentsutskott och utskottet för kvinnors rättigheter och jämställdhet mellan kvinnor och män.
<P>
Som ordförande för utskottet för kvinnors rättigheter och jämställdhet mellan kvinnor och män och som föredragande vill jag framföra ett uppriktigt tack för detta arbete. Jag vill särskilt tacka mina kolleger i de olika utskotten som ansvarade för detta arbete. Arbetet har godkänts enhälligt i utskottet, vilket jag i högsta grad uppskattar. Utskottet har skapat en ny metodologisk modell som gör det möjligt att utvärdera arbetet i varje parlamentsutskott. Modellen beskrivs i detalj i motiveringen. Utvärderingen skulle förvisso ha haft ett större bevisvärde om alla utskott och delegationer i Europaparlamentet hade svarat.
<P>
Inom ramen för diskussionerna antogs ett antal ändringsförslag som gav betänkandet ännu större vikt. Jag uppskattar att betänkandet skapades genom pluralistiska parlamentsdiskussioner och har betonat betydelsen av detta. I samband med valet till Europaparlamentet vill jag framhålla hur viktigt det är att väljare av båda könen anstränger sig för att se till att kvinnor får största möjliga representation i Europaparlamentet.
<SPEAKER ID="244" NAME="Talmannen">
Kvinnorna är i majoritet här i parlamentet i kväll. Jag ville bara påpeka detta.
<P>
Punkten är härmed avslutad.
<P>
Omröstningen kommer att äga rum på onsdag den 22 april 2009.
<P>
Skriftliga förklaringar (artikel 142)
<SPEAKER ID="245" NAME="Gabriela Creţu  " LANGUAGE="RO">
Vi välkomnar att det har gjorts vissa framsteg när det gäller att åstadkomma en balanserad fördelning mellan kvinnor och män på administrativa och biträdande poster i utskottssekretariaten. Vi hoppas att liknande åtgärder också kommer att vidtas när det gäller höga ansvarsbefattningar inom de politiska grupperna och särskilt när det gäller den politiska tjänstemannanivån i parlamentet. Men vi måste påpeka att dessa förändringar bara utgör en liten del av vad jämställdhetsintegreringen kräver.
<P>
Genomförandet av jämställdhetsintegreringen skulle innebära att varenda lag åtföljs av en preliminär jämställdhetsspecifik konsekvensanalys. På liknande sätt skulle det i varje utskott krävas medvetenhet om jämställdhetsfrågor och ett minimum av sakkunskap. Verkligheten visar oss att under mandatperioden 2004-2009 inte en enda lag som föreslagits av ett utskott har förkastats för att den saknat denna konsekvensanalys även om det har varit obligatoriskt att ta med en sådan alltsedan Amsterdamfördraget trädde i kraft. Tyvärr måste vi erkänna att det bara är smärre positiva resultat som har uppnåtts och att målet jämställdhet mellan kvinnor och män fortfarande är långt borta.
<SPEAKER ID="991" NAME="Lívia Járóka  " LANGUAGE="HU">
Jag vill gratulera Anna Záborská till hennes betänkande. Även om en del av Europaparlamentets utskott har antagit en strategi för att främja jämställdhet mellan kvinnor och män påpekas det i betänkandet att det också fortfarande finns uppenbara brister när det gäller den konsekventa tillämpningen av denna princip. I betänkandet framförs också ett antal framåtsyftande rekommendationer. Ett sådant förslag är t.ex. initiativet att tjänstemän som arbetar vid Europaparlamentet ska få lika möjligheter till utbildning eftersom det är absolut nödvändigt med lämpliga kunskaper när denna princip ska omsättas i praktiken.
<P>
Jämställdhet mellan kvinnor och män är en av de grundläggande principerna i gemenskapslagstiftningen. Men Europaparlamentet kan bara behålla sin trovärdighet i allmänhetens ögon om det kräver införande och fullständigt genomförande av åtgärder som främjar jämställdheten mellan kvinnor och män också inom denna institution, särskilt när det gäller parlamentets utskott och delegationer.
<P>
Med tanke på detta måste vi utforma en strategi som uppställer konkreta mål för att aktivt främja lika möjligheter och integrering av jämställdhetsperspektivet. Det beklagliga är att att det praktiskt taget inte har gjorts några framsteg sedan 2007 då Anna Záborská utarbetade ett betänkande i samma ämne. Vi hoppas att denna senast uttalade ståndpunkt kommer att leda till fler resultat.
<SPEAKER ID="990" NAME="Zita Pleštinská  " LANGUAGE="SK">
Kvinnorna utgör 52 procent av EU:s befolkning. Uppgiften för kvinnor som är aktiva inom politiken är att särskilt övertyga kvinnliga väljare om att kvinnornas medverkan i EU-politiken är viktig för framtida generationer och för att de demokratiska systemen ska fungera väl.
<P>
Jag tror fullt och fast på att kvinnors representation inom politiken inte bör bygga på införande av obligatoriska kvoter, som skulle fastställa minsta antalet kvinnliga kandidater, utan på de kvinnliga politikernas förmåga att söka upp, ta sig an och driva det slags frågor som kommer att hjälpa kvinnor att lösa sina faktiska problem.
<P>
Som ledamot av utskottet för kvinnors rättigheter och jämställdhet mellan kvinnor och män har jag många gånger talat i Europaparlamentet om de förslag jag får vid möten med kvinnor. Som en nyckelfråga för att skapa balans mellan yrkesliv och familjeliv ser jag framför allt att vård av barn tas med vid beräkningen av pensioner och att det skapas fler platser på daghem och förskolor. Jag tror fullt och fast att en politiker som i sin verksamhet utgår från sin personliga erfarenhet av moderskap och familjeliv bäst kommer att kunna förstå kvinnors problem.
<P>
Anna Záborskás betänkande om integreringen av ett jämställdhetsperspektiv i utskottens och delegationernas arbete vittnar om att utskottet för kvinnors rättigheter och jämställdhet mellan kvinnor och män arbetar utomordentligt aktivt i Europaparlamentet. Det har antagit många betänkanden och yttranden som förtjänar större uppmärksamhet från de övriga utskotten i parlamentet. Även av denna anledning bör antalet kvinnliga parlamentsledamöter öka med en tredjedel till hälften.
<SPEAKER ID="989" NAME="Rovana Plumb  " LANGUAGE="RO">
Nuförtiden är det ett ständigt ökande antal kvinnor som ägnar sig åt politik eller fattar viktiga beslut i olika företag. År 2006 utgjorde kvinnorna 32,6 procent av direktörerna i EU. Andelen kvinnor i Europaparlamentet ökade från 16,3 procent 1979, då det första EU-valet ägde rum, till 31 procent 2009.
<P>
Det verkar emellertid fortfarande vara nödvändigt att anta och tillämpa en strategi för integreringen av ett jämställdhetsperspektiv som är inriktad på specifika mål i all gemenskapspolitik som hör till parlamentsutskottens och parlamentsdelegationernas behörighetsområde.
<P>
Jag anser att parlamentets utskott och delegationer måste ha tillgång till lämpliga metoder för att få solida kunskaper om integreringen av ett jämställdhetsperspektiv, däribland indikatorer, uppgifter och statistik uppdelade på kön, och att budgetresurser måste anslås i syfte att säkerställa jämställdhet mellan kvinnor och män.
<P>
Alla dessa alternativ bör leda till ett kontinuerligt utbyte av god praxis i syfte att genomföra den integrerade strategin för förenande av familjeliv och arbetsliv och att underlätta de kvinnliga tjänstemännens karriärutveckling.
<P>
Som socialdemokrat anser jag att detta är ett utmärkt initiativ, eftersom Europaparlamentet kan tjäna som positiv förebild för de nationella parlamenten i fråga om jämställdhet mellan kvinnor och män (11 procent av ledamöterna i det rumänska parlamentet är kvinnor).
