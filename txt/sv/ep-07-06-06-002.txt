<CHAPTER ID="002">
Uttalanden av talmannen (parlamentets sammansättning; ETA)
<SPEAKER ID="006" NAME="Talmannen">
Mina damer och herrar! Det är en stor glädje för mig att i dag få hälsa 18 parlamentsledamöter från Bulgarien - de första direktvalda parlamentsledamöterna - välkomna till parlamentet och oss här.
<P>
(Applåder)
<P>
Bulgariens medborgare gick till vallokalerna den 20 maj 2007 och röstade fram sina företrädare till Europaparlamentet i en demokratisk process. Detta var en viktig dag för Bulgarien, som gick med i EU den 1 januari. Det fullbordar Bulgariens integrering i den europeiska familjen efter kommunismens fall.
<P>
Det tog över 60 år för Bulgarien att återställas till ett fritt europeiskt land och för vår världsdel att återförenas. Bulgarien har en uråldrig kultur, och landet ligger i korsningen mellan öst och väst. Det sägs vara platsen för ett av Europas äldsta länder som grundades år 681. Bulgarien var Orfeus och Eurydikes hemland och var hemvist för thrakerna och Dionysos. Det bär med sig ett rikt kulturellt och intellektuellt arv och kommer därmed att bidra till ett ömsesidigt berikande mellan EU och Bulgarien.
<P>
Bulgarien och särskilt dess befolkning förtjänar ett särskilt tack för sina insatser de senaste åren och sin villighet att genomföra reformer. Stora framsteg har gjorts, och många reformer genomfördes på relativt kort tid. Det är nu upp till våra parlamentsledamöter att hjälpa till att se till att de reformer som fortfarande behövs genomförs med samma beslutsamhet.
<P>
Jag önskar er en snabb och framgångsrik integrering i Europaparlamentets verksamhet så att ni genom ert arbete och era insatser kan göra ett konstruktivt bidrag till förmån för era väljare och EU. Ni kommer att föra de bulgariska medborgarnas talan i Europaparlamentet och företräda deras intressen. Låt oss arbeta tillsammans för att vidareutveckla vår europeiska gemenskap!
<P>
(Applåder)
<P>
Efter överenskommelse med gruppordförandena och hela Europaparlamentet - och eftersom jag ser Bárbara Dührkop Dührkop bland oss - vill jag göra följande uttalande på parlamentets vägnar.
<P>
Terrororganisationen ETA har brutit det eldupphör som utfärdades den 22 mars 2006. Jag vill uttrycka min solidaritet med hela Spaniens nation och dess demokratiska institutioner i denna svåra tid. Parlamentet fördömer bestämt allt bruk av våld oavsett syfte. Parlamentet vädjar i dag mer än någonsin till alla medlemsstater att de ska stå fast vid sitt stöd till de spanska myndigheterna i deras kamp mot terrorismen. Detta är en kamp som bara kan genomföras på grundval av rättsstatsprincipen, med lagens fulla kraft och starka demokratiska institutioner.
<P>
Våra tankar går nu till terrorismens offer, som vi vill visa sympati för och solidaritet med.
<P>
(Applåder)
