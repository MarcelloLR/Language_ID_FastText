<CHAPTER ID="015">
Anföranden på en minut om frågor av politisk vikt
<SPEAKER ID="165" NAME="Talmannen">
Nästa punkt är anföranden på en minut i enlighet med artikel 150 i arbetsordningen.
<P>
Artikel 150 anger att vi får använda högst 30 minuter för denna punkt. Vi hade fler än 74 anmälda talare under denna punkt, vilket uppenbart inte kommer att vara möjligt. 74 talare med en minut var på 30 minuter fungerar helt enkelt inte.
<P>
Därför har vi, för första gången någonsin, i förväg valt ut de ledamöter som tilldelas talartid. Det har skett med hjälp av tydliga kriterier, närmare bestämt genom att de som begärt att få tala vid en annan debatt med anföranden på en minut, men som inte fick möjlighet till det, nu om möjligt kommer att tilldelas talartid, medan de som redan talat vid andra debatter inte kommer att tilldelas någon tid.
<P>
Alla de som inte tilldelats talartid har i förväg informerats om detta via e-post. Därför behöver de inte infinna sig här och förgäves invänta sin talartid. Jag hoppas att ni har förståelse för det. Det var det enda sättet att genomföra debatten enligt arbetsordningen.
<P>
Följaktligen kan de som tilldelats talartid genast inleda sina anföranden.
<SPEAKER ID="166" NAME="Alf Svensson" AFFILIATION="PPE">
Fru talman! Den 11 april är det meningen att Sudan ska välja president, parlament och regionala församlingar. Det är de första valen i Sudan på 24 år och vi följer utvecklingen i landet med stort intresse.
<P>
Sudans president, Umar Hassan Ahmed al-Bashir, som tog makten genom en statskupp, är begärd häktad av Internationella brottmålsdomstolen i Haag, för brott mot mänskligheten. Alla vet vi hur Sudan har plågats av hans våldsamma styre. Bara under årets första månader har inte mindre än 400 människor dödats i södra Sudan. Det är svårt att säga hur fritt valet kommer att vara. I måndags hotade al-Bashir att slänga ut de internationella valobservatörerna. Han sade att om de lägger sig i Sudans angelägenheter skulle han skära fingrarna av dem.
<P>
Vi vet att Sudan är ett land i nöd. Vid den internationella givarkonferensen i Kairo i söndags sade Egyptens representant att världens länder behöver samla ihop drygt 1,4 miljarder euro till återuppbyggnad av Darfur-regionen i Sudan. Min förhoppning är att valet i Sudan ska skapa förutsättningar för en ...
<P>
(Talmannen avbröt talaren.)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Den senaste tiden har det talats mycket om EU:s ekonomiska återhämtning, men en övervägande del av medlemsstaterna har fortfarande inte sett slutet på krisen. Utåt sett begränsar sig debatten till hur de offentliga finanserna ser ut, trots att den snabbt ökande arbetslösheten i vissa östeuropeiska medlemsstater redan nått en kritisk nivå. Det är underligt att höra att EU:s och Europaparlamentets höga tjänstemän lovordar vissa regeringar för deras utomordentliga arbete, när antalet arbetslösa stiger med katastrofal hastighet, den sociala tryggheten minskar och antalet människor som lever under fattigdomsgränsen ökar i dessa länder varje månad. Det blir väldigt svårt för människor i dessa länder att förstå om EU för en politik för fattigdomsbekämpning eller om man faktiskt underblåser fattigdomen i samhället. Jag anser inte att de regeringar som misslyckats med att lösa problemet med arbetslösheten bör prisas. Europeiska kommissionen bör ta ett större ansvar och på ett ansvarsfullt sätt övervaka att de nationella regeringarnas krishantering fungerar, i synnerhet när det gäller sociala reformer. Den bör även utvärdera vilka konsekvenser reformerna får för folket.
<SPEAKER ID="168" NAME="Sonia Alfano" AFFILIATION="ALDE">
(IT) Fru talman, mina damer och herrar! Sexton personer som fällts för olika typer av brott har valts in i det italienska parlamentet. Vid det senaste valet till Europaparlamentet skickade Italien tre parlamentsledamöter som fällts i domstol.
<P>
Det finns ingen EU-lag som förhindrar att personer som fällts i brottmål eller inväntar brottmålsdom ställer upp till val; det är helt upp till medlemsstaterna att bestämma. Italienska medborgare har tagit fram ett program för ett ”fläckfritt parlament”. Vi vänder oss därför till utskottet för konstitutionella frågor för att få till stånd en ändring av akten om allmänna direkta val av ledamöter av Europaparlamentet, och göra det till ett villkor för valbarhet till Europaparlamentet att man inte fällts i brottmål eller inväntar brottmålsdom.
<P>
Förra valperiodens ordförande för utskottet för konstitutionella frågor, Jo Leinen, åtog sig att genomföra detta, men allt överläts till hans efterträdare, Carlo Casini, som redan klargjort att utskottet för konstitutionella frågor inte kommer att driva frågan.
<P>
Vi vill påpeka att det inte bara är utskottets för konstitutionella frågor ansvar, utan i artikel 223 (f.d. artikel 190) i fördraget om Europeiska unionens funktionssätt anges faktiskt att Europaparlamentet ska utarbeta bestämmelser för val enligt en för hela EU enhetlig ordning.
<SPEAKER ID="169" NAME="Catherine Grèze" AFFILIATION="Verts/ALE">
(FR) Fru talman! Hondarribias flygplats klassas av luftfartsmyndigheten som den farligaste i landet. Dess start- och landningsbanor ligger precis vid centrum av städerna Hendaye och Irún, och överenskommelsen mellan Frankrike och Spanien som fastställer antalet tillåtna flygningar ignoreras. Ändå planeras en utbyggnad av flygplatsen, trots motstånd från både boende och politiker på båda sidor om gränsen, som redan är emot den aktuella trafiknivån.
<P>
Samtycker kommissionen till förstörelsen av de skyddade naturområdena i Chingoudyviken som ingår i Ramsarkonventionen och Natura 2000 och vars återbildning kommissionen själv var med och finansierade?
<P>
Dessutom har det baskiska samarbetsområdet Bayonne-San Sebastián redan en underutnyttjad flygplats som ligger långt ifrån känsliga naturområden. Skulle det inte vara bättre att förbättra servicen i Biarritz genom att införa icke förorenande transportformer? Jag vill veta vilka åtgärder som talmannen tänker vidta i fråga om denna utbyggnad.
<SPEAKER ID="170" NAME="Marek Henryk Migalski" AFFILIATION="ECR">
(PL) Fru talman! Jag vill ta upp problemet med mordet på den ryska journalisten Maxim Zuev. Mazim Zuev dödades för ungefär en vecka sedan i Kaliningrad. Han var en välkänd journalist och bloggare. Detta är inte första gången som en journalist har dödats i Ryssland. Sedan 2000 har det förekommit minst ett dussin fall. Detta är en störande företeelse eftersom vi vet att om det inte finns yttrandefrihet, och om journalister inte kan utföra sitt arbete, då finns det ingen frihet alls, och ingen demokrati. I vår dialog med Ryssland bör vi alltid uppmärksamma detta.
<P>
Jag hoppas kunna organisera ett seminarium i parlamentet i år, om jag får bifall från min delegation för ryska frågor och utskottet för utrikesfrågor. Jag tycker att vi alla, när vi på olika nivåer talar med våra ryska kolleger, bör framhäva att medias frihet och journalisters frihet att utföra sitt arbete utgör grunden för dialog och frihet i både Ryssland och EU.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Fru talman! Jag vill upplysa er om aktuella artiklar om att amerikanska allmänna åklagare har väckt talan mot det tyska företaget Daimler för bestickning av utländska regeringsrepresentanter i syfte att vinna upphandlingar och underteckna regeringskontrakt. I anklagelseakten anges att företaget har varit inblandat i bestickning under en lång tid. Samma fråga kom upp vad gäller Siemens, som använde samma praxis och korrumperade regeringarna i trettio länder vid en upphandling av kontrakt från offentliga företag, en skandal som fortfarande skakar Grekland.
<P>
Som ett resultat av detta har vi inte bara en finanskris, utan även en moralisk kris. Fram tills nyligen väckte den tyska regeringen inte åtal mot bestickning utanför landets gränser och låtsades vara ovetande om dessa händelser. I stället för att agera och aktivera kommittén för förebyggande arbete mot bestickning försvarar kommissionen inte lagarna om bestickning och skyddar, i ett flertal fall, inte EU-medborgarnas pengar.
<SPEAKER ID="172" NAME="Nikolaos Salavrakos" AFFILIATION="EFD">
(EL) Fru talman! Jag måste meddela parlamentet att kl. 02.15 i morse kränkte den turkiska korvetten Bafra grekiskt territorialvatten när den kom så nära som 18 nautiska mil från Atens kust och till och med bad att få gå ombord på och söka igenom ett grekiskt handelsfartyg som seglade bredvid.
<P>
Detta visar att allt som sagts i första delen av debatten om Greklands så kallade ekonomiska problem inte är helt korrekt. Greklands problem är till största delen politiskt. Det kommer från det faktum att grannlandet hotar Grekland med krig och systematiskt provocerar de grekiska väpnade styrkorna, inte bara genom att kränka landets territorialvatten, utan även dess luftrum.
<P>
(Talmannen uppmärksammade problem med mikrofonen.)
<P>
... Jag måste upplysa er om att Grekland har vidtagit strikta åtgärder som i slutändan bokstavligen kväver de grekiska hushållen, och grekerna är nu alldeles utmattade. Det har slitit ut det grekiska samhällets motståndskraft och grekernas ekonomiska styrka.
<P>
Som jag sade är problemen till största delen politiska. Vi ber inte om pengar från någon av EU:s medborgare. Vi ber om stöd från EU som helhet, så att vi kan övervinna dessa oregelbundenheter i marknaden som attackerar euron.
<SPEAKER ID="173" NAME="Franz Obermayr" AFFILIATION="NI">
(DE) Fru talman! För cirka tio år sedan införde de då 14 EU-länderna så kallade sanktioner mot mitt land, Österrike. Under sju månader rådde ”istid”. Österrikiska ministrar tilläts inte längre att delta i informella rådsmöten, men Österrike kunde fortfarande betala avgifter som nettobidragsgivare. Förutom sanktionerna fick detta ett resultat. Den oberoende rapporten från ”de tre vise männen” fastställde tydligt att Frihetspartiets medverkan i regeringen inte utgjorde någon fara för demokratin och mänskliga rättigheter. EU:s sanktioner som förkläddes som bilaterala åtgärder hade alltså ingen giltig rättsgrund. De var ett ogrundat övergrepp på österrikisk suveränitet. Jag tror, dock, att EU lärde sig att respektera andras politiska åsikter och den nationella suveräniteten hos andra medlemsstater och deras medborgare, och det är bra. Jag hoppas också, med beaktande av freden i öster, att en av huvudutredarna, parlamentsledamot Louis Michel, nu efter tio år känner att han åter kan resa till Österrike på semester.
<SPEAKER ID="174" NAME="Véronique Mathieu" AFFILIATION="PPE">
(FR) Fru talman! I går hyllade Frankrike en av landets polismän, Jean-Serge Nérin, ett franskt polisbefäl som dödades på ett mycket fegt sätt av ETA den 16 mars under skottlossning i Parisområdet.
<P>
ETA är ansvarigt för nästan 830 dödsfall under 40 år, men detta är första gången som terroristorganisationen har attackerat en fransk polisman. Jean-Serge Nérins död påminner oss om vårt ansvar att samarbeta i kampen mot terrorismen.
<P>
Mycket tidigt visade sig det fransk-spanska samarbetet bli en modell för den här typen av samarbete inom EU. Frankrike och Spanien var de första medlemsstaterna att införa gemensamma utredningsgrupper inom det europeiska rättsliga området. Att införa europeiska arresteringsorder visade sig också vara mycket effektivt.
<P>
Olyckligtvis kunde dessa insatser i samarbetet mellan våra polismän och domare inte hindra att Jean-Serge Nérin dödades. Därför måste vi utöka vårt samarbete för att kunna bekämpa terrorismen på ett effektivare sätt.
<SPEAKER ID="175" NAME="Joe Higgins" AFFILIATION="GUE/NGL">
(EN) Fru talman! En stor medborgarkampanj i Val di Susa i nordvästra Italien försöker stoppa byggandet av en järnväg för höghastighetståg, känd som TAV.
<P>
Det mycket vackra Val di Susa sträcker sig från den franska gränsen till Turin och är endast en till två kilometer brett. Trots det finns där redan en större motorväg, en annan större väg och en järnväg.
<P>
Kampanjen ”NO TAV” har tydligt visat att byggandet av TAV inte är försvarbart. Bara 38 procent av den nuvarande järnvägskapaciteten används. En utbyggnad skulle allvarligt skada miljön, förstöra eller förorena akvifärer och släppa ut farliga koncentrationer av asbest och uran från tunnelborrningar.
<P>
De enda som vinner på det är storföretag och stora byggföretag. Tiotusentals människor har organiserat sig mot byggandet och skandalöst nog har polisvåld använts för att skrämma kampanjen.
<P>
Jag uppmanar EU att dra tillbaka allt ekonomiskt stöd till TAV och att ställa in projektet. Mottot i kampanjen ”NO TAV” är Sarà dura. De tänker inte ge efter. En seger för medborgarkampanjen i Val di Susa skulle vara en seger för det sunda förnuftet och för miljön.
<SPEAKER ID="176" NAME="Paul Nuttall" AFFILIATION="EFD">
(EN) Fru talman! Jag tycker att det är oroande att lokala församlingar i min valkrets i nordvästra England använder parkeringsavgifter för att öka sina inkomster.
<P>
Ett exempel är småstaden Congleton, som är ett lokalsamhälle av landsbygdskaraktär. Införandet av parkeringsavgifter kommer att allvarligt skada den lokala industrin, och minskad handel kommer att resultera i förlorade inkomster och tvinga redan hårt pressade små och medelstora företag till konkurs och eventuellt nedläggning.
<P>
Folk skyller på den brittiska regeringen, några skyller på distriktsfullmäktige och andra lägger skulden på stadsfullmäktige, men som alltid ligger EU:s skugga över det hela, eftersom de bara följer det ramverk som fastställts i EU:s europeiska transportpolitik för 2010.
<P>
Detta är det genialiska med EU: det finns alltid en mellanhand. Oavsett om det handlar om stängning av postkontor eller sophantering varannan vecka läggs skulden alltid på någon annan och av Bryssels korrumperande inverkan syns inte ett spår.
<SPEAKER ID="177" NAME="Nicole Sinclaire" AFFILIATION="NI">
(EN) Fru talman! Jag kommer från West Midlands, och 20 procent av West Midlands klassificeras som ett grönt bälte.
<P>
Det gröna bältet har hjälpt oss att skydda landsbygdens skönhet och blockera oplanerad stadsbebyggelse. På uppmuntran av EU har dock den brittiska regeringen ökat husbyggandet, vilket hotar det gröna bältet, som ligger mig varmt om hjärtat eftersom det finns nära mitt hem vid Meriden Gap.
<P>
Detta visar bristande respekt för vår kultur och våra traditioner, men vad bryr ni er om det? Sedan Storbritannien gick med i EU - eller i Europas inre marknad, dessförinnan - har unionen visat en uppenbar brist på respekt för vår kultur och våra traditioner, så jag hade inte väntat mig något annat av er.
<SPEAKER ID="178" NAME="Elena Oana Antonescu" AFFILIATION="PPE">
(RO) Jag talar i dag inför er och ledamöterna för att uttrycka min åsikt att EU behöver en ny och mycket bättre integrerad strategi för att lösa problemet med våld mot kvinnor.
<P>
Den här frågan har tagits upp i ett allt större antal EU-länder på tvåpartibasis med partier som har mycket skilda åsikter om samhället i stort. Anledningen till förslaget är att problemet med våld i hemmet sträcker sig bortom politisk ideologi och är en direkt del av den mänskliga och politiska visionen av ett mer rättvist och balanserat samhälle.
<P>
Jag vill betona behovet av handling för att även förebygga psykiskt våld mot kvinnor. Aktuella studier har visat att den här typen av våld alltid föregår fysiskt våld.
<P>
Jag välkomnar att det spanska ordförandeskapet har tagit upp kampen mot olika typer av våld mot kvinnor genom att göra det till ett av EU:s prioriterade områden. Dock måste dessa åtgärder fortsätta. Genom att inrätta ett europeiskt centrum för övervakning av könsrelaterat våld och införa skyddsordrar och ett nödnummer vill man begränsa förekomsten av företeelsen inom EU och samtidigt stödja kampen mot våld utanför EU.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Det gläder mig att EU och medlemsstaterna har åtagit sig att bekämpa fattigdomen genom att utse 2010 till Europeiska året för bekämpning av fattigdom och social utslagning, eftersom nästan 80 miljoner EU-medborgare lever under fattigdomsgränsen. Många EU-medborgare, även de som har arbete, kämpar med fattigdom varje dag och har inte möjlighet att leva ett anständigt liv. Man har öronmärkt 17 miljoner euro för att genomföra EU:s planerade åtgärder under 2010, och den budgeten kommer att användas till att organisera informationsseminarier, arbetsgrupper och offentliga samråd för att övervinna stereotypa föreställningar om fattigdom. Detta är ett utmärkt initiativ, men hur ser vi till att medlen används på ett effektivt och insynsvänligt sätt och direkt når de medborgare som behöver hjälpen mest? Jag vill betona att det är omöjligt att komma till rätta med en ökad fattigdom på ett år. Därför vill jag uppmana EU och medlemsstaterna att vidta konkreta åtgärder och göra långsiktiga åtaganden på alla myndighetsnivåer, för att säkerställa en öppen och riktad fördelning av de medel som är avsedda att direkt hjälpa människor som lever i fattigdom.
<SPEAKER ID="180" NAME="Georgios Toussas" AFFILIATION="GUE/NGL">
(EL) Den israeliska regeringen har beslutat att gå vidare med planerna på att bygga 1 600 nya hem i östra Jerusalem, utöka bosättningarna på Västbanken, bibehålla isoleringen av Gazaremsan och i allmänhet öka den israeliska arméns attacker mot de ockuperade palestinska områdena. Detta avslöjar även för den mest ivriga tvivlare de kriminella planer som Israel och imperialisterna i allmänhet har mot det palestinska folket och folket i området som helhet.
<P>
Israel släpper loss en ny omgång dödliga attacker mot det palestinska folket och har säkrat sitt stöd och uppgraderat sina relationer med EU, Förenta staterna och Nato under ökande maktkamp inom den imperialistiska kvartetten. Detta stöd upprepades med särskilt eftertryck och iver av Förenta staterna under den israeliska premiärministerns senaste besök i landet, och man betonade att Israel är mer än bara något med hög prioritet för amerikanska geostrategiska imperialistiska planer i området i stort.
<P>
Vi kämpar med alla arbetstagare för att skapa ...
<P>
(Talmannen avbröt talaren.)
<SPEAKER ID="181" NAME="Jaroslav Paška" AFFILIATION="EFD">
(SK) Efter andra världskriget och omritningen av gränserna hamnade ca 400 000 slovaker i Ungern och ett liknande antal ungrare i Slovakien.
<P>
Den ungerska minoriteten i Slovakien finns fortfarande kvar i samma antal i dag, men i Ungern är situationen annorlunda. Den slovakiska minoriteten har decimerats från de ursprungliga 400 000 slovakerna till färre än 33 000, alltså inte ens en tiondel av det ursprungliga antalet. Orsaken till detta är att den slovakiska regeringen förser den ungerska minoriteten med utbildning i deras modersmål vid fler än 700 skolor, medan den ungerska regeringen endast tillåter slovakerna i Ungern att ha en enda grundskola.
<P>
Detta är anledningen till att den senaste kritiken av utbildningen av ungerska minoriteter i grannländerna som framfördes av president László Sólyom, en man som självbelåtet och passivt ser på medan hans egen regering undertrycker de etniska minoriteterna i hans eget land, enbart kan beskrivas som en stötande, hycklande och illvillig provokation av serberna, rumänerna och slovakerna som, i motsats till ungrarna, verkligen tar hand om de etniska minoriteterna i sina länder. Den ungerska ombudsmannen för etniska minoriteter varnar också för att Ungern fortsätter att verka för total assimilering av etniska minoriteter.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) EU har extremt strikta livsmedelssäkerhetsregler och tillverkare tvingas att investera stora summor pengar för att följa dessa regler.
<P>
Trots detta är över 75 procent av alla kycklingar som slaktas inom EU förorenade med bakterier, enligt en aktuell undersökning som genomförts av Europeiska myndigheten för livsmedelssäkerhet.
<P>
Salmonella och campylobakter, som är två av de giftigaste bakterierna, förekommer i tre fjärdedelar av alla slaktkroppar av kycklingar som föds upp på gårdar i EU.
<P>
När den här typen av undersökningar kommer ut i media orsakar de naturligtvis oro bland konsumenterna. Mot bakgrund av detta måste vi ställa oss själva följande två frågor. Vad kan vi fortsätta att göra för att se till att EU-medborgarna har tillgång till säker och bra mat av god kvalitet? Är det möjligt att de regler som gäller för närvarande, trots att de är strikta och, för övrigt, extremt byråkratiska, inte är de mest lämpliga?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) De nya medlemsstaterna genomför nu EU:s organisation av vinmarknaden från 2007. I den processen gick kommissionen emot lagen - synd att ingen av dem är här - när den på slovakisk begäran registrerade märket Tokaj med både skyddad ursprungsbeteckning och skyddad geografisk beteckning. Detta går emot EU:s förordningar eftersom vinet endast kan höra till antingen den ena kategorin eller den andra. Den slovakiska begäran ingår inte längre i gemenskapens databas E-Bacchus bland produkterna med skyddad ursprungsbeteckning. Därmed har kommissionen fått slut på den här olagliga situationen, och det tackar jag den för. Det finns dock en annan oegentlighet, eftersom den nationella slovakiska lag som registreringen grundar sig på inte längre finns, eftersom Slovakien har upphävt den. Av den anledningen ber jag kommissionen att rätta till den här oegentligheten.
<SPEAKER ID="184" NAME="Zbigniew Ziobro" AFFILIATION="ECR">
(PL) Fru talman! Den europeiska avdelningen för yttre åtgärder kommer att bli den diplomatiska kår som representerar unionen och stödjer unionens höga representant för utrikes frågor och säkerhetspolitik. Denna avdelning bör i sitt arbete beakta de kulturella och nationella skillnader som finns inom unionen. Varje land måste känna att dess egna intressen, dess egna kultur och dess egna erfarenheter representeras på rätt sätt av avdelningen.
<P>
För att detta mål ska uppnås krävs ett delande, eller deltagande, på jämlik grund. Hur skapas dock kåren i den europeiska avdelningen för yttre åtgärder? Den ska bestå av personal från lämpliga avdelningar vid rådets generalsekretariat, kommissionen och personal från medlemsstaternas nationella diplomattjänster. Diplomater från medlemsstaterna ska endast utgöra en tredjedel av hela kåren. Dock ska principen om proportionell representation av alla medborgare i medlemsstaterna användas, oavsett personalens bakgrund och det sätt på vilket de kom till avdelningen. Personalrekrytering vid unionens alla institutioner sköts trots allt enligt den principen. Jag ser ingen anledning till att detta skulle hanteras annorlunda.
<SPEAKER ID="185" NAME="Nuno Teixeira" AFFILIATION="PPE">
(PT) Nyligen slöt EU ett avtal med de latinamerikanska länderna, under ledning av Världshandelsorganisationen, där unionen förband sig att kraftigt och progressivt minska importtullarna för bananer från dessa länder. Jag vill uppmärksamma er på att detta avtal har direkta negativa effekter för europeiska bananproducenter, särskilt för dem på Madeira, Portugal. Det kommer att vara till än större skada för bananproducenter på Kanarieöarna, Spanien.
<P>
Jag vill påminna er om att situationen för producenter i dessa regioner redan är mycket besvärlig på grund av öarnas fysiska egenskaper och bergsterräng samt storlekarna på egendomarna, vilket innebär att producenterna står inför permanenta svårigheter som hämmar utvecklingen.
<P>
Det är därför nödvändigt att vidta brådskande åtgärder för att hjälpa bananproducenter på Madeira och Kanarieöarna, mot bakgrund av den allvarliga och omedelbara effekt som det nya Genève-avtalet kommer att få på den europeiska importmarknaden och därmed också på produktionen och försäljningen av bananer från dessa yttersta randområden.
<SPEAKER ID="186" NAME="Nessa Childers" AFFILIATION="S&amp;D">
(EN) Fru talman! Det är nu över ett år sedan företaget för flygplansunderhåll SR Technics meddelade att de skulle stänga sin avdelning vid flygplatsen i Dublin, med en förlust av över ett tusen arbetstillfällen. I ett försök att uppväga förlusterna lämnades i oktober 2009 en ansökan för arbetstagarna vid SR Technics in till Europeiska fonden för justering av globaliseringseffekter. Kommissionen avslog emellertid ansökan som ”ofullständig”, och jag kan bekräfta att den irländska regeringen nästan fem månader senare ännu inte har lämnat in en fullständig ansökan.
<P>
Medan den irländska regeringen har distraherats av ett ekonomiskt sammanbrott som den själv är skuld till samt flera ministeravgångar under de senaste månaderna, har en ansökningsblankett som skulle kunna förändra hundratals liv blivit liggande på en ministers bord.
<P>
Europaparlamentet känner till att den irländska statskassan är tom. Det skulle vara ursäktligt om en cyniker tänkte att regeringens overksamhet skulle kunna bero på dess egna svårigheter att uppfylla sin del av uppgörelsen om man till slut lyckades utverka utbetalningarna från Europeiska fonden för justering av globaliseringseffekter. Skulle den irländska regeringen vara villig att göra någonting åt detta?
<SPEAKER ID="187" NAME="Artur Zasada" AFFILIATION="PPE">
(PL) Fru talman, mina damer och herrar! Jag vill vända mig till er alla, och särskilt till herr Potočnik, med en fråga som bekymrar människor som sysslar med speedway, en sport som är populär i många av EU:s medlemsstater. Frågan gäller genomförandet av direktiv 2002/49/EG om bedömning och hantering av omgivningsbuller.
<P>
Genomförandet av direktivet innebär att förarna tvingas montera nya ljuddämpare på sina motorcyklar. Ljuddämparna innebär å ena sidan att tjusningen med själva skådespelet minskar, eftersom ljudet är en väsentlig del av sporten. Å andra sidan innebär ljuddämparna en större risk, en risk för förarna själva, risken att de ska skada sig eller mista livet. Med anledning av detta vill jag be herr Potočnik att överväga att lägga fram ett förslag om ändring för att undanta speedway från direktiv 2002/49/EG.
<SPEAKER ID="188" NAME="László Tőkés" AFFILIATION="PPE">
(HU) Fru talman! I provinsen Vojvodina i Slobodan Miloševićs land Serbien utsätts fortfarande ungrare för angrepp. Förövarna blir antingen frikända eller ibland väcks inte ens åtal mot dem. För årtionden sedan bodde omkring 400 000 ungrare i Vojvodina där de utgjorde en tredjedel av befolkningen. Tvångsutvandring och en omfattande bosättning av majoritetsbefolkningen har lett till att antalet har minskat till 290 000 under åren, och deras andel av befolkningen har sjunkit till 13 procent. Strategin för massangrepp mot minoriteter infördes av den beryktade serbiska säkerhetspolisen, UDBA, och riktade sig särskilt mot etniska albaner. Metoden har oreflekterat förts vidare och tillämpas i dag fortfarande mot ungrare. Fru talman! Europaparlamentet bör vidta beslutsamma åtgärder för att stoppa det anti-ungerska skräckväldet i Serbien. Ett villkor för landets anslutning till EU bör både vara att ge rättvisa åt de många tiotusentals offren för massmord sedan andra världskriget och att förbjuda det våld som ungrare än i dag fortfarande utsätts för.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Fru talman! Kvinnor är underrepresenterade inom vetenskap och vetenskaplig forskning. I Europa är 30 procent av forskarna och bara 18 procent av professorerna kvinnor. Kvinnor innehar 27 procent av befattningarna i ledningen inom det vetenskapliga området. Polen placerar sig näst sist bland EU:s 27 medlemsstater med endast 7 procent kvinnliga styrelseledamöter vid institutioner för högre utbildning och vetenskapliga institut.
<P>
Därför är forskningsprojektet ”Women in Science”, som utarbetats av den i Polen baserade stiftelsen Academic Entrepreneurship Foundation, så viktigt. Projektet gäller forskning om orsakerna till diskriminering och man försöker hitta effektiva åtgärder mot diskriminering. Medborgarprojekt som kommer från medborgarna själva och vänder sig till medborgarna har bäst förutsättningar att lyckas. Jag vädjar till kommissionen om särskilt stöd och praktisk hjälp till samhällsorganisationer som tar sig an sådana frågor. När unionsmedborgarna skriver till kommissionen får inte deras skrivelser lämnas obesvarade.
<SPEAKER ID="190" NAME="Jim Higgins" AFFILIATION="PPE">
(GA) Fru talman! Som jag sade blev jag mycket glad när jag hörde före detta kommissionsledamot Meglena Kuneva framföra att det behövs en översyn av rådets direktiv 90/314/EEG. Varför det? Därför att det har många brister.
<P>
Det tar inte hänsyn till människor som bokar sina semesterresor själva på Internet utan att anlita en resebyrå. Direktivet skyddar inte konsumenter som är baserade i ett land och som köper en produkt, en flygresa eller logi i ett land utanför EU.
<P>
Dessutom nämner direktivet inte reguljära flygningar. Det har många brister och jag är oerhört glad över att säga att före detta kommissionsledamot Meglena Kuneva hade rätt när hon sade att det verkligen behövs ett nytt direktiv.
<SPEAKER ID="191" NAME="Ioan Mircea Paşcu" AFFILIATION="S&amp;D">
(EN) Fru talman! För tjugo år sedan längtade rumänerna efter frihet, bland annat inom utbildningsväsendet, som fram till då underkastades sträng politisk kontroll. Som en följd av deras uppoffringar har också universiteten fått sin frihet och har åtnjutit den alltsedan dess.
<P>
Det skulle därför vara sorgligt ironiskt om det rumänska utbildningsministeriet skulle lyckas med sitt aktuella försök att snabbt anta ny lagstiftning, som praktiskt taget gör slut på friheten och öppnar dörren för en politisering på nytt av systemet.
<P>
Enligt förslaget skulle till exempel de rektorer som utses behöva godkännas av ministern, som själv är politiskt tillsatt, och man skulle kunna tvinga universitet att slås samman på grundval av godtyckliga kriterier eller till och med stänga dem och konfiskera deras tillgångar.
<P>
Som professor och parlamentsledamot anser jag att det är min plikt att för mina professorskolleger här i kammaren avslöja sådana planerade odemokratiska metoder, som öppet strider mot Lissabonstrategins mål för utbildningssystemen och inte kan tillåtas i en medlemsstat i EU.
<SPEAKER ID="192" NAME="Talmannen">
Punkten är härmed avslutad.
<P>
Jag tackar er alla för er förståelse och den goda sammanträdesordningen. Jag hoppas att alla som inte fick tillfälle att yttra sig denna gång kommer att få möjlighet att göra det nästa gång.
