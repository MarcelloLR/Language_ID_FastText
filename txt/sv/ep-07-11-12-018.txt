<CHAPTER ID="018">
Stadgar för Euratoms försörjningsbyrå (debatt)
<SPEAKER ID="090" NAME="Talmannen">
Nästa punkt är betänkandet av Romana Jordan Cizelj, för utskottet för industrifrågor, forskning och energi, om förslaget till rådets beslut om stadgar för Euratoms försörjningsbyrå - C6-0131/2007 -.
<SPEAKER ID="091" NAME="Franco Frattini">
kommissionens vice ordförande. - (EN) Fru talman! Jag vill börja med att gratulera föredraganden till hennes betänkande.
<P>
Kärnenergi är ett viktigt inslag i en energimixpolitik för EU, och i dag ser vi ett förnyat intresse för kärnenergi, både på EU-nivå och på internationell nivå.
<P>
Euratoms försörjningsbyrå har under sin mer än 45-åriga tillvaro bidragit till att förse gemenskapens förbrukare med kärnbränsle.
<P>
Försörjningsbyrån är ett organ som upprättades genom Euratomfördraget, vilket innebär att den har ett direkt primärrättsligt ursprung. Byråns syfte är att skapa långsiktig försörjningstrygghet genom en rimlig mångfald av försörjningskällor för kärnbränslen. Lika tillgång till försörjningskällorna är ett viktigt inslag i Euratomfördraget och detta garanteras genom försörjningsbyrån.
<P>
I dag bedriver försörjningsbyrån sin verksamhet enligt stadgar från 1958 då gemenskapen bestod av sex medlemsstater. Utvidgningen av Europeiska unionen kräver att dessa stadgar moderniseras. Detta är syftet med vårt förslag. Detta är också anledningen till att försörjningsbyrån inte kan betraktas som ett nytt organ inom ramen för det interinstitutionella avtalet mellan Europaparlamentet och Europeiska kommissionen.
<P>
Europaparlamentet har länge krävt att byråns roll åter ska stärkas och att de befogenheter som Euratomfördraget innehåller ska utnyttjas fullt ut. Jag vill särskilt nämna Maldeikis-betänkandet med anledning av Euratomfördragets 50-åriga tillvaro som parlamentet godkände tidigare i år. Jag är glad att kunna säga att kommissionen välkomnar de flesta av de ändringsförslag som har lagts fram. Jag delar er uppfattning att den rådgivande kommitténs roll måste stärkas. Jag håller också med om att den bör bidra mer till utarbetandet av byråns marknadsöversikter.
<P>
Avslutningsvis vill jag framhålla att jag välkomnar att Europaparlamentet stöder att försörjningsbyråns får en utökad roll. Jag ser fram emot diskussionen.
<SPEAKER ID="092" NAME="Romana Jordan Cizelj  " AFFILIATION="PPE-DE">
föredragande. - (SL) Kärnenergins roll blir alltmer självklar, inte bara i Europa utan också globalt. Europeiska unionens energipolitik grundas på försörjningstrygghet, en konkurrenskraftig energimarknad, samt energiproduktion och energiförbrukning som orsakar så lite miljöpåverkan som möjligt. Samtidigt har en hållbar energiutveckling också en positiv inverkan på teknisk utveckling, ekonomisk tillväxt och sysselsättning. Allt detta är steg i rätt riktning för att uppnå de strategiska mål som sattes i Lissabon.
<P>
En väl avvägd uppsättning av olika energikällor är en av de nödvändiga förutsättningarna för hållbar utveckling, bekämpning av global uppvärmning och klimatförändringar, minskat importberoende, och trygg energiförsörjning. I Europeiska unionen ingår även kärnenergi som en av beståndsdelarna i denna uppsättning. Vi måste därför se till att vi har säker och pålitlig tillgång till kärnmaterial och att vi har konkurrenskraftiga, fungerande energimarknader som vi kan lita på.
<P>
Detta är anledningen till att Euratoms försörjningsbyrå bildades. Dess roll behöver stärkas ytterligare med tanke på de förändrade villkoren på världens energimarknader. Naturligtvis instämmer jag även med kommissionen i att utvidgningen av Europeiska unionen till 27 medlemsstater, samt den budgetförordning som antagits för byrån, kräver nya, moderniserade och förbättrade stadgar för Euratoms försörjningsbyrå.
<P>
Jag har även betonat byråns utökade funktion i mitt betänkande. Vi behöver en stark byrå, som utöver sin grundläggande uppgift - att övervaka tillgång och efterfrågan på kärnmaterial och på tjänster som har med kärnenergi att göra - även tillhandahåller och regelbundet genomför studier om risksituationen på marknaden och om den långsiktiga prisutvecklingen på marknaden för kärnmaterial. Den måste ha kontroll över ingående av långtidskontrakt om kärnbränsle och ge en ram för investeringar etc.
<P>
För att alla dessa uppgifter ska kunna utföras framgångsrikt har jag föreslagit en större roll för den rådgivande kommittén, som jag framför allt ser som en expertgrupp. Genom sin mångsidiga expertkunskap kan kommittén ge byrån unikt stöd i de uppgifter som anförtrotts den genom Euratomfördraget. Jag anser därför att antalet medlemmar i den rådgivande kommittén bör utökas, framför allt antalet experter. Jag anser att de medlemsstater som har bränslecykelverksamhet och även bidrar med mest medel har rätt till en extra medlem i den rådgivande kommittén.
<P>
För att det ska finnas konsekvens inom kommitténs arbete, och för att kommittén ska kunna utveckla expertkunskap på hög nivå, föreslår jag att man ska inrätta ett presidium eller en verkställande grupp och att denna ska bestå av en ordförande, två vice ordförande och två rådgivare. Konsekvens kan bara uppnås genom en enkel struktur och en tydligt definierad roll för den rådgivande kommitténs presidium, som bildar en förbindelselänk mellan den rådgivande kommittén och byråns generaldirektör. Presidiet måste samordna den rådgivande kommitténs verksamhet, särskilt den del av verksamheten som handlar om att utarbeta, utvärdera och granska rapporter och att utöka kommitténs expertkunskap. Utan att investera i kunskap och i mänskliga resurser kommer knappast målen för ett konkurrenskraftigt och tekniskt framstående Europa att kunna uppnås.
<P>
Vidare vill jag ytterligare betona behovet av öppenhet, som i stort sett handlar om byråns årsrapport. Jag anser att Europaparlamentet även bör informeras om alla byråns större projekt. Dess roll i byråns budgetförfarande måste definieras tydligare.
<P>
Byråns årsrapport, forskningsresultat och andra relevanta texter bör delges inte bara Europaparlamentet utan också rådet, revisionsrätten och medlemsstaterna. Bara med gott informationsflöde och upprättande av god praxis kan vi förbättra byråns funktion.
<P>
Finansieringsmetoden för byrån, som hittills har varit ganska komplicerad och oklar på grund av byråns specifika natur, kan också bidra till ökad öppenhet. Jag skulle vilja förenkla finansieringsmetoden och därför stödja att byrån fungerar på samma sätt som andra europeiska byråer. Kärnenergi är en del av vår uppsättning av energikällor och jag vill att verksamhet som har med kärnenergi att göra ska bedrivas under samma villkor som tillämpas för andra energikällor.
<P>
För att göra situationen enklare, öppnare och mer i enlighet med bestämmelserna i Euratomfördraget, föreslår jag att försörjningsbyrån ska ha sin egen budgetpost som kommer att vara separat från budgeten för kommissionens avdelningar, och där administrativa utgifter tydligt kommer att skiljas från byråns driftkostnader. Detta skulle göra det möjligt för Europaparlamentet, som en av de budgetansvariga myndigheterna, att få kontroll över byråns budget, och därmed också bidra till ett mer öppet och demokratiskt Europa.
<P>
Oavsett om vi stöder kärnenergins växande roll eller ej, så är dess existens ett faktum här och nu. Vi vill självklart ha försörjningstrygghet och fungerande marknader, men detta kan bara uppnås genom en långsiktig vision och en kraftfull byrå med tillräckliga befogenheter och demokratisk kontroll. De nya stadgarna för Euratoms försörjningsbyrå syftar till att uppnå dessa mål.
<P>
Slutligen vill jag tacka kommissionen för dess samarbete och för svar på ganska svåra frågor om stadgarna. Jag vill också tacka ledamöterna i utskottet för industrifrågor, forskning och energi för deras konstruktiva samarbete när betänkandet utarbetades och antogs. Jag vill också uppmana er att stödja det i omröstningen vid plenarsammanträdet och jag vill gärna höra mina kollegers kommentarer.
<SPEAKER ID="093" NAME="Giles Chichester">
för PPE-DE-gruppen. - (EN) Fru talman! Först av allt vill även jag gratulera Romana Jordan Cizelj till hennes betänkande. Hon har lagt ned ett stort arbete på att tillföra förslaget många seriösa och förnuftiga förbättringar.
<P>
Jag måste säga att jag verkligen hoppas att rådet kommer att godta dessa förbättringar. Jag är medveten om att vi endast har en samrådsfunktion i denna fråga. Jag välkomnar betänkandets tonvikt på öppenhet - öppenhet gentemot byråns verksamhet - och tonvikten på den roll parlamentet bör spela i byråns arbete.
<P>
På samma sätt stöder jag ändringsförslagen från budgetutskottet som utövar en del av våra befogenheter på budgetområdet.
<P>
Jag välkomnar också Romana Jordan Cizeljs förslag om ett tydliggörande av rollen för byrån och i synnerhet dess kommitté. Även om jag personligen kanske inte är fullt så entusiastisk när det gäller en ökning av antalet anser jag ändå att det är ytterst värdefullt att vara mer öppen och specifik i fråga om kommitténs roll.
<P>
Däremot måste jag beklaga ett eller två ändringsförslag, särskilt ändringsförslag 39, som inte gick igenom. Jag anser att dessa ändringsförslag på ett fördärvligt sätt - men kanske avsiktligt - helt står i strid med byråns och hela Euratomfördragets syfte och roll. Men sådant är läget. Kanske det inte var så överraskande eftersom det kom från Verts/ALE-gruppen.
<P>
Men slutligen vill jag välkomna kärnenergins renässans - både på EU-nivå och internationellt som kommissionsledamoten sa - på grund av den ytterst viktiga roll den kommer att spela när det gäller att ta itu med klimatförändringen.
<SPEAKER ID="094" NAME="Atanas Paparizov">
för PSE-gruppen. - (BG) Kära kolleger! På socialdemokratiska gruppens vägnar gratulerar jag föredraganden Romana Jordan Cizelj för hennes grundliga arbete och goda samarbete med utskottet för industrifrågor, forskning och energi under arbetet med betänkandet.
<P>
Jag anser att de nya stadgar som ska antas för Euratoms försörjningsbyrå inte bara bör avspegla det nya antalet medlemsstater utan också moderna finansiella regler. Stadgarna bör först och främst bilda en grund för att stärka försörjningsbyråns roll och säkerställa regelbundna leveranser under villkor och bestämmelser som är så fördelaktiga som möjligt för leverans av råmaterial och nukleärt material.
<P>
I det här sammanhanget stöder jag förslaget om att byrån ska stärka sina analysfunktioner när det gäller utveckling av marknaden för nukleärt material och utföra regelbunden översyn, inklusive riskanalys av marknaden. Byråns prestige och sakkunskapen i dess arbete kommer att öka genom förslagen att specificera och utveckla den rådgivande styrelsens roll. Särskild uppmärksamhet ska också ägnas förslagen att öka insynen i byråns verksamhet.
<P>
Ur det perspektiv som rör Europaparlamentets roll vore det lämpligt att göra förändringar längs två linjer: att tydligare definiera parlamentets roll under budgetförfarandet och att lägga fram arbetsprogrammet, den årliga rapporten och byråns studier för Europaparlamentet, för att lämna regelbunden och utförlig information om byråns verksamhet. Jag är övertygad om att om parlamentets förslag antas av rådet skulle detta bilda en grund som ökar byråns befogenheter så att byrån blir den ledande initiativtagaren för att genomföra Europaparlamentets svar till det internationella samfundet under punkt 9 i resolutionen av den 14 mars 2007 beträffande icke-spridning av kärnvapen och nedrustning, där man ber om stöd för att initiera multilaterala internationella centrer för anrikning av uran under kontroll av Internationella atomenergiorganet (IAEA).
<P>
Som Javier Solana påpekade under Euromedmötet i Lissabon den 6 november, har frågan blivit särskilt aktuell nu när länder som Marocko, Egypten och Jordanien har aviserat ambitiösa program för att utveckla kärnenergi.
<P>
Jag vill slutligen uttrycka mitt förtroende för att antagandet av de nya stadgarna för Euratoms försörjningsbyrå kommer att bidra till att utveckla EU:s roll vid tillämpningen av strikta regler för icke-spridning av kärnvapen och kärnsäkerhet. (Talaren fortsatte sitt anförande på engelska.)
<P>
för PSE-gruppen. - (EN) Jag vill särskilt tacka kommissionens vice ordförande Franco Frattini för hans stöd för de förslag som lagts fram av utskottet för industrifrågor, forskning och energi och för hans uttalande att byrån bör bli ett livskraftigt organ för Europeiska unionen mot bakgrund av kärnenergins förnyade roll och en ny, mer balanserad inställning till kärnenergin.
<SPEAKER ID="096" NAME="Šarūnas Birutis">
ALDE-gruppen. - (LT) Mina damer och herrar! Först av allt vill jag tacka vår föredragande för ett förträffligt resultat, ett välbalanserat betänkande.
<P>
Den viktigaste rollen för Euratoms försörjningsbyrå är att säkerställa lika tillgång till och leveranstrygg kärnenergi till alla användare inom Europeiska unionen. I dag fungerar försörjningsbyrån på basis av stadgar som antogs för nästan 50 år sedan. Ändrade förutsättningar parallellt med EU:s utvidgning, liksom det faktum att byrån måste anta ett modernt finansiellt förhållningssätt, gör att stadgarna måste förnyas. De nya stadgarna visar en ny finansieringsram som följer EU:s generella budgetram och som också är i linje med utvidgningen av Europeiska unionen.
<P>
Diskussionen om de nya stadgarna har inte varit lätt med tanke på byråns sammansatta natur. Det är tydligt att byrån fungerat som ett organ för kommissionen, trots att det enligt Euratomavtalet etablerades som en byrå med rättslig status och betydande ekonomiskt oberoende. Annars skulle stadgarna inte ha behövts, eftersom kommissionsorganen inte brukar ha stadgar. Byrån har stor betydelse för vissa medlemsstater på grund av den typ av verksamhet som den förväntades utföra. Det är därför som den inte är en typisk decentraliserad byrå i EU:s bemärkelse.
<P>
Jag vill uttrycka min glädje över att samförstånd uppnåtts inom utskottet för industrifrågor, forskning och energi, beträffande antalet ledamöter i byråns rådgivande kommitté. Med all respekt för kommissionen vill jag framföra att förslaget att begränsa utskottets inflytande och att skära ner antalet ledamöter i utskottet till 42 inte var särskilt bra, i synnerhet mot bakgrund av kommissionens rekommendationer att upprätta sådana styrmedel och strukturer som det europeiska energiförsörjningsobservatoriet, i syfte att utforma en effektiv europeisk energipolitik.
<P>
Utskottet ska hjälpa byrån att utföra sina uppgifter genom att avge yttranden och ge ut information. Det ska fungera som en länk mellan byrån och såväl producenter som förbrukare inom kärnkraftsindustrin. Genom sin varierande sakkunskap kan utskottet förse byrån med ett unikt stöd för de uppgifter som den tilldelas genom fördraget.
<P>
Jag vill inte begränsa mandatet för medlemmarna i den rådgivande kommittén. På det sättet kan vi få en kommitté med stabilitet och solid kompetens. Ändringsförslaget har stor betydelse för små länder, och då tänker jag särskilt på mitt eget land, Litauen, och vissa andra länder, så jag är positiv till förslaget och välkomnar det.
<SPEAKER ID="098" NAME="Liam Aylward">
för UEN-gruppen. - (EN) Herr talman! Jag inser till fullo att valet av energiformer är någonting som bör beslutas av de enskilda regeringarna i EU. Jag anser dock att det nu är dags för Europeiska unionen att, eventuellt via Euratomfördraget, upprätta en självständig inspektionsmyndighet för kärnenergi i EU, en myndighet som skulle ha befogenhet att göra grundliga undersökningar av säkerhetsstandarderna vid kärnkraftverk i EU. Sedan anser jag att den brittiska regeringen bör upprätta en tidtabell för en regelrätt stängning av kärnkraftverket i Sellafield på grund av de allvarliga säkerhetsbrister och systemfel som har förekommit i denna anläggning.
<P>
I den ökända B30-bassängen vid kärnkraftverket i Sellafield har mängder av obearbetat radioaktivt material förvarats sedan 1959. Inte ens den brittiska kärnavvecklingsbyrån känner till exakt hur mycket obearbetat radioaktivt material som finns i denna B30-anläggning. Den brittiska regeringen måste utarbeta en detaljerad plan för hur den kommer att avveckla denna anläggning för radioaktivt avfall, som går under namnet B30-bassängen. När 83 000 liter radioaktivt material läckte ut från upparbetningsanläggningen THORP i april 2005 ledde det till att denna anläggning stängdes, och anläggningen är fortfarande stängd alltsedan detta datum. På grund av de väldokumenterade säkerhetsproblemen vid THORP-anläggningen bör den brittiska regeringen nu klart säga ifrån att denna anläggning aldrig bör öppnas igen.
<SPEAKER ID="099" NAME="Satu Hassi">
för Verts/ALE-gruppen. - (FI) Herr talman! Jag vill framföra mitt tack till föredraganden för en seriös studie av frågan även om min grupp inte håller med om en del av aspekterna i ärendet. För De gröna är Euratomfördraget i sin helhet oacceptabelt eftersom det förespråkar kärnkraft framför säkrare former av energikällor. Trots det skulle vi kunna acceptera stadgarna för Euratoms försörjningsbyrå om de uppfyller tre villkor: öppenhet, självfinansiering och oberoende kontroll. Det är tyvärr inte fallet.
<P>
Först och främst finansieras försörjningsbyrån av skattebetalarna. Det innebär att kärnkraften får ett dolt stöd. Euratomfördragets artikel 54 tillåter byrån att anskaffa medel genom avsättningar när nukleärt material finns till salu. De gröna anser att självfinansiering borde föreskrivas och lagstiftas.
<P>
För det andra borde det finnas garantier för oberoende kontroll. Det aktuella förslaget skulle kunna leda till en situation där generaldirektoratet för energi och transport både marknadsför och kontrollerar kärnenergianvändningen, vilket inte är rätt, särskilt eftersom Internationella atomenergiorganet har en oförenlig roll även på internationell nivå, dels som organ för att kontrollera kärnsäkerhet och dels som organ för att förespråka kärnkraft.
<P>
För det tredje har försörjningsbyråns rådgivande kommitté en skev struktur, eftersom en oproportionerligt stor andel länder som producerar kärnkraft finns representerade, något som kommer att förvärras genom det ändringsförslag som antagits av utskottet för industrifrågor, forskning och energi.
<P>
På grund av dessa nackdelar kan vi tyvärr inte stödja förslaget.
<SPEAKER ID="100" NAME="Ján Hudacký" AFFILIATION="PPE-DE">
(SK) Jag vill tacka föredraganden, Romana Jordan Cizelj för ett förträffligt och förtroendeingivande betänkande.
<P>
Den besvärliga energisituationen i världen, EU:s beroende av importerad energi och de ökade utsläppen av växthusgaser betyder att kärnenergin, trots dess många ideologiska motståndare, får ökad uppmärksamhet på EU-nivå och redan har blivit en integrerad del av energimixen i flera europeiska länder.
<P>
I detta sammanhang måste Euratoms försörjningskontor anta dessa utmaningar och erbjuda sina kunder heltäckande och effektiva tjänster med hög grad av flexibilitet och tillgång till försörjningskällor. Låt mig helt kort gå in på tre aspekter som är grundläggande för att uppfylla byråns mandat.
<P>
Först av allt vill jag nämna byråns uppgifter. Jag håller helt med föredraganden om att byråns uppgifter bör definieras tydligare, enligt fördragets bestämmelser och mål för en gemensam politik om tryggad försörjning av nukleära materiel i ett nytt energisammanhang. Min andra punkt gäller byrån som sådan. De nya stadgar som föreslagits av kommissionen tycks vid första anblicken vara tillräckligt effektiva, både med avseende på organisationsstrukturen, exempelvis minskningen av antalet ledamöter i den rådgivande kommittén och med avseende på budgeten. När det gäller byråns övergripande roll, bör den hålla en hög kompetensnivå för att utföra uppdraget att kontrollera utvärderingar, föreslå rekommendationer och genomföra specifika studier av marknaden. Byrån bör till sitt förfogande ha personal med ingående sakkunskap från industrin och med bred erfarenhet av marknaden och av hur bränslecykeln fungerar.
<P>
Inom området interinstitutionella förhållanden bör byråns alla viktiga rapporter regelbundet översändas till Europaparlamentet. Det skulle öka insynen i byråns verksamhet och budget. Den tredje punkten har att göra med öppenheten kring byråns finansiering. Trots att byrån upprättats på basis av Euratomfördraget, som ett rättssubjekt med hög grad av ekonomiskt självstyre, skapar dess förhållande till kommissionen en komplicerad och sluten finansieringsmekanism med endast begränsat tillträde till den ekonomiska informationen.
<SPEAKER ID="101" NAME="Franco Frattini">
kommissionens vice ordförande. - (EN) Herr talman! Jag vill ännu en gång tacka föredraganden för hennes värdefulla arbete. Jag tackar också er alla för debatten som visar och bekräftar att det är nödvändigt att modernisera stadgarna för Euratoms försörjningsbyrå.
<P>
Vi antog förslaget till stadgar för byrån i våras. Ert betänkande kommer att leda till att kommissionens ursprungliga förslag blir bättre. Jag kan därför försäkra er att kommissionen under den slutliga diskussionen i rådet kommer att stödja de flesta av de ändringsförslag som har lagts fram av parlamentet.
<P>
Jag tackar er ännu en gång för ert stöd och för er uppmärksamhet.
<SPEAKER ID="102" NAME="Talmannen">
Debatten är härmed avslutad.
<P>
Omröstningen kommer att äga rum i morgon klockan 11.30.
