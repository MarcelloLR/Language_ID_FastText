<CHAPTER ID="020">
Anföranden på en minut om frågor av politisk vikt (fortsättning)
<SPEAKER ID="046" NAME="Jim Higgins" AFFILIATION="PPE-DE">
(EN) Herr talman! eCall-systemet i motorfordon är ett stort framsteg när det gäller att underlätta för larmcentralen att så snabbt som möjligt hitta till olycksplatsen vid en olycka. Utrustningen känner av den exakta platsen för olyckan så att ambulans, polis och brandkår så snabbt som möjligt kan ta sig dit. Detta är särskilt viktigt på landsbygden och i isolerade områden och framför allt vid singelolyckor med bil.
<P>
eCall är nu standardutrustning i alla nya bilar i många EU-länder. Tyvärr finns det inte i mitt eget land, Irland, där vi fortfarande har ett oacceptabelt högt antal dödsolyckor. Jag anser att systemet bör bli obligatoriskt i alla medlemsstaterna.
<P>
Det handlar om att rädda liv och utrustningen räddar verkligen liv. Därför uppmanar jag kommissionen att kräva att alla medlemsstaterna kräver att utrustningen finns i alla nya motorfordon.
<SPEAKER ID="047" NAME="Vladimír Maňka" AFFILIATION="PSE">
- (SK) Enligt forskning från sociologiska institutet vid slovakiska vetenskapsakademin är slovakiska invånare av ungerskt ursprung stolta över att vara medborgare i Slovakien. Över 70 procent av människorna har denna åsikt, vilket är det högsta procentantalet i Slovakiens historia.
<P>
Resultatet innebär ett tydligt budskap som går emot somliga politikers påståenden och försök att övertyga Europa om att den ungerska minoriteten i Slovakien är utsatt för diskriminering. I stället för att sätta sig vid förhandlingsbordet har vissa av mina kolleger i Europaparlamentet under två års tid föredragit en kommunikationsmetod som innebär att den inrikespolitiska arenan radikaliseras ytterligare.
<P>
Jag skulle vilja uppmana dem som är angelägna om en fredlig samlevnad mellan Ungern och Slovakien att stödja de båda premiärministrarnas insatser. Ministrarna träffades i lördags för att samordna kampen mot extremism och leda båda länderna i riktning mot ett gott grannförhållande.
<P>
Jag uppskattar att den ungerske premiärministern två dagar efter förhandlingarna vidtog åtgärder som kommer att leda till förändringar i lagstiftningen mot extremism. Det kommer att vara det effektivaste vapnet mot dem som i dag hotar demokratin i regionen och som trots det går ostraffade.
<SPEAKER ID="048" NAME="Eoin Ryan" AFFILIATION="UEN">
(EN) Herr talman! Ett av huvudinslagen i EU:s vitbok om idrott är att bekämpa rasismen, framför allt vid fotbollsmatcher. Tyvärr har rasismen visat sitt fula ansikte i den skotska fotbollsligan, vilket vi alla starkt beklagar. En del av de spelare som har förklarat sig spela för Irland har blivit utsatta för rasistiska påhopp och man har även sjungit ”Famine song”, en sång som handlar om den svältkatastrof som en gång i tiden drabbade Irland. Detta är en grov förolämpning, inte bara mot spelarna utan även mot Irlands befolkning.
<P>
Jag välkomnar att skotska fotbollsförbundet och även den före detta brittiske inrikesministern John Reid vidtar åtgärder mot detta. Rasism kan inte tolereras oavsett var den visar sitt ansikte och jag anser att vi alla måste stå upp och säga att det här är fullständigt oacceptabelt och att det inte får hända någonstans.
<SPEAKER ID="049" NAME="Milan Horáček" AFFILIATION="Verts/ALE">
(DE) Herr talman! Vid toppmötet mellan EU och Ryssland i Nice i fredags beslutades att förhandlingarna om ett nytt partnerskapsavtal med Ryssland skulle fortsätta den 2 december, trots att vissa medlemsstater har uttryckt sin oro och att vissa frågor, exempelvis om ytterligare åtgärder i Georgien och Kaukasus, förblev olösta.
<P>
Jag har följt utvecklingen i Ryssland med stort intresse. På något underligt sätt har duman nu röstat för att förlänga presidentens mandatperiod till sex år. Mänskliga rättigheter fortsätter att undertryckas, vilket är tydligt i fallet med Svetlana Bakhmina, en före detta anställd hos Mikhail Khodorkovsky, affärsmannen som fick fem års fängelse. Myndigheterna fortsätter att vägra henne tidigare frisläppande från ett sibiriskt fångläger, trots att hon är höggravid. I förhandlingarna får EU inte ge vika för Rysslands utpressningsförsök i fråga om energi och EU måste även tydligt inrikta sig på kränkningar av de mänskliga rättigheterna.
<SPEAKER ID="050" NAME="József Szájer" AFFILIATION="PPE-DE">
- (HU) Herr talman, mina damer och herrar! En av EU-medborgarnas viktigaste rättigheter är rätten till fri rörlighet. När vi öppnade Schengengränserna för ett år sedan dök det upp märkliga hinder vid vissa gränser till de nya medlemsstaterna, till exempel mellan Österrike och Tjeckien, mellan Ungern och Slovakien och mellan Ungern och Österrike. I närheten av min hemstad satte de österrikiska myndigheterna upp en skylt om att ingen inresa fick ske med bil på en väg som annars var fritt tillgänglig med bil.
<P>
Eftersom detta störande hinder enligt vår uppfattning inskränker en av EU-medborgarnas viktigaste rättigheter, rätten till fri rörlighet, täckte jag och mina kolleger Othmar Karas och Lívia Járóka symboliskt över skylten med en EU-flagga som en protest mot det här hindret, som gör den lokala befolkningen mycket irriterad.
<P>
I dag behöver vi inte längre föra en kamp mot järnridån - jag har redan vid ett flertal tillfällen tagit upp det här med den verkliga järnridån i närheten av min egen hemstad - utan bara mot ett par skyltar om förbjuden infart. Ändå anser jag att vi bör se till att dessa tas bort i europeisk anda.
<P>
När det gäller konflikten mellan Ungern och Slovakien vill jag bara säga att de som protesterar mot extremister endast är trovärdiga om de hade gjort samma sak när Ján Slota, en medlem i koalitionspartiet, förde propaganda mot ungerska medborgare och krävde att dessa skulle utvisas från Slovakien.
<SPEAKER ID="051" NAME="Kristian Vigenin" AFFILIATION="PSE">
(EN) Herr talman! I år hedrar vi minnet av 70-årsdagen av pogromen som fick namnet Kristallnatten. Det verkar som om det kollektiva minnet blir svagare och svagare, eftersom vi möter ökande extremism förbunden med rasism, främlingsfientlighet, antisemitism och aggressiv nationalism över hela världen, även i de europeiska demoktratierna.
<P>
När vi blickar fram mot valet till Europaparlamentet 2009 är PSE-gruppen övertygad om att de politiska företrädarna har en positiv roll för att allmänt främja ömsesidig respekt och förståelse.
<P>
PSE-gruppen engagerar sig för att öka medvetenhen om värdet av kulturell och religiös mångfald som en källa till ömsesidigt berikande av samhället. Vi understryker alltid att offentliga personer måste avstå från att göra uttalanden som uppmuntrar till stigmatisering av folkgrupper. Jag är förbryllad över att PPE-gruppen har valt - och fortfarande har kvar - ett parti som sin huvudpartner i Bulgarien vars ledare uppskattar statsmannaegenskaperna hos Stalin, Hitler och Mao, och som anser att vägen framåt mot integration är att skapa en förteckning över bulgariska namn för alla nyfödda barn med icke-bulgariskt etniskt ursprung. Det är en man som säger att det finns bulgariska medborgare i Bulgarien och turkiska i Turkiet, och om någon är turk bör han eller hon bege sig till Turkiet.
<P>
Jag undrar om ni, herr talman, eller PPE-gruppen har samma sätt att se på etniska turkar i Tyskland. Jag vill understryka hur viktigt det är för de europeiska partierna att noggrant välja sina samarbetspartners. Det första som går förlorat om kvalitet byts mot kvantitet är nämligen PPE-gruppens trovärdighet, stabiliteten i det nationella politiska systemet och naturligtvis tilltron hos helt vanliga högerväljare.
<SPEAKER ID="052" NAME="Talmannen">
Herr Vigenin, eftersom ni vände er till mig personligen tar jag mig friheten att påpeka att Europaparlamentet i måndags höll en mycket gripande minnesstund i Bryssel till minne av kristallnatten.
<P>
Vad mitt partimedlemskap anbelangar sitter jag här i egenskap av talman och inte som partimedlem, även om jag naturligtvis känner mig knuten till mitt parti. Ni måste fråga de ansvariga direkt eftersom detta inte är en fråga som kan ställas till talmannen.
<SPEAKER ID="053" NAME="Nicolae Vlad Popa" AFFILIATION="PPE-DE">
(RO) Först av allt välkomnar vi den handlingsplan som antogs vid det senaste G20-mötet och José Manuel Barrosos och president Nicolas Sarkozys särskilda bidrag. De slutliga beslut som fattats återspeglar den strategi som har diskuterats och antagits av EU:s medlemsstater.
<P>
Vi vill även välkomna alla deltagares engagemang för att samarbeta och kämpa mot den kris som råder inom finanssektorn. För närvarande är människor inte intresserade av dispyter utan bara av verkliga lösningar. Ett ömsesidigt beroende av varandra skapar tvåvägskanaler som gör att krisen kan spridas men även att den ekonomiska återhämtningen kan spridas vidare.
<P>
Arbetslöshet i vilket annat EU-land som helst gör att arbetslöshetskvoten i Rumänien, som är en ekonomi under utveckling, växer dubbelt så snabbt. Detta sker främst på grund av att människor som arbetar utomlands skickas tillbaka hem och sedan på grund av att utländska företag som gör nedskärningar i sin verksamhet erbjuder ett lägre antal arbetstillfällen.
<P>
I det här läget måste arbetslösheten analyseras på en övergripande nivå för hela EU, samtidigt som lösningarna måste genomföras och finansieras av båda parter.
<SPEAKER ID="054" NAME="Gábor Harangozó" AFFILIATION="PSE">
(HU) Tack så mycket, herr talman! Mina damer och herrar! Jag vill rikta uppmärksamheten mot pressen på majsmarknaden som är särskilt omfattande i Centraleuropa. Rikliga skördar, ofördelaktiga internationella marknadsvillkor och varierande avkastning, som är vanliga i Centraleuropa, har fått priserna att sjunka långt under interventionsnivån i vissa regioner i Ungern.
<P>
Vi måste vidta åtgärder på producenternas vägnar och för marknadsstabilitetens skull. Under de rådande förhållandena kan Ungern själv inte köpa upp överskottet, däremot finns det andra sätt att stabilisera marknaden på. För det första måste interventionskvantiteterna höjas för stater som saknar hamnstäder. Systemet måste fungera som ett säkerhetsnät här, så som det ursprungligen var tänkt.
<P>
För det andra måste det utlysas upphandlingar för export till tredjeländer för att gagna länder utan hamnstäder. För det tredje måste även särskilda privata lagringsanläggningar öppnas. Om dessa åtgärder vidtogs skulle det starkt bidra till att förhindra att situationen förvärras och hjälpa odlarna att anpassa sig till exceptionella förhållanden. Tack för er uppmärksamhet.
<SPEAKER ID="055" NAME="Talmannen">
Punkten är härmed avslutad.
