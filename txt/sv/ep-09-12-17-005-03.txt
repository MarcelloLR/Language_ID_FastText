<CHAPTER ID="005-03">
3. Förslag till Europeiska unionens allmänna budget för budgetåret 2010 (omröstning)
<P>
Före omröstningen:
<SPEAKER ID="106" NAME="László Surján" LANGUAGE="EN">
Herr talman! Snart ska vi ha det som sannolikt blir den kortaste omröstningen om budgeten under Nicefördraget. Och helt säkert blir det den sista omröstningen under Nicefördraget.
<P>
Hur kan omröstningslistan vara så kort? Det beror på det utmärkta samarbetet mellan grupperna. Som föredragande vill jag tacka alla grupper som deltog i förberedelserna inför den här omröstningen. Jag vill också tacka generalsekretariatet för dess insats. Utan den hade det inte heller varit möjligt att vara här med bara två sidor. Ett stort tack till er alla.
<P>
(Applåder)
<P>
Och jag tycker också att en kort omröstning är motiverad, då vi i kristider ska arbeta för att hantera krisen i stället för att ägna tid åt utdragna omröstningar.
<SPEAKER ID="107" NAME="Vladimír Maňka" LANGUAGE="SK">
Herr talman! Jag föreslår att vi röstar om blocket övriga institutioner i en enda omröstning då jag inte förutser några problem. Tack.
<SPEAKER ID="108" NAME="Talmannen">
Det har uppstått en situation som innebär att vi röstar om olika institutioner, och i enlighet med reglerna måste vi rösta om varje institution för sig. Det är inte möjligt att låta alla ingå i ett block. Det skulle strida mot arbetsordningen.
<SPEAKER ID="109" NAME="Hans Lindblad">
rådets tjänstgörande ordförande. - Herr talman! Rådet noterar med tillfredsställelse att parlamentet har bekräftat den överenskommelse som vi nådde vid förlikningsmötet den 18 november tidigare i år. Tillsammans med resultatet av rådets andra behandling anser vi att parlamentets andra behandling kan anses utgöra en gemensam text från de två delarna av budgetmyndigheten, i enlighet med den nya artikel 314 i Lissabonfördraget.
<P>
Rådet accepterar denna gemensamma text och Europaparlamentets talman kan därmed förklara budgeten som slutgiltigt antagen. Jag skulle dock vilja påpeka att rådet anser att denna budget så snart som ni, herr talman, förklarar den slutgiltigt antagen borde undertecknas av båda parter, då det i det nya fördraget fastställs att både rådet och parlamentet är ansvariga för detta.
<P>
Rådet beklagar att denna position inte har tagits i beaktande. Med detta sagt ifrågasätter vi inte på något som helst sätt det som vi har kommit överens om. Vi hoppas emellertid att man till nästa års budgetförfarande kommer att ha haft tillräckligt med tid för att klara ut dessa saker.
<P>
Jag skulle också vilja ta tillfället i akt att återigen tacka budgetutskottets ordförande, Alain Lamassoure, och de tre föredragandena, Lászlo Surján, Vladimir Maňka och Jutta Haug, för deras konstruktiva attityd under hela budgetförfarandet, vilket också visar på det mycket goda samarbete som vi haft under detta arbete.
<P>
Jag skulle vilja avsluta med en personlig reflektion. Att vara rådsordförande är nog det finaste som jag någonsin kommer att bli. Det har varit en stor ära för mig att få tjäna Europa på detta sätt och det vill jag tacka för. Tack så hemskt mycket.
<P>
Applåder
<SPEAKER ID="110" NAME="Talmannen">
Mina damer och herrar! Eftersom vi har avslutat den här delen av omröstningen vill jag också innerligt tacka och gratulera våra föredragande, László Surján och Vladimír Maňka - tidigare hade vi också betänkandet från Reimer Böge - och alla dem som har arbetat med budgeten. Det var en utomordentligt svår budget. Jag vill också gratulera våra ledamotskolleger, och hela parlamentet, eftersom vi har tagit det här beslutet gemensamt. Det är verkligen ett mycket gott resultat. Grattis till er alla!
<P>
(Applåder)
<P>
Nu ska jag läsa upp några mycket viktiga punkter som har att göra med hur vi på ett enastående sätt antagit budgeten. Detta är mycket viktigt, eftersom vi har gått från Nicefördraget till Lissabonfördraget, och det var en mycket svår övergång. Vi började under Nicefördraget och avslutar under Lissabondraget, och det är därför det här uttalandet är nödvändigt. Ni måste lyssna noga.
<P>
”Budgetförfarandet för 2010 är exceptionellt. Det påbörjades i enlighet med artikel 272 i EG-fördraget och avslutades när Lissabonfördraget hade trätt i kraft. Den 18 november 2009 enades parlamentet, rådet och kommissionen om att fortsätta budgetförfarandet i enlighet med EG-fördraget, men ingick även en överenskommelse om avslutningen av förfarandet, även omröstningen i parlamentet, som avlöpte helt i enlighet med den fleråriga budgetramen. Rådet bekräftade nyligen sitt stöd för den budget vi nu har röstat om. Det betyder att parlamentet och rådet har enats om en gemensam text i enlighet med målet för artikel 314 i fördraget om Europeiska unionens funktionssätt (EUF-fördraget). Jag kan alltså konstatera att budgetförfarandet, som inleddes i enlighet med artikel 272 i EG-fördraget och fortsattes i enlighet med artikel 314 i EUF-fördraget, har slutförts i enlighet med artikel 314 i EUF-fördraget och den fleråriga budgetramen. Budgetförfarandet kan därför anses vara avslutat och budgeten förklaras slutgiltigt antagen.”
<P>
Det här är ett mycket viktigt uttalande. Nästa gång kommer det inte att finnas några sådana här komplicerande omständigheter, eftersom Lissabonfördraget har trätt i kraft. Jag kommer nu att officiellt underteckna dokumentet.
<P>

<P>
Mina damer och herrar! Låt mig tillägga att budgetutskottets ordförande Alain Lamassoure har lagt ned mycket arbete på det här. Därför vill jag även särskilt nämna honom som någon som lagt ned stor möda på detta.
