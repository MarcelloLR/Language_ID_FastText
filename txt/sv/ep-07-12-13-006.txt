<CHAPTER ID="006">
Omröstning
<SPEAKER ID="056" NAME="Talmannen">
Innan omröstningen inleds har Martin Schulz bett att få ta upp en ordningsfråga.
<SPEAKER ID="057" NAME="Martin Schulz">
för PSE-gruppen. - (DE) Herr talman! Jag har bett att få tala för min grupp av två skäl: Det första är av ett allmänt skäl - med anledning av gårdagens händelser här i parlamentet - och det andra är att jag har en begäran i anslutning till den kommande omröstningen.
<P>
Jag vill dock ta upp det allmänna skälet först. Herr talman, skulle du kunna göra ett uttalande om gårdagens händelser för min grupp, framför allt om när det gäller det fall som rör våra vaktmästare här i parlamentet. Det jag vill säga är: Det är alla mäns och kvinnors absoluta rätt att kunna uttrycka sin åsikt i parlamentet. Vi är också vana att se affischer och t-shirts och att alla är fria att uttrycka sin åsikt här. Alla som är för en folkomröstning har rätt att uttrycka detta i parlamentet. Det vi upplevde i går är dock inte acceptabelt när vi talar om åsiktsfrihet.
<P>
(Applåder)
<P>
Vi kan diskutera vad enskilda ledamöter gör här, hur de uppför sig, om de skriker eller inte. En sak är dock inte acceptabel och det är att vaktmästarna i parlamentet - och jag talar för alla ledamöter, nästan alla ledamöter, tror jag, i parlamentet - jag har den största personliga och professionella respekt...
<P>
(Applåder)
<P>
Det är fel - och här talar jag också för min kollega Joseph Daul och, tror jag också, för Graham Watson, Daniel Cohn-Bendit och Francis Wurtz - att vaktmästarna i parlamentet angrips fysiskt och verbalt i en aggressiv diskussion: vaktmästare, som har fullgjort sina uppgifter, och som igår beskrevs som Gestapo och SS. Det här är skamligt, herr talman! Jag anser att parlamentet ska uttrycka sin fullständiga solidaritet med vaktmästarna.
<P>
(Lång applåd)
<P>
Mina damer och herrar, vaktmästarna i parlamentet är inte privatpersoner, de är tjänstemän i parlamentet. De är talmannens förlängda arm i parlamentet. När en vaktmästare angrips fysiskt här, när en vaktmästare blir slagen här finns det bara en sak man kan göra: Den ledamot som gjort detta måste identifieras! Detta måste rapporteras till polisen och hans eller hennes immunitet måste direkt hävas!
<P>
(Applåder)
<P>
Herr talman! Å min grupps vägnar vill jag vända mig till gruppen Unionen för nationernas Europa, framför allt Brian Crowley, även om jag inte vet om han är närvarande, angående omröstningen - dvs. omröstningen om resolutionen om extremism, dialogen om mänskliga rättigheter mellan EU/Kina, Montenegro och förbudet mot landminor. UEN-gruppen är en av undertecknarna av de här resolutionerna. Så länge som ingen officiell ursäkt har kommit från UEN-gruppen för gårdagens incidenter i det här parlamentet kan jag inte, som en representant för socialistgruppen i Europaparlamentet, fortsätta samarbeta med UEN-gruppen.
<P>
Jag syftar framför allt på resolutionen om att bekämpa den ökande extremismen i Europa. Bland annat UEN-gruppen sa att vi fördömer rasismen i Europa och att vi gör det med hänvisning till EU:s stadga om de grundläggande rättigheterna. Resolutionen skulle ha undertecknats här igår, men röstades ned av en stor del av ledamöterna i den gruppen. Ta tillbaka ert undertecknande av denna gemensamma resolution. Ni kan inte anta en resolution som rör EU:s stadga om de grundläggande rättigheterna, som ni alla röstade ned igår!
<P>
(Applåder och protester)
<P>
Igår visade ni att ni inte vill ha EU:s stadga om de grundläggande rättigheterna. Ta tillbaka ert undertecknande! Vårt samarbete med er är avslutat!
<P>
(Applåder)
<SPEAKER ID="058" NAME="Talmannen">
Mina damer och herrar, jag har den här högen med papper framför mig, som ger er en uppfattning om vilken mängd arbete vi måste gå igenom under förmiddagen. En del ledamöter har dock bett att få tala. Jag vill inte starta en utdragen debatt. Joseph Daul har bett att få tala, liksom Cristiana Muscardini, och jag låter dem därför få tala i högst en minut.
<P>
(Oväsen)
<SPEAKER ID="059" NAME="Joseph Daul">
för PPE-DE-gruppen. - (FR) Herr talman! Jag ska fatta mig mycket kort. Jag var i kammaren klockan 9 i morse och väntade på en ursäkt för angreppet på vaktmästarna. Eftersom en sådan inte kom gjorde jag mitt uttalande klockan 9 i morse och jag kommer inte att upprepa det.
<SPEAKER ID="060" NAME="Cristiana Muscardini">
för UEN-gruppen. - (IT) Herr talman, mina damer och herrar! Jag har suttit i parlamentet i drygt 18 år och har alltid, tillsammans med övriga ledamöter, försvarat mänskliga och medborgerliga rättigheter och mina tal i kammaren samt mina frågor och resolutionsförslag ger stöd för detta.
<P>
Jag tänker inte bli uppläxad av Martin Schulz eftersom han inte är något sanningsvittne, varken i kammaren eller utanför den. Demokrati, herr talman, är ett värde som måste försvaras och i det ingår att visa respekt för individer och grupper. Jag känner mig generad å Martin Schulz vägnar eftersom han sagt sådant som han måste skämmas över.
<P>
UEN-gruppen ställer sig bakom parlamentets samtliga tjänstemän och framför allt vaktmästarna, som vid flera tillfällen i år har försökt försvara den yttrandefrihet som så ofta har förnekats dem av ett par majoritetsgrupper i parlamentet. Därför, herr talman, stöder UEN vaktmästarna, UEN tror på grundläggande rättigheter och UEN vill se respekt för åtaganden och respekt för människor. Martin Schulz, ta bort din namnteckning!
<SPEAKER ID="061" NAME="Talmannen">
Mina damer och herrar, vill ordföranden för någon annan grupp tala? Jag säger avsiktligt ”ordförande” eftersom jag inte tänker låta samtliga 785 ledamöter tala i den här frågan.
<P>
Jag kan inte se att det finns någon annan gruppordförande som vill tala och ärendet är därmed avslutat.
<P>
(Applåder)
<P>
Jag vill bara tillägga något som en poet en gång sa och det är att de vackraste psalmerna sjungs när det faller bomber. Jag tycker därför att det vi hörde här igår var mycket vackert, av just det skälet!
<P>
(Applåder)
<P>
José Ignacio Salafranca vill tala i ett annat ärende.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Herr talman! I går inträffade en brutal terroristattack i Beirut, då den libanesiske generalen François el Hajj dödades.
<P>
Som parlamentet känner till, herr talman, har Libanon en koppling till EU genom ett associeringsavtal. Vid mini-plenarsammanträdet i Bryssel röstade parlamentet igenom ett viktigt betänkande som ger Libanon makroekonomiskt bistånd och dessutom besökte en delegation från utskottet för utrikesfrågor, där Véronique De Keyser, Ana Maria Gomes, Bastiaan Belder och jag själv ingick, landet i förra veckan, då vi, i likhet med ministrar från de olika medlemsstaterna, uttryckte vår solidaritet med fredsarbetet, att skapa förståelse, harmoni och försoning i landet.
<P>
Jag vill be talmannen att vidarebefordra vårt stöd till premiärminister Siniora med anledning av denna brutala terroristattack och vårt odiskutabla och oåterkalleliga engagemang för ett självständigt, demokratiskt, stabilt, livskraftigt och fredligt Libanon.
<P>
(Applåder)
<SPEAKER ID="063" NAME="Talmannen">
Jag tycker att ledamöternas applåder tydligt visar att församlingen stöder ditt uttalande. Det kommer att vidarebefordras.
<P>
Den sista begäran att få tala kommer från Hubert Pirker och handlar om en ordningsfråga. Vi går sedan vidare med omröstningen.
<SPEAKER ID="064" NAME="Hubert Pirker" AFFILIATION="PPE-DE">
(DE) Herr talman! Det här har egentligen ingenting med debatten att göra och jag ville säga det direkt efter den förra debatten: Det är helt enkelt outhärdligt kallt i parlamentet. Det var kanske bra i går eftersom känslorna inte blev lika heta som de annars kunde ha blivit. Men i allmänhet är det helt enkelt för kallt och jag vill föreslå att vi i anslutning till debatten om frihandelsavtalet med Sydkorea försöker få till stånd en rimlig temperatur kanske med hjälp av ett sydkoreanskt luftkonditioneringssystem, om vi inte lyckas med vårt europeiska system.
<SPEAKER ID="065" NAME="Talmannen">
Jag tror att vi har tagit upp allt vi ville ta upp innan vi går till omröstning.
<P>
Nästa ärende är därmed omröstningen.
<P>
(För resultat och andra uppgifter om omröstningen: se protokollet.)
