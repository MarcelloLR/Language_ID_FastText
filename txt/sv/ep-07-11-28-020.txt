<CHAPTER ID="020">
Anföranden på en minut om frågor av politisk vikt
<SPEAKER ID="179" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="180" NAME="Vytautas Landsbergis" AFFILIATION="PPE-DE">
(EN) Herr talman! Europaparlamentet antog nyligen en klok resolution om förbindelserna med en av sina grannstater. Jag vill citera några rader ur den. Lyssna noga och var inte rädda: ”Det” ryska ”folket har inte fått tillräcklig information om omfattningen av de förbrytelser som begicks under” andra världskriget, ”särskilt i” Finland, de baltiska staterna, och Königsbergområdet. Europaparlamentet ”anser att” Rysslands ”medborgare har rätt att få veta sanningen om de krigs- och folkmordsstrategier som nyligen genomförts i deras namn, och få veta vilka som har begått krigsförbrytelser”. Europaparlamentet ”anser att” Ryssland ”måste ta itu med sitt” sovjetiska ”förflutna på ett ärligt sätt för att kunna utvecklas, eftersom en viktig del av vägen mot försoning med landets grannar är att” Ryssland ”accepterar sitt förflutna”.
<P>
Parlamentet riktade sig i själva verket till - Serbien, som uppskattade våra förslag, men eftersom detta parlament inte hycklar bör samma typ av uppmuntran användas i våra dokument beträffande Ryssland.
<SPEAKER ID="181" NAME="Lívia Járóka" AFFILIATION="PPE-DE">
(HU) Tack så mycket, herr talman. Mina damer och herrar, herr talman! Jag skulle vilja säga några ord om situationen för Europas romer, i samband med vårt yttrande som antogs vid förra plenarsammanträdet. Jag anser att det är mycket viktigt att kommissionen och parlamentet arbetar tillsammans och tar ansvar för denna minoritet, och att man påtar sig en mycket tydligare roll än hittills. Man bör utarbeta, genomföra och övervaka program som syftar till att integrera utestängda och marginaliserade samhällsgrupper. Som ett led i detta skulle det vara av stor betydelse om Europaparlamentets ledamöter arbetade sida vid sida med de kommissionsledamöter som direkt eller indirekt ansvarar för minoriteter, deras integration och deltagande, och om man som specialistgrupp gemensamt utarbetade en övergripande, gränsöverskridande strategi för romerna, med effektiv övervakning. Därigenom skulle de som lever i de mest eftersatta områdena och de grupper som har de sämsta förutsättningarna kunna få tillgång till EU:s utvecklingsprogram. För att detta ska kunna ske måste en gemensam europeisk kriskarta upprättas, som skulle göra det enklare att bedöma i vilka områden det råder svår fattigdom. För två år sedan var Europeiska folkpartiet först här i parlamentet med att anta en strategi för romerna. Jag skulle vilja att övriga partier anslöt sig till den. Jag menar att det är av mycket stor betydelse att vi tillsammans, sida vid sida, deltar i utfrågningen om romerna den 14 februari och att vi gör en insats för denna minoritet. Det är oerhört viktigt att något händer. Tack.
<SPEAKER ID="182" NAME="Hans-Peter Martin" AFFILIATION="NI">
(DE) Herr talman! Ögonvittnen rapporterar om en fullständigt osannolik fortkörningsincident där Europaparlamentets generalsekreterare Harald Rømer var inblandad. Vid 15-tiden den 14 november i år färdades han tydligen i en Luxemburgregistrerad CD-bil från Europaparlamentet till Strasbourgs centrum. Sparvar krossades under hjulen när han dånade fram längs Allée de la Robertsau och i över 100 km/timmen körde förbi bilköer och tvingade förskräckta fotgängare att kasta sig i säkerhet från övergångsstället.
<P>
Jag har därför några frågor till Harald Rømer: Färdades ni faktiskt i den här bilen vid den aktuella tidpunkten? Vem var det som körde? Vilka anvisningar hade chauffören fått - eller inte fått - av er? Varför kördes fordonet i fråga så vårdslöst, och varför överskreds hastighetsbegränsningen så dramatiskt? Tror ni att trafikregler inte gäller er? Tycker ni inte att ni, som Europaparlamentets högste tjänsteman, borde visa särskild hänsyn och hålla er inom trafiklagstiftningens ramar? Är det så här ni tänker uppträda i framtiden, och bör alla trafikanter hålla sig undan för er?
<SPEAKER ID="183" NAME="Monica Maria Iacob-Ridzi" AFFILIATION="PPE-DE">
(RO) I söndags valde rumänerna för första gången sina företrädare i Europaparlamentet. Rumänien ansluter sig till den europeiska traditionen med direkta val till parlamentet, som inleddes 1979.
<P>
Valet i Rumänien har visat oss att vi har ett stort ansvar gentemot de rumänska medborgarna. Vi måste tala mer med dem om EU och förklara fördelarna och villkoren i den familj vi tillhör. Trots att Rumänien är det land som är näst mest positivt till EU var valdeltagandet relativt lågt, 29,4 procent. Men valet var ändå en enorm framgång för Europeiska folkpartiet. Företrädarna för Demokratiska partiet i Rumänien är nu nästan tre gånger fler i detta forum, och till följd av vår seger har vikten för PPE-DE i Europaparlamentet ökat med nästan 4 procent.
<P>
Jag tackar rumänerna för deras förtroende och jag tackar er för de positiva budskap ni förmedlat till de rumänska väljarna.
<SPEAKER ID="184" NAME="Pierre Pribetich" AFFILIATION="PSE">
(FR) Herr talman, mina damer och herrar! Sanden i timglaset för Kosovo rinner obevekligt ned, och den 10 december är snart här. Tyvärr fortsätter de dövas dialog mellan ett ytterst självständigt Kosovo innanför Serbiens gränser och övervakat oberoende. Valet till den lagstiftande församlingen den 18 november ledde enbart till högre politiska ambitioner, och självständighetsivrarna segrade i ett val som präglades av rekordlågt valdeltagande.
<P>
EU måste därför lägga fram en strategi som inte går ut på självständighet och därigenom fastställa en europeisk utrikespolitik. Själva ordet självständighet är en fälla, synonymt med kaos för vårt Europa. Genom att godta denna process öppnar vi en Pandoras ask med all den nationalism, regionalism och lokalism det medför på vårt eget territorium.
<P>
I en globaliserad värld är självständighet en illusion. Alla parter måste uppmanas att bygga upp ett regionalt samhälle med fredliga utbyten som sker med respekt för demokratiska principer. Stöd till splittring och självständighet kommer bara att leda till ökad nationalism. Låt oss minnas president François Mitterrands ord till parlamentet: nationalism är krig, och krig är inte bara det förflutna utan kan också bli vår framtid.
<SPEAKER ID="185" NAME="Marian Harkin" AFFILIATION="ALDE">
(EN) Herr talman! Det är mycket troligt att Irland blir det enda EU-land som håller en folkomröstning om Lissabonfördraget. Själv är jag för EU och har röstat ja i alla folkomröstningar om fördrag. Men jag har ett problem och jag vill att rådet ska lösa det åt mig.
<P>
Vi behöver en konsoliderad version av fördraget innan vi ber våra medborgare att fatta ett välgrundat beslut. Titta bara på sidan 51 i fördraget, ett avsnitt med rubriken ”Icke-diskriminering och medborgarskap”, ett avsnitt som alla medborgare kan tänkas vilja läsa och bedöma. I punkt 32 står följande: ”En artikel 16d med samma lydelse som artikel 12 ska införas”. I punkt 33 anges att en ”artikel 16e med samma lydelse som artikel 13 ska införas. I punkt 2 ska orden '... ska rådet fatta beslut i enlighet med förfarandet i artikel 251 när rådet...' ersättas med '... får Europaparlamentet och rådet', och orden 'beslutar om' ska ersättas med 'i enlighet med det ordinarie lagstiftningsförfarandet anta de grundläggande principerna för ..'.”
<P>
Herr talman! Jag behöver inte läsa mer: Jag tror att min poäng har gått fram.
<SPEAKER ID="186" NAME="Roberta Alma Anastase" AFFILIATION="PPE-DE">
(RO) Herr talman! Jag är glad att se er i dag, tre dagar efter ett oerhört betydelsefullt ögonblick för Rumänien.
<P>
I enlighet med fördraget om anslutning till Europeiska unionen höll Rumänien i söndags val till Europaparlamentet, sex månader efter den tidpunkt som först bestämts. Rumäniens medborgare, EU-medborgare, kunde därmed direkt välja dem som företräder dem i EU:s mest demokratiska institution. Även om valdeltagandet låg nära EU-genomsnittet, som inte är så högt, är jag övertygad om att de rumänska medborgarna, tack vare deltagandet av våra nya rumänska kolleger, i ännu högre grad kommer att bli medvetna om den inverkan som Europaparlamentets verksamhet har på deras dagliga liv. Att extremistpartierna inte fick tillräckligt många röster för att ta sig in i Europaparlamentet visar att de rumänska medborgarna redan visat prov på europeisk mognad och ansvar.
<P>
Jag vill i dag gratulera alla som av de rumänska medborgarna utsetts att företräda dem i Europaparlamentet, och jag hoppas de kan samarbeta för rumänernas bästa, oavsett vilka politiska familjer de tillhör.
<SPEAKER ID="187" NAME="Bogusław Rogalski" AFFILIATION="UEN">
(PL) Herr talman! I går demonstrerade polska fiskare utanför Europeiska kommissionens högkvarter i Bryssel. De protesterade mot de orättvisa och diskriminerande åtgärder som kommissionen vidtagit mot den polska fiskerinäringen.
<P>
Problemet gäller förbudet mot torskfiske i Östersjön. Torsk är den huvudsakliga inkomstkällan för polska fiskare. Fiskeförbudet infördes av kommissionen som ett straff för att den årliga torskfiskekvoten överskridits. Dessutom har kommissionen hotat med att inte tilldela Polen någon fiskekvot alls för 2008, eller att minska kvoten. Det skulle definitivt ödelägga den polska fiskerinäringen. De kvoter som tilldelas är mycket restriktiva och grundas på ofullständiga och förvanskade uppgifter om torskbestånden i Östersjön.
<P>
Mot denna bakgrund kan man undra varför Polen var det enda land som skulle kontrolleras när mitt land efterlyste en ingående kontroll av fisket i alla länder. Tyska, svenska och danska fiskare överskrider också kvoterna. Ska de polska fiskarna bli kommissionsledamot Joe Borgs offerlamm? Eller är det kanske ett sätt att undanröja konkurrens med hjälp av Europeiska kommissionen? EU har uppenbarligen misslyckats med att tillämpa jämlikhetsprincipen, och jag stöder därför protesten.
<SPEAKER ID="188" NAME="Maciej Marian Giertych" AFFILIATION="NI">
(PL) Herr talman! Jag vill att vi tar upp fallet med en egyptisk kvinna, Shadia Nagui Ibrahim. Hon dömdes till tre års fängelse för att hon när hon gifte sig felaktigt ska ha uppgett att hon var kristen. I själva verket talade hon sanning - hon är kristen. Hon tillhör den koptiska kyrkan och kände inte till att hennes far, också koptisk kristen, hade konverterat till islam under en tid och sedan återvänt till den koptiska tron.
<P>
Enligt egyptisk lag är Shadia Nagui Ibrahim muslim, eftersom hennes far varit muslim. En människas tro kan inte bestämmas genom beslut av nationella eller rättsliga myndigheter. Det handlar om personlig övertygelse. Om Egypten vill bli betraktat som ett civiliserat land måste man ändra sin intoleranta antikristna lagstiftning.
<SPEAKER ID="189" NAME="Antonio Tajani" AFFILIATION="PPE-DE">
(IT) Herr talman, herr kommissionsledamot, mina damer och herrar! Jag vill vända mig till kommissionsledamoten och ta upp det omdömeslösa utnyttjandet av strukturfonderna, som tyvärr blir allt vanligare i EU.
<P>
Det som hänt i Ungern i anslutning till Leader-programmet är upprörande. De lokala aktionsgrupper (LAG-grupper), som ska samla lokala myndigheter och kommuner för att utnyttja och utveckla Leader-programmet i Ungern har uteslutande bestått av förvaltningar som tillhör ett politiskt parti, nämligen det nationella regeringspartiet, och lokala myndigheter som styrs av andra partier har stängts ute.
<P>
Detta är en fullständig skandal, och jag anser att kommissionen måste vidta åtgärder mot den ungerska regeringen, kanske genom att inleda ett överträdelseförfarande, för strukturfonderna utnyttjas inte på rätt sätt. Lokalbefolkningen missgynnas enbart därför att deras förvaltning inte kommer överens med regeringen.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Herr talman! Mellanösternkonferensen i Annapolis fick ett blandat resultat för EU:s del. De senaste månaderna har både kommissionsledamot Benita Ferrero-Waldner och den höge representanten Javier Solana i plenum försäkrat oss om att EU spelar en aktiv roll i utformningen av Mellanösternpolitiken. Men när jag läser president George Bushs tal i dag ser jag inget tecken på detta. I stället läser jag att parterna är eniga om att inrätta en mekanism för genomförande av färdplanen, som ska kontrolleras av USA. Det kommande fredsfördraget kommer också att genomföras med utgångspunkt i färdplanen, med USA som slutlig skiljedomare. Så var finns EU? Vilka förhoppningar kan vi inge för framtiden när vi bara står bredvid och tittar på?
<SPEAKER ID="192" NAME="Laima Liucija Andrikien" AFFILIATION="PPE-DE">
(LT) Herr talman! Fredliga och helt lagliga försök av ryska medborgare att demonstrera sitt missnöje med den sittande ryska regeringens politik slogs ned brutalt i Ryssland - i Moskva och St Petersburg - i lördags. Ledaren för oppositionsgruppen Det andra Ryssland, Gary Kasparov, ledarna för Högerkrafternas union, Nikita Belych och Boris Nemtsov, och andra anhängare har drabbats av våld och gripits av polisen. Gary Kasparov dömdes till och med till fem dagars fängelse.
<P>
Incidenten är ännu ett bevis för att människor i Ryssland inte har någon yttrandefrihet och lever i ständig fara. Oppositionsmedlemmar fruktar hela tiden för sina familjers säkerhet.
<P>
Det är min fasta övertygelse att vi i Europaparlamentet inte får tiga om dessa händelser. Vi kan inte tillämpa vissa standarder i fråga om moral, demokrati och mänskliga rättigheter när det gäller Burma och Pakistan och samtidigt tillämpa andra, lägre standarder för Ryssland. Jag ber er att vidta åtgärder för att försvara yttrande- och församlingsfriheten i Ryssland. Det spelar ingen roll i vilket land människor kämpar för frihet - de kämpar för vår frihet också. Var en fri människa än hålls i bojor ...
<P>
(Talmannen avbröt talaren.)
<SPEAKER ID="193" NAME="Talmannen">
Tack så mycket, fru Andrikienė. Tyvärr kan vi inte ägna mer tid åt denna punkt på föredragningslistan.
<SPEAKER ID="194" NAME="Marios Matsakis" AFFILIATION="ALDE">
(EN) Herr talman! En ordningsfråga. Några av oss har väntat här sedan kl. 19 - och nu är klockan 21.40 - bara för att få en chans att yttra oss i anförandena på en minut. Nu skär ni ned den tiden till mindre än 15 minuter. Det är inte rättvist mot de parlamentsledamöter som har väntat här hela kvällen. Vi borde kanske ha informerats om detta tidigare så att vi inte hade behövt vänta så många timmar.
<SPEAKER ID="195" NAME="Talmannen">
Jag förstår er irritation. Jag tog över ordförandeskapet för bara två minuter sedan. Jag har dock fått veta att vi tyvärr har mycket kort tid kvar. Vi måste avsluta våra debatter vid midnatt, och vi har fortfarande många punkter kvar på föredragningslistan. Jag beklagar verkligen detta.
