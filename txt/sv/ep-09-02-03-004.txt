<CHAPTER ID="004">
Bekämpande av sexuellt utnyttjande av barn och barnpornografi (debatt)
<SPEAKER ID="008" NAME="Talmannen">
Nästa punkt är ett betänkande av Roberta Angelilli, för utskottet för medborgerliga fri- och rättigheter samt rättsliga och inrikes frågor, om ett förslag till Europaparlamentets rekommendation till rådet om bekämpande av sexuellt utnyttjande av barn och barnpornografi.
<SPEAKER ID="009" NAME="Roberta Angelilli">
föredragande. - (IT) Herr talman, mina damer och herrar! Jag skulle vilja börja med att tacka mina kolleger för deras utmärkta samarbete, som enligt min mening har gjort det möjligt för oss att utarbeta en mycket tillfredsställande text. Jag är också tacksam mot alla icke-statliga organisationer och institutioner som har granskat vårt arbete noggrant. Deras värdefulla föreslag har förbättrat betänkandet.
<P>
Vi fastställde två centrala mål: det första var att noga kontrollera i vilken omfattning som 2003 års rambeslut genomförs i de 27 medlemsstaterna, och det andra var att föreslå förbättringar där så behövs. Faktum är att rambeslutet måste uppdateras för att öka skyddsnivån för minderåriga mot bakgrund av nya och oroande fall av utnyttjande som är förbundna med ny teknik.
<P>
Den första av de prioriteringar som fastställts är kampen mot sexturism, som oroande nog ökar, delvis på grund av lägre resekostnader. Ur denna synvinkel bör det extraterritoriella samarbetet förbättras, och medlemsstaterna bör uppmanas att utesluta principen om dubbel straffbarhet för brott som rör utnyttjande av och övergrepp mot barn.
<P>
För det andra ska gromning, det vill säga att ägna sig åt psykologisk manipulation online för att förleda barn i sexuellt syfte, betraktas som en straffbar gärning i alla medlemsstater.
<P>
För det tredje bör det åligga medlemsstaterna att utbyta de uppgifter i belastningsregister som rör domar om sexuellt utnyttjande. Syftet med detta är att kategoriskt ta bort möjligheten för sexualförbrytare att arbeta inom verksamheter som inbegriper kontakt med barn.
<P>
Bland de förslag som ska genomföras så snart som möjligt finns inrättandet av ett varningssystem för försvunna barn. Detta system har redan testats och genomförts, även om det bara skett i ett fåtal medlemsstater, och därför bara på försöksnivå, men det har gett utmärkta resultat. Vi måste därför utvidga det till alla de 27 medlemsstaterna. Det är värt att komma ihåg att i själva verket försvinner tusentals barn spårlöst varje år inom EU.
<P>
Jag skulle vilja framhålla följande aspekt: i allmänhet måste nationella lagstiftande myndigheter åta sig att förbättra skyddet för barnoffer i samband med utredningar samt före och efter alla domstolsförfaranden som omfattar barn. Detta kommer att förebygga att barn faller offer två gånger, först offer för våld, och sedan offer för medialt eller rättsligt våld.
<P>
Slutligen har vi betonat behovet av att omgående kriminalisera tvångsäktenskap, som till största delen berör barn.
<P>
För att avsluta anser jag att det är viktigt att be medlemsstaterna att så snart som möjligt ratificera Europarådets konvention om skydd för barn mot sexuellt utnyttjande och sexuella övergrepp som nyligen antogs. Detta är konventionen från oktober 2007. Den fungerar som ett riktmärke och utgör den mest nyskapande och uppdaterade akten om skydd för barn.
<SPEAKER ID="010" NAME="Jacques Barrot">
kommissionens vice ordförande. - (FR) Herr talman, mina damer och herrar! Jag skulle först av allt varmt vilja tacka Roberta Angelilli för hennes beaktansvärda betänkande. Jag skulle också vilja tacka henne för samarbetet med kommissionen när det gäller ett mycket delikat och känsligt ämne, som vi känner så starkt för.
<P>
Barn är sårbara, och de har rätt till skydd som ska säkerställa deras harmoniska utveckling. Sexövergrepp och olika typer av utnyttjande, särskilt barnpornografi, är föraktliga brott som får djupgående, långvariga effekter på unga offer.
<P>
Det är en fruktansvärd företeelse av okänd omfattning. Vissa källor säger att 10-20 procent av barnen i EU har drabbats av en eller annan form av sexuellt angrepp under sin barndom.
<P>
Europeiska unionen har utrustat sig med lagstiftning om frågan. I rambeslutet från 2004 fastställs en miniminivå för harmonisering av nationell lagstiftning när det gäller kriminalisering och jurisdiktion. Trots ofullständiga uppgifter ansåg kommissionen, i en rapport från 2007, att rambeslutet i allmänhet hade genomförts på ett nöjaktigt sätt. Detta är dock inte tillräckligt.
<P>
Utvecklingen av Internet sprider nya hot mot våra barn. Barnpornografi är ett av dessa, och det finns andra, som förledande av barn, vilket Roberta Angelilli har hänvisat till. Sexturism till tredjeländer i syfte att utnyttja barn är en verklighet, samtidigt som det inte är okänt att övergrepp begås av individer som har dömts i andra medlemsstater.
<P>
Medlemsstaterna är inte nöjda. I slutet av 2007 förhandlade de om en konvention med Europarådet för att införa en mycket hög skyddsnivå. Under det första året undertecknade 20 av de 27 medlemsstaterna denna konvention.
<P>
Samtidigt är parlamentet fortfarande inte tillfreds, och Roberta Angelillis betänkande är ett bevis på detta. Parlamentet begär ett bättre genomförande och särskilt en omfattande förbättring inom den europeiska ramen, med en rad inslag som ska stärka kampen mot dessa brott.
<P>
Jag måste säga att inte heller jag är nöjd. Jag har tillkännagett en översyn av den befintliga europeiska lagstiftningen i ärendet och kommer att lägga fram ett förslag som kommissionsledamöterna ska anta i mars. Jag vill lägga fram en ambitiös text, där inte bara tillämpning utan även skydd för offer och förebyggande tas upp.
<P>
De uppslag som finns i betänkandet kommer att hjälpa oss att genomföra detta förslag. De mesta av innehållet i betänkandet borde finna en plats i det nya rambeslutet, men om detta av tekniska eller rättsliga skäl visar sig omöjligt kommer vi att försöka fastställa lämpliga redskap för att genomföra eventuella förslag som utelämnats från detta rambeslut. Vi ska se om det finns en möjlighet till politiska initiativ, särskilt att använda dialog med tredjeländer, eller till och med att ge oss själva finansiella instrument, som är fallet när det gäller de befintliga programmen.
<P>
Varsågoda. Det gläder mig att notera parlamentets önskan att gå vidare med antagandet av mekanismer för ”kidnappningsvarning” i varje medlemsstat. Jag måste säga att vid det senaste mötet med inrikes- och justitieministrarna krävde jag mycket bestämt att det var nödvändigt att utrusta samtliga medlemsstater med ett system för ”kidnappningsvarning”. För att dessa system ska vara effektiva till fullo skulle de naturligtvis behöva vara förbundna.
<P>
Jag skulle åter vilja tacka Europaparlamentet för dess bestämda åtagande. Jag tackar också Roberta Angelilli, som obestridligen har gett oss ett betänkande av hög kvalitet.
<SPEAKER ID="011" NAME="Lissy Gröner">
föredragande för yttrandet från utskottet för kvinnors rättigheter och jämställdhet mellan kvinnor och män. - (DE) Herr talman, mina damer och herrar! Det finns ett akut behov av det nya förslag som kommissionen har lagt fram. Ledamöterna i utskottet för kvinnors rättigheter och jämställdhet mellan kvinnor och män har särskilda frågor och idéer när det gäller förslaget. Det är grundläggande att vi sträcker oss långt utöver Daphneprogrammet och inför lagstiftningsinitiativ på området barnpornografi. Detta är naturligtvis också användarnas ansvar, men staterna måste vidta åtgärder. Jag anser till exempel att Europol är ett viktigt redskap, som i kombination med ett effektivt nätverk och en speciell enhet vars medlemmar har fått utbildning i mycket specifika frågor kan användas för att bekämpa barnpornografi och prostitution. Vi måste också lösa frågan om extraterritorialitet genom att inrätta en gemensam europeisk strategi.
<P>
Vi behöver mer bakgrundsinformation i form av konkreta studier om offrens sociala situation, eftersom familjemedlemmarna ofta själva är ansvariga för att utnyttja barnen och lägga ut dem på Internet. Det är viktigt för att göra bestämda framsteg på detta område.
<P>
Jag hoppas att kommissionen är beredd på ett nära samarbete med utskottet för kvinnors rättigheter och jämställdhet mellan kvinnor och män, så att vi tillsammans kan lösa dessa frågor.
<SPEAKER ID="012" NAME="Edit Bauer">
för PPE-DE-gruppen. - (EN) Herr talman! I Europols rapport från 2006 om organiserad brottslighet angavs att informations- och kommunikationstekniken som Internet erbjuder gynnar den organiserade brottsligheten i hög utsträckning. Det råder ingen tvekan om att barn är den mest utsatta gruppen i det här avseendet. Enligt experterna chattar runt 90 procent av ungdomar mellan 12 och 17 år på Internet. De chattar med klasskamrater och spelar spel, men de är också inne på ”okända” nätverk via chattrum på Internet, som är perfekta kontaktpunkter för pedofiler som använder sig av falska identiteter för att lura potentiella offer.
<P>
Enligt Internet Watch Foundation, som lade fram över 30 000 rapporter under 2006, var 91 procent av offren under 12 år. Flickor utgjorde 80 procent, och det fanns över 3 000 domäner med övergrepp mot barn. Tilläggas kan att 55 procent av domänerna med övergrepp mot barn fanns i USA, 28 procent i Ryssland och endast 8 procent i Europa. Det vore lämpligt att ta upp frågan om samarbete för att blockera tillträde till webbplatser som används för övergrepp mot barn på agendan för ett sammanträde mellan EU och USA.
<P>
Vi ser ett välorganiserat internationellt nätverk för pedofiler och organiserad brottslighet med koppling till sexindustrin, så som Roberta Angelilli angav. Å andra sidan är det internationella samarbetet mellan brottsbekämpande myndigheter begränsat. Det är nästan obegripligt att det fortfarande saknas åtta ratificeringar av det fakultativa protokollet till konventionen om barnets rättigheter om försäljning av barn, barnprostitution och barnpornografi samt fyra ratificeringar av Palermoprotokollet, som utgör det grundläggande dokumentet för internationellt samarbete mot människohandel. Knappt hälften av medlemsstaterna har fortfarande inte ratificerat Europarådets konvention om IT-relaterad brottslighet.
<P>
Det finns mycket att göra inom det här området. Det är därför dags att skicka en kraftfull och tydlig uppmaning till rådet att se över rambeslutet om bekämpande av sexuellt utnyttjande av barn och barnpornografi.
<SPEAKER ID="013" NAME="Inger Segelström">
för PSE-gruppen. - Herr talman, kommissionär Barrot, kolleger! Jag vill börja med att tacka både Angelilli och alla andra för ett mycket bra samarbete. Ni kommer säkert ihåg hur lite som var gjort i början av den här valperioden, men i och med barnstrategin för ett år sedan vände frågan om barnens rätt. Här ska vi nu besluta om barnets rätt att inte bli sexuellt utnyttjat och bekämpande av barnpornografi.
<P>
Jag är naturligtvis särskilt nöjd med de tre förslag jag fick igenom i LIBE-utskottet och som jag hoppas ska hålla genom omröstningen i dag. Det första förslaget är att man är barn tills man är 18 år. Det är av mycket stor vikt att kunna skydda både unga tjejer och unga killar mot sexualbrott, sexuella övergrepp och sexuellt utnyttjande i hela EU.
<P>
Det andra förslaget är att skydda barn mot barnsexturismen genom att alla medlemsländer kriminaliserar sexualbrott både i och utanför EU. Det betyder att de som begår brott aldrig ska kunna vara sexturister och utnyttja de fattigaste och yngsta barnen och ungdomarna i andra länder, för när de kommer hem väntar åtal och dom i hela EU.
<P>
Det tredje förslaget är att nu på allvar ta itu med Internet och tillsammans med de största kreditkontoföretagen få fram tekniska möjligheter att, med hjälp av banker och växlingskontor, Internetleverantörer och sökmotorföretag och naturligtvis resebranschen, stänga ner betalningssystem när betalning görs för sexbrott och kränkningar eller sexuell exploatering av barn och unga. Samma tankar går igenom överallt där man eftersträvar att webbplatser ska kunna stängas, nämligen att barnen går före tystnadsplikten och att övergrepp mot barn och unga ska anmälas.
<P>
Med det här betänkandet kan vi nu avvakta och vara nöjda med att vi här på parlamentet har tagit ett första steg i fråga om barnens rätt, och när vi får ett nytt Lissabonfördrag blir barnens rätt också rättslig grund och ett mål i EU och det är verkligen på tiden. Tack!
<SPEAKER ID="014" NAME="Alexander Alvaro">
för ALDE-gruppen. - (DE) Herr talman, herr vice kommissionsordförande! Jag skulle vilja tacka föredraganden för hennes ansträngningar och hennes initiativ i detta betänkande. Att skydda barn när de använder Internet och bekämpa barnpornografi är två av de mest akuta frågorna som vi måste ta itu med. För mig är det mycket viktigt att se till att detta rambeslut om bekämpande av sexuellt utnyttjande av barn och barnpornografi erbjuder en högre skyddsnivå. Övergrepp mot barn på Internet kan bara hanteras som ett gemensamt initiativ på EU-nivå, eftersom Internet inte håller sig inom nationella gränser.
<P>
Det finns tre punkter i detta betänkande som jag anser måste förbättras. För det första måste en balans mellan barns säkerhet och uppgiftsskydd bevaras. Vi får inte bara beakta barns personuppgifter, utan även personuppgifter samt innehåll som är viktigt för att ge barn detta skydd. Precis vi måste inrätta straffrättsliga bestämmelser för Internetanvändare och leverantörer av barnpornografi måste vi först identifiera personerna bakom denna fruktansvärda verksamhet och anhålla dem. Vi kan bara bekämpa denna form av övergrepp med framgång genom att angripa den vid roten. Vi måste också inrikta oss på de människor som skapar dessa tjänster, denna förfärliga brottsverksamhet, som finns tillgängliga för andra och som utnyttjar dem.
<P>
Vi måste kriminalisera gärningsmännen, som det beskrivs i Roberta Angelillis betänkande, och vi måste också höja medvetenheten bland människor som har hand om barn och förklara riskerna med Internetanvändning. Vi måste inrikta oss på att utveckla nya tekniska metoder och fastställa principen om inbyggda skyddsmekanismer för att skydda den personliga integriteten. Dessutom måste vi främja utbyte av uppgifter och erfarenhet mellan medlemsstaternas enskilda myndigheter. Dataskyddsmyndigheterna i medlemsstaterna kan fungera som viktiga medlare i detta avseende. Det krävs en allomfattande strategi för att lyckas.
<P>
Men jag godkänner inte att Internetleverantörer görs till en förlängd arm av de brottsbekämpande myndigheterna. En mycket bättre lösning är att sluta av avtal som gör det möjligt för Internetleverantörer att samarbeta med de brottsbekämpande myndigheterna på frivillig basis, såsom redan sker.
<P>
Barnpornografi är i alla sina former är helt enkelt ett brott mot mänskligheten. Vi måste göra allt i vår makt för att bekämpa den. Vi måste se till att medlemsstaterna samarbetar med oss, och att vi alla i parlamentet rör oss i samma riktning. På grundval av detta kommer ledamöterna i gruppen Alliansen liberaler och demokrater för Europa att stödja Roberta Angelillis betänkande.
<SPEAKER ID="015" NAME="Bogusław Rogalski">
för UEN-gruppen. - (PL) Herr talman! Även om det föreskrivs sanktioner mot sexuellt utnyttjande av barn och mot barnpornografi i medlemsstaternas rättssystem, är det fortfarande nödvändigt att höja skyddsnivån för våra barn.
<P>
Det bör betonas att barn som använder sig av ny teknik, och särskilt Internet, riskerar att komma i kontakt med potentiella sexualförbrytare. I samband med den fara som finns bör medlemsstaterna uppmanas att blockera tillgång till webbplatser som innehåller barnpornografi. Detta måste bli en rättsligt bindande skyldighet.
<P>
Det finns också ett akut behov att genomföra en europatäckande kampanj för att göra föräldrar och tonåringar medvetna om farorna med barnpornografi på Internet. Det är också viktigt att stödja offren för denna förkastliga verksamhet och deras familjer. De lämnas ofta utan hjälp. Det är vår skyldighet att ge våra barn bästa möjliga skydd.
<SPEAKER ID="016" NAME="Jean Lambert">
för Verts/ALE-gruppen. - (EN) Herr talman! Jag skulle vilja tacka Roberta Angelilli för betänkandet. Jag instämmer med det som vår kollega Edit Bauer sa om att våra egna medlemsstater bör vidta åtgärder för att underteckna och ratificera de konventioner och protokoll som för närvarande saknas. Om vi strävar efter ett gemensamt ramverk och en gemensam inställning utgör dessa nyckelreferenser, som också skickar budskapet att även medlemsstaterna ser med oro på dessa frågor. Jag anser att det är en av de viktigaste frågorna och skulle gärna vilja veta varför vissa medlemsstater fortfarande inte har undertecknat relevanta konventioner och protokoll.
<P>
Vi välkomnar mycket av det i betänkandet som avser den rättsliga aspekten, och jag skulle vilja att man lämnar inställningen att det bara handlar om rättskipning i brottmål. Det handlar om att skydda barn och ungdomar och deras rättigheter. Vi behöver tydliga åtgärder för att skydda barn som utsätts för övergrepp - antingen i samband med rättegångar, där det viktigaste naturligtvis är att få fram sanningen, men med målet att förhindra ytterligare trauma, eller genom kollektivt arbete för att identifiera barn.
<P>
Barnen själva måste också involveras i skyddet. Vi måste uppmuntra barnen att lära sig utläsa Internet, förstå farorna och vad de bör titta efter så att de själva också kan spela en aktiv roll för att bekämpa brotten.
<P>
Vi avser stödja vissa ändringsförslag nu på förmiddagen, i synnerhet de i vilka vi tror att det finns vissa principer som vi tampas med - som exempelvis dubbel straffbarhet och tystnadsplikt i vissa yrken - och ett eller två andra där vi tror att konceptet kanske behöver förtydligas ytterligare. Vi är emellertid mycket positiva till betänkandet och ser fram emot ytterligare åtgärder.
<SPEAKER ID="017" NAME="Eva-Britt Svensson">
för GUE/NGL-gruppen. - Betänkandet har enade vänsterns stöd. Sexuellt utnyttjande av barn och barnpornografi är avskyvärda brott som kräver internationellt samarbete för att stoppas. Barn kränks genom att de tvingas posera i sexuella sammanhang, fotograferas, videofilmas och läggas ut på Internet. De här filmerna och bilderna kan ses över hela världen och därför krävs det ett utökat internationellt samarbete för att stoppa dessa kränkningar. Vi vet att det finns klara samband mellan sexslavhandeln och sexuellt utnyttjande av barn. FN uppskattar att 85 procent av offren för sexslavhandeln är barn under 18 år.
<P>
Vi vet inte hur många barn som säljs och köps som varor för att utnyttjas sexuellt, men vi vet att det är många och vi vet att varje barn som drabbas är ett barn för mycket. Vuxenvärlden måste ta ansvar för att skydda våra barn från detta, ett av de värsta brott som ett barn kan utsättas för.
<P>
Vi får inte heller glömma i debatten att många av brotten mot barn begås inom familjen eller inom familjens vänkrets, och därför är det viktigt att samhället ser till att det finns andra vuxenkontakter för barn, så barn har någon att vända sig till för att få hjälp.
<P>
Alla typer av sexuella övergrepp mot barn är kriminella och ska ses som det brott det är i alla medlemsstater. Alla medborgare som begår sexualbrott mot barn ska straffas oavsett om brottet begås inom eller utanför EU.
<SPEAKER ID="018" NAME="Johannes Blokland">
för IND/DEM-gruppen. - (NL) Jag skulle vilja gratulera Roberta Angelilli till detta överskådliga betänkande. Det är rent ut sagt uppenbart att sexuellt utnyttjande av barn måste upphöra. Den explosionsartade ökningen av brottslig verksamhet via Internet kräver en samordnad strategi.
<P>
Vi bör dock vara försiktiga när det gäller att fastställa detaljerade påföljder för detta övergrepp på EU-nivå. Medlemsstaterna själva måste göra allt i sin makt för att bestraffa missbruket av moderna medier. Barnpornografi på Internet måste regleras genom medlemsstaternas straffrätt. Rådet bör, i linje med förbudet mot att fortsätta utöva sitt yrke, åta sig att täppa till kryphålen i det rättsliga nätverket, så att utnyttjande och spridning via Internet inte överförs till länder där det inte finns adekvat lagstiftning. Jag skulle vilja höra med kommissionen om det också skulle vara möjligt att diskutera detta med länder utanför EU, men rådet närvarar tyvärr inte.
<P>
Dessutom skulle jag vilja tala för att stärka samarbetet med Europol och Eurojust. Kampen mot internationella nätverk för barnpornografi måste ges prioritet i deras organisationer, vilket faktiskt utvidgar räckvidden för att vidta lämpliga åtgärder utanför EU.
<P>
Om vi är överens om det icke önskvärda med sexuellt utnyttjande av barn, föreslår jag att vi också diskuterar utnyttjandet av vuxna. Initiativen att minska prostitutionen vid storskaliga evenemang, som fotbollsmästerskap och olympiska spel, förtjänar mer stöd här i parlamentet.
<SPEAKER ID="019" NAME="Roberto Fiore" AFFILIATION="NI">
(IT) Herr talman, mina damer och herrar! Pedofilorganisationer är ett hot mot medborgarna och bör, som sådana, behandlas som maffia- eller terroristorganisationer med särskilda, stränga lagar.
<P>
Det är upprörande att det finns tusentals personer anklagade för barnpornografibrott som inte har suttit en enda dag i fängelse. Jag skulle också vilja påminna vår föredragande, Roberta Angelilli, vars kvalitativa arbete vi alla beundrar, att förra året förekom ett fall, känt som ”Lotusblomman”, i hennes stad som omfattade 200 romska barn. Så snart fallet var avslutat så gott som försvann dessa romska barn. Ingen vet om de i själva verket återvände till de läger där övergreppen ägt rum.
<P>
Alla medlemsstater måste därför vara vaksamma, särskild lagstiftning måste införas, och dessa övergrepp, detta förskräckliga hot mot samhället, måste hanteras med särskilda och oerhört stränga lagar.
<SPEAKER ID="020" NAME="Kinga Gál" AFFILIATION="PPE-DE">
(HU) Herr talman, herr kommissionsledamot, mina damer och herrar! I dag diskuterar parlamentet ett ämne som med rätta upprör alla goda människor. Vi fördömer företeelsen, och tror sedan att ett sådant trauma bara kan drabba andras barn. Ändå befinner sig alla våra barn i riskzonen, som offer för sexuellt utnyttjande av barn och den barnpornografi som sprids. Vi måste därför kämpa för att förebygga dessa gärningar genom att utnyttja alla tillgängliga medel. Vi måste se till att de sanktioner som fastställs i nationella rättssystem tillämpas på ett effektivt sätt, och att denna kamp återspeglas i daglig praxis. Medlemsstaterna måste göra allt i sin makt för att fullständigt eliminera efterfrågan.
<P>
Vi måste vara särskilt vaksamma när det gäller den konstanta utmaning som ny teknik online utgör - webbkameror, mobiltelefoner och i synnerhet användningen av Internet - i detta avseende. Införandet av teknik som blockerar tillgång kan vara ett sätt att göra detta, vid sidan om att göra familjer och barn medvetna om farorna. Vi måste hur som helst betona att detta är allvarliga brott, och att för att upptäcka dem är det grundläggande att ta bort eventuella hinder som står i vägen för ett smidigt utbyte av belastningsregister hos medlemsstater, som ska möjliggöra upprättandet av en centraliserad databas med uppgifter om förövare.
<P>
Jag anser att det är mycket viktigt och absolut nödvändigt att de befintliga internationella dokumenten ratificeras av medlemsstaterna, och att deras innehåll ska tillämpas på ett effektivt sätt. Vi måste se till att skyddet för barn blir en central fråga i EU:s alla medlemsstater. Roberta Angelillis utmärkta betänkande bidrar till denna ansträngning, och vi stöder det även med vår röst. Tack så mycket.
<SPEAKER ID="021" NAME="Iratxe García Pérez" AFFILIATION="PSE">
(ES) Herr talman! Sexuellt utnyttjande är en verklighet som pojkar och flickor får utstå runtom i hela världen, eftersom det finns en tillgång på sexuellt utnyttjande av barn, särskilt i fattiga länder, och en efterfrågan på pornografi på webben och sexturism från rika länder.
<P>
Med denna rekommendation förespråkar vi att faktiska åtgärder vidtas: vi begär en europeisk harmonisering av olikheter när det gäller åldersgränser för sexuellt umgänge, hårdare straff för sexuella övergrepp samt starkare, utökade nationella interventionsprogram och -system. För att uppnå detta måste vi rikta uppmärksamheten mot medlemsstaterna - som Spanien har gjort, bortom att införliva rådets rambeslut om detta ärende - så att vi kan utnyttja och tillämpa handlingsplaner i vilka intressegrupper engageras, inbegripet allmänhetens medvetande och sociala mobiliseringsprogram, utan att försumma arbetet med internationell samordning.
<P>
Slutligen skulle jag vilja lägga min röst till de som uppmanar medlemsstaterna att underteckna, ratificera och tillämpa alla de relevanta internationella konventionerna, så att vi kan garantera att rättigheterna för minderåriga respekteras.
<SPEAKER ID="022" NAME="Siiri Oviir" AFFILIATION="ALDE">
(ET) Herr talman, herr vice kommissionsordförande, fru Angelilli, mina damer och herrar! Den snabba utvecklingen av informations- och kommunikationstekniken har skapat en ny kanal för förövare att begå eller skildra sina brott. De brott som är förekommer i betänkandet har diskuterats i olika globala och europeiska forum.
<P>
Ministerrådet antog en bindande ramresolution 2003 om sexuellt utnyttjande av barn och kampen mot barnpornografi, och innehållet i denna resolution har nu i stor utsträckning integrerats i medlemsstaternas rättssystem. Men i samband med den snabba IT-utvecklingen måste den uppdateras, och vi kan naturligtvis inte vara för långsamma i vändningarna i detta avseende. Det gläder mig att kommissionen snart har slutfört en ny uppdaterad ramresolution.
<P>
Alla medlemsstater måste definiera begreppet ”barnpornografi” och förklara att sexuellt förledande av barn via Internet är ett brott. Antastare som verkar på Internet är svåra att fånga, men det är inte omöjligt. Samtidigt hindrar flera nationella lagar övervakningen. Övervakning kan alltså inte användas när det gäller mindre allvarliga brott, och uppgiftsskydd utgör också ett hinder i många fall.
<P>
I mitt hemland har det förekommit fall, till och med nyligen, där minderåriga har begått självmord på grund av att en person ofredat barnet via Internet. Det har också förekommit liknande fall i andra medlemsstater. Vi måste kunna skydda våra barn innan de faller offer. Det måste råda nolltolerans för pedofili och barnpornografi inom EU. Vi måste uppnå detta.
<SPEAKER ID="023" NAME="Salvatore Tatarella" AFFILIATION="UEN">
(IT) Herr talman, mina damer och herrar! Sexuellt utnyttjande av barn är ett fruktansvärt problem. Det är en skam i dagens värld och ett allvarligt tecken på vårt förfall.
<P>
På senare tid har man observerat en klar ökning på grund av den svindlande spridningen av Internet och ny sofistikerad teknik som barn utsätts för och har till gång till, utan gränser, regler, kontroll eller straff. Dessa behövs nu mer akut än någonsin, och måste tillämpas på ett alltmer effektivt och föredömligt sätt.
<P>
I Roberta Angelillis utmärkta betänkande, som jag varmt gratulerar henne till, och i de särskilda rekommendationer som parlamentet kommer att ge till kommissionen anges och föreslås åtgärder som verkligen kan hindra spridningen av barnpornografi, gromning av barn på Internet, sexturism och alla former av övergrepp mot barn.
<P>
Det framgår av aktuella oroande uppgifter, däribland en FN-studie om våld mot barn, att utnyttjandet av barn snabbt ökar och att det, tillsammans med människohandel, håller på att bli en av de största inkomstkällorna och ett av de snabbast växande brotten på gränsöverskridande nivå, med en årlig omsättning på omkring 10 miljarder US-dollar.
<P>
Enligt en uppskattning av Internationella arbetsorganisationen utsätts mer än 12 miljoner människor för tvångsarbete, av vilka mer än 1 miljon utsätts för sexuellt utnyttjande och av vilka 45-50 procent är barn.
<SPEAKER ID="024" NAME="Luca Romagnoli" AFFILIATION="NI">
(IT) Herr talman, mina damer och herrar! Förslaget till Europaparlamentets rekommendation till rådet om bekämpande av sexuellt utnyttjande av barn och barnpornografi föranleds i allmänhet av den tydliga utvecklingen av ny telekomteknik.
<P>
Olika former av gromning på Internet har med säkerhet ökat, men jag skulle vilja ta detta tillfälle i akt för att fördöma utnyttjandet av bilder på kvinnor också. I huvuddelen av EU-länderna sprids ofta en vämjelig kvinnosyn, där det kommersiella syftet inte bara åtföljs av vulgaritet, utan också av ett verkligt förakt för kvinnors värdighet, för att inte nämna subliminal reklam och tv-program - framför allt i mitt land, måste jag säga.
<P>
Jag instämmer med föredraganden att rådets rambeslut 2004/68 bör uppdateras för att höja skyddsnivån för barn och för att bättre bekämpa sexuellt utnyttjande i allmänhet. Ratifikationen av Europarådets konvention är lika viktig, men vi får inte hejda oss där: vi måste också kriminalisera gromning av barn på Internet och utöva påtryckningar för ett gränsöverskridande samarbete på detta område.
<P>
Enligt min åsikt bör det åligga medlemsstaterna att utbyta de uppgifter i belastningsregister som rör domar om sexuella övergrepp - och jag anser att det europeiska informationssystemet för utbyte av uppgifter ur kriminalregister (Ecris-systemet) verkligen är ett framsteg på denna front - för att hindra de som har begått vissa brott från kontakt med barn och därmed förbättra skyddet för offren, inte bara under utredningen, utan även efter att rättegången har avslutats.
<P>
Jag skulle vilja avsluta med att betona att de olika formerna av utnyttjande av barn tyvärr omfattar mer än bara sexuellt utnyttjande, och jag skulle vilja se ett större engagemang från våra institutioner på dessa övriga områden.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Herr talman, herr kommissionsledamot, mina damer och herrar! Först av allt skulle jag vilja gratulera Roberta Angelilli till hennes utmärkta arbete med en så känslig fråga som berör oss alla. Sexuellt utnyttjande av barn är en företeelse som fortsätter att chockera samhällena i EU:s medlemsstater och på andra platser. Barnpornografi på Internet är ett allt större problem om man betänker att antalet webbplatser som visar sexuella övergrepp på barn har ökat med 1 000 procent under perioden 1997-2007. Ett förstärkt samarbete med den privata sektorn skulle kunna utgöra ett effektivt bidrag till att begränsa antalet webbplatser med barnpornografi. Man skulle till exempel kunna främja samarbete med kreditkortsföretag för att bekämpa barnpornografi på Internet på EU-nivå genom att använda deras betalningssystem när det gäller kommersiella webbplatser som säljer foton av barn.
<P>
Dessutom kommer det nya gemenskapsprogrammet för att skydda barn som använder Internet att bidra till att främja en säkrare miljö på Internet. Europarådets konvention, som har undertecknats av 20 EU-medlemsstater, är den första internationella rättsakten där man definierar de olika formerna av sexuellt utnyttjande av barn som straffbara gärningar. För att ta itu med denna företeelse på ett effektivt sätt måste medlemsstaterna kriminalisera varje form av tvång där barn tvingas delta i sexuella aktiviteter. Slutligen anser jag att det är mycket viktigt att beakta pedofilregister och förbjuda dem att få anställning eller frivilligt arbete som inbegriper direktkontakt med minderåriga.
<SPEAKER ID="026" NAME="Katalin Lévai" AFFILIATION="PSE">
(HU) Herr talman, mina damer och herrar! Tack så mycket. Runt om i världen drabbas omkring 40 miljoner barn under 12 år av någon form av våldshandling. Med tanke på den nya tekniken, den ständiga utvecklingen av Internet och de nya metoder på Internet som används av pedofiler är det av största vikt att skyddsnivån för barn höjs. Enligt Eurobarometern använder 74 procent av minderåriga barn Internet dagligen, och många av dem utsätts därför för våldsamma eller pornografiska element.
<P>
För att få till stånd ett effektivt skydd skulle jag vilja rekommendera införandet av kostnadsfria paket med information till europeiska familjer. Dessa används redan i stor utsträckning av vissa europeiska Internetleverantörer, och jag anser att andra också kan delta i denna satsning. I paketen tas fyra grundläggande säkerhetsfrågor upp - säkerhet och kommunikation, underhållning, nedladdning samt virtuellt våld, och de hjälper på ett lekfullt sätt familjer att använda Internet på ett tryggt sätt. Jag rekommenderar vidare att dessa paket ska innehålla en kostnadsfri, barnvänlig webbläsare som skulle kunna tjäna som ett webbfilter, som ska undanhålla barn från oönskat innehåll på webben. Vi måste vara säkra på att våra barn är trygga, inte bara på Internet, utan även inom offentliga och privata institutioner. Det är därför av yttersta vikt att alla vars arbete omfattar regelbunden kontakt med barn ska vara skyldiga att rapportera om alla situationer där sexuellt utnyttjande har förekommit. Tack så mycket.
<SPEAKER ID="027" NAME="Cristian Silviu Buşoi" AFFILIATION="ALDE">
(RO) Sexuellt utnyttjande av barn och barnpornografi är mycket allvarliga brott. Även om lagstiftningen i många EU-länder är tillräckligt sträng återstår det fortfarande många åtgärder som måste vidtas för att garantera ett adekvat skydd för barn. Alla medlemsstater borde ratificera Europarådets konvention och till fullo genomföra rambeslutet för att upprätta en enad strategi på EU-nivå.
<P>
Illegalt material som omfattar övergrepp på barn bör tas bort från Internet vid källan, och webbplatser bör blockeras av leverantörer. Översynen av telekomlagstiftningen, som vi för tillfället diskuterar i Europaparlamentet tillsammans med rådet och kommissionen, är faktiskt ett bra tillfälle att förbättra lagstiftningen.
<P>
Sexualförbrytare bör förvägras möjligheten att utöva en yrkesaktivitet som innebär kontakt med barn. Särskilda barnhem bör i själva verket övervakas mycket noggrannare av de lokala myndigheterna.
<P>
Slutligen anser jag att Europeiska kommissionen och medlemsstaterna bör ge finansiellt och logistiskt stöd till de kampanjer som riktar sig till föräldrar och barn.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Herr talman! Det gläder mig oerhört att parlamentet har tagit upp frågan om att bekämpa sexuellt utnyttjande av barn och barnpornografi på allvar. Det gläder mig särskilt, eftersom många vänsterorienterade grupper i EU hittills öppet har kämpat för största möjliga sexuella frihet, samtidigt som de inte uppmärksammar konsekvenserna av detta tillvägagångssätt för barn. Det har gjorts försök att skapa pedofila politiska partier. Detta måste fylla varje god EU-medborgare med skräck. Omfattningen av denna företeelse är enorm, något som man märker genom att bara bläddra igenom dagstidningarna.
<P>
Genom att ta det tillfälle i akt som denna diskussion utgör bör uppmärksamhet riktas mot kränkning av barns rättigheter och sexuellt utnyttjande av invandrarbarn som kommer från länder utanför EU. Det faktum att det är tillåtet i deras hemländer är en sak, men när de bor i EU-länder måste de strängt följa rådande lagstiftning eller lämna EU. Det kan inte finnas vissa lagar för de traditionella folken inom EU och andra för invandrare. Detta berör varje område av livet.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Herr talman, mina damer och herrar! Detta är utan tvivel en viktig fråga som kräver effektivt samarbete från alla medlemsstater. Jag skulle vilja påpeka att skyddet för rädda barn från övergrepp i ett modernt samhälle har försvagats i många avseenden. Skälen är allt från alltfler splittrade familjer och det ökande antalet barn som uppfostras av ensamstående föräldrar, till större rörlighet för medborgarna och spridningen av modern informationsteknik. Detta är anledningen till att jag bestämt stöder betänkandet.
<P>
Jag anser att öppen sexualupplysning för barn är viktigt för att förebygga sexuellt utnyttjande av barn, men det bör också tas upp av föräldrar, utbildare samt socialarbetare och vårdpersonal. Det är viktigt att alla blir väl medvetna om dessa brott, samtidigt som man först av allt erkänner att de faktiskt existerar, så att de kan upptäcka potentiella gärningsmän och förebygga övergreppen.
<P>
Jag skulle vilja rikta er uppmärksamhet mot att sexualförbrytare som begår brott mot barn mycket ofta upprepar brottet. I viss utsträckning gäller våra tyska vänners ordspråk einmal ist keinmal [en gång är ingen gång] här. Men om någon begår ett sådant brott två eller fler gånger, då bör vi kunna hindra dem från att begå ytterligare brott. I sådana fall bör både terapi och olika förebyggande åtgärder användas, särskilt förbud mot att arbeta med barn och ungdomar. Eftersom det kan passera långa tidsperioder innan ett brott upprepas bör information om benägenheter att begå sådana brott registreras under lång tid. Jag skulle också vilja rekommendera en obligatorisk kontroll av personer som söker arbeten som lärare, instruktörer och övervakare av ungdomar om de tidigare begått sexbrott.
<P>
Enligt min erfarenhet försöker ofta sexualbrottslingar att kringgå förbud mot att arbeta med barn genom att använda sig av olika knep, däribland falsk identitet, i syfte att försöka åter nå sina mål. Den fria rörligheten för personer inom EU ger dem större möjligheter att göra det.
<SPEAKER ID="030" NAME="Proinsias De Rossa" AFFILIATION="PSE">
(EN) Herr talman! Jag skulle vilja tacka Roberta Angelilli för ett utmärkt betänkande.
<P>
Sexuellt utnyttjande av barn är ett brott mot de mest utsatta i vårt samhälle, och jag är därför chockad över att sju medlemsstater i EU fortfarande inte har undertecknat Europarådets konvention och att åtta medlemsstater fortfarande inte har ratificerat det fakultativa protokollet till FN:s konvention om barnets rättigheter om försäljning av barn, barnprostitution och barnpornografi.
<P>
Internet tillhandahåller numera denna brottslighet nya vägar, och jag anser att det därför åligger oss att yrka på att användningen av Internet för barnpornografi och gromning av barn kriminaliseras. Det räcker inte att medlemsstaterna skyller på att det är svårt att genomföra. Vi måste samarbeta och samordna våra ansträngningar för att se till att det går att genomföra. Det borde naturligtvis vara möjligt i alla medlemsstater att en medborgare eller en person som bor i EU och som har begått ett brott utanför EU ställs inför rätta.
<SPEAKER ID="031" NAME="Eoin Ryan" AFFILIATION="UEN">
(EN) Herr talman! Jag vill också gratulera Roberta Angelilli till hennes mycket fina betänkande. Jag tror att vi alla kommer att stödja betänkandet.
<P>
Som det har sagts tidigare så är det ett brott, och den som utsätter barn för våld eller kränker dem ska behandlas som kriminell. Detta pågår tyvärr på Internet. Internet är ett fantastiskt verktyg, en fantastisk informationskälla för alla och något som har kommit för att stanna. Men det finns de som jagar barn, och de kommer att använda Internet så mycket de bara kan för att kränka dem.
<P>
Runt åtta av tio barn i EU använder Internet, och jag anser att vi måste skydda de mest utsatta barnen alldeles särskilt mot kränkningar, gromning och övergrepp. Vi måste främja allmänhetens uppmärksamhet och säkerhet online, i synnerhet barnens, men också föräldrarnas så att de blir medvetna om exakt vad som pågår och vad som kan hända på Internet.
<P>
Jag anser att medlemsstaterna ska arbeta tillsammans för att inrätta ett nätverk med kontaktpunkter som allmänheten kan vända sig till för att rapportera om olagliga och skadliga innehåll och beteenden. Det är viktigt att både föräldrar och barn känner sig trygga på Internet och att de har en kontaktpunkt för att rapportera missgärningar. För att kunna ställa personer till svars för gromning och pornografi på nätet ska det ses som det brott det är. Det är ett brott och måste behandlas som sådant.
<SPEAKER ID="032" NAME="Carlos Coelho" AFFILIATION="PPE-DE">
(PT) Herr talman, herr Barrot, mina damer och herrar! 2003 års rambeslut syftade till att minska luckan i lagstiftningen mellan medlemsstater i kampen mot sexuellt utnyttjande av barn och barnpornografi. Av denna anledning antog man en gemensam ram för bestämmelser som ska regleras, bland annat kriminalisering, de tillämpliga sanktionerna samt skydd för och stöd till offer. Jag anser det beklagligt att vissa medlemsstater inte ännu har antagit de åtgärder som krävs för att genomföra detta rambeslut, även om tidsfristen för dem att göra detta redan har löpt ut.
<P>
Det är viktigt att alla medlemsstater kriminaliserar alla typer av sexuellt utnyttjande av barn och att alla EU-medborgare som begår ett sexualbrott mot barn i ett land inom eller utanför EU blir föremål för en enhetlig extraterritoriell straffrätt som ska vara tillämplig inom hela unionen. Det är viktigt att se till att de personer som begår dessa brott inte kan glida ur lagens händer. Jag stöder också översynen av rambeslutet, som syftar till att beslutet ska garantera åtminstone samma skyddsnivå som den som föreskrivs i Europarådets konvention från 2007. Det är beklagligt att vissa medlemsstater inte har undertecknat denna konvention ännu.
<P>
Det är också viktigt att stärka detta rambeslut som svar på den senaste tekniska utvecklingen på kommunikationsområdet. Barn använder Internet i större utsträckning, och Internet har blivit ett av de redskap som potentiella och faktiska brottslingar föredrar, särskilt genom gromning och bedrägligt förledande av barn i de olagliga syften som Roberta Angelilli redan har hänvisat till. Jag tar detta tillfälle i akt att gratulera föredraganden till hennes utmärkta arbete och till det betänkande som hon har lagt fram för oss.
<P>
Jag är medveten om hur komplex och svår denna kamp är, men jag menar att det är möjligt att bemöta sexuellt utnyttjande av barn med enade åtgärder och en gemensam ansträngning. Förebyggande bör betonas genom främjande av kampanjer som ska göra föräldrar och barn medvetna om riskerna med barnpornografi, särskilt på Internet, och i synnerhet risken för sexuellt utnyttjande i chattrum och webbforum.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Herr talman! Det var poeten Zbigniew Herbert som sa att vi måste lära oss att säga ”nej” - ”nej” är en mycket betydande del av talet som står i strid med det onda. I dag måste vi säga ”nej” till brott mot barns grundläggande rättigheter, ”nej” till våld och sexuellt utnyttjande av barn, ”nej” till fördärv och pornografi på Internet och ”nej” till sexturism.
<P>
Jag tackar därför Roberta Angelilli för hennes betänkande. Jag har själv tagit upp detta ämne många gånger. Det behövs skyddsåtgärder och förebyggande åtgärder på detta område. Det är grundläggande att höja medvetenheten när det gäller farorna, både bland barn och bland deras föräldrar och vårdare. Det är av avgörande vikt att snabbt upptäcka brott och tillämpa sträng bestraffning. Det krävs samarbete från mediernas sida. Dessa åtgärder måste inbegripa hela världen, eftersom det finns organisationer i vissa länder som ifrågasätter bestraffning av sexuella kontakter med barn. Det finns till och med skenbara idéer om så kallad ”god pedofili”. Vi bör inte stå oberörda när det gäller förnedring av våra barn, eller för deras smärta och förödmjukelse. Detta är en skam för vår tid.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Herr vice ordförande! Den rekommendation som lades fram så perfekt i dag av Roberta Angelilli och stöddes av mina kolleger riktas huvudsakligen mot rådet. Men eftersom ni sa att ni ska lägga fram ert eget förslag i mars skulle jag vilja uppmana till att detta förslag ska överensstämma med otaliga politiska åtgärder i EU och inte bara gå i en riktning. I detta förslag måste kriminalisering, strikta åtgärder och samarbete med Europol, i vars konvention man först nämnde människohandel, föreskrivas. Vi får inte glömma att vi också, förutom hot, våld, svek och övergrepp mot personer i beroendeställning, särskilt inom familjen, har utnyttjande som härrör från genomtänkt marknadsföring, huvudsakligen av människor i en ålder när de inte kan reagera. Jag hänvisar till fenomenet med handel med övergivna spädbarn, som har dykt upp på Internet, och när jag säger Internet menar jag inte bara webben och de chattrum som barn går in i från sina sängkammare, utan också de talrika övriga medlen, däribland mobiltelefoner, som barn kan använda, och det är därför som vi måste vidta åtgärder för alla parametrar.
<P>
När vi talar om en straffbar gärning måste vi också tänka på situationen i kriminalvårdsanstalter och fängelser. Om vi skär ned på antalet personer i dessa institutioner ökar risken för ett sådant fenomen. Man måste också sörja för att förbättra offrens levnadsvillkor. Vi måste skydda offren och deras familjer, med tanke på att våld av förövare sprider sig, och de medel som de använder är starkare än de försvarsmedel som offren har tillgång till eftersom de huvudsakligen är av ekonomisk art. Jag förlitar mig därför på att ert nya förslag kommer att innehålla en kraftfullare skyddsnivå för minderåriga och svara mot högt ställda krav.
<SPEAKER ID="035" NAME="Urszula Gacek" AFFILIATION="PPE-DE">
(PL) Herr talman! Roberta Angelillis betänkande kommer att hjälpa föräldrar att skydda sina barn från pedofiler som är ute på jakt på Internet. Vi bör alla komma ihåg att det stöd som vi får i form av filter och leverantörer av övervakningstjänster på Internet inte befriar oss, som föräldrar, från vår skyldighet att skydda och varna våra barn.
<P>
Jag bor i en liten stad, där alla känner alla och är intresserade av det som händer runt dem. En främling väcker intresse. I en liten stad i södra Polen skulle det vara svårt för någon att osedd ta kontakt med barn, men jag vågar mig på att säga att i just sådana små och trygga samhällen överallt i EU, medan föräldrarna lugnt läser tidningen eller tittar på tv, är en oönskad främling i deras barns sängkammare, som har kontaktat dem via Internet. Är vi föräldrar hjälplösa? Nej, det är vi inte. Våra barn är kanske duktigare på att använda ny teknik. Det är kanske svårt att få bort dem från sina datorer.
<P>
Kära föräldrar! Gör något i dag för att skydda era barn. Påminn dem om något som vi fick lära oss, nämligen: ”prata inte med främlingar”. Det är ett enkelt budskap. I dag lurar inte dessa främlingar utanför skolan med en påse karameller; de går in på chattrummen på Internet och söker upp sina offer där. De är farligare, eftersom vi inte märker när de utan svårigheter smyger mellan barnens sängkammare. Vi borde lära våra barn att de inte får tala med främlingar, och detsamma gäller på Internet. Slå igen dörren mitt framför näsan på dem.
<SPEAKER ID="037" NAME="Mairead McGuinness" AFFILIATION="PPE-DE">
(EN) Fru talman! Det är ett sådant politiskt samförstånd i frågan att det är konstigt att så lite händer i medlemsstaterna.
<P>
Det är onekligen mycket viktigt att fokusera på Internet, men det antyder att problemet är nytt. Samtidigt är vi väl medvetna om att det är ett väldigt gammalt och mycket väl dolt problem. Det hände inte bara utanför skolor med godispåsar, utan det hände i hemmen, i alla medlemsstater, i kyrkor och på sjukhus.
<P>
Internet har kanske kastat ett ljus över denna mycket mörka del av samhället som vi fortfarande brottas med, och brottas mycket dåligt med. Det är hög tid att medlemsstaterna tar sina fina ord om att skydda barn på allvar, precis som vi här i kammaren har talat mycket om hur vi värdesätter och skyddar barn, men samtidigt är våra åtgärder oftast mycket svagare än de starka ord vi uttalar.
<P>
Jag nämnde att hemmet ibland är den farligaste platsen för barn att vistas på. Vi hade nyligen ett fall på Irland som påvisar det. Jag vill också tillägga att de som tror att små samhällen, där alla känner alla, utgör en säker plats för barn bör tänka om. I små samhällen blundar folk alltför ofta eftersom de inte vill tala om ”mjuk information” som de har och kanske är rädda för att vidarebefordra till myndigheterna.
<P>
Det är något som vi alla måste ta itu med och vara beredda att tala om, för tystnad medför fler övergrepp och orsakar barnen som befinner sig i en sådan situation hemska skador. Jag uppmanar den irländska regeringen att lägga fram en lagstiftning om en rad åtgärder för att skydda barn mot sexuella övergrepp. Jag anser också att vi måste se över vår konstitution som sätter familjen före barnens rättigheter. De bör inte stå i konflikt med varandra: vår konstitution måste skydda båda.
<SPEAKER ID="038" NAME="Colm Burke" AFFILIATION="PPE-DE">
(EN) Fru talman! Jag välkomnar debatten, och i linje med förslaget till resolution uppmuntrar jag alla EU:s medlemsstater att underteckna och ratificera Europarådets konvention om skydd för barn mot sexuellt utnyttjande och sexuella övergrepp. Jag uppmanar också alla medlemsstater att underteckna det fakultativa protokollet till FN:s konvention om barnets rättigheter om försäljning av barn, barnprostitution och barnpornografi.
<P>
Europarådets konvention är den första internationella rättsakt där olika former av sexuella övergrepp mot barn klassificeras som brottsliga gärningar, inbegripet sådana övergrepp som begås med hjälp av våld, tvång eller hot, inom familjen. Men sju medlemsstater har fortfarande inte undertecknat konventionen, och åtta medlemsstater har fortfarande inte ratificerat FN:s fakultativa protokoll.
<P>
Internet utnyttjas i allt högre utsträckning av potentiella och faktiska sexualförbrytare i syfte att förbereda sexuella övergrepp mot barn, särskilt genom gromning och barnpornografi.
<P>
Samtidigt som jag accepterar att den irländska straffrätten om skydd för barn mot sexuella övergrepp och exploatering är tämligen omfattande, vill jag ändå uppmana den irländska regeringen att se över nuvarande lagstiftning så snart som möjligt för att motverka spridningen av nya möjligheter att utföra sexuella övergrepp mot barn.
<SPEAKER ID="039" NAME="Marusya Ivanova Lyubcheva" AFFILIATION="PSE">
(BG) Roberta Angelillis betänkande kommer mycket lägligt och är mycket viktigt. Vi lever i en värld där riskerna för barn och ungdomar ständigt ökar.
<P>
Utnyttjande av barn, däribland det sexuella utnyttjandet av barn, är ett av samhällets värsta missförhållanden. Kampen mot detta fenomen kräver mycket mer insatser och en integrering av åtgärder, metoder och resurser. Det är mycket viktigt med rättsliga och bestraffande åtgärder, som kriminaliseringen av sexuellt utnyttjande, särskilt lagstiftning om Internetteknik som används mot barnens bästa.
<P>
Vi kan inte tillåta att på annat sätt ignorera att förebyggande av denna företeelse är en del av kampen mot den: utbilda barn och föräldrar om hur de ska undvika att komma i kontakt med denna företeelse och med de personer som är inblandade i den, begränsa alla typer av reklam som framkallar öppen och aggressiv sexualitet, det ska finnas mer omsorg för barn inom olika institutioner, som ofta faller offer för sexuellt våld, integrera ansträngningar för att förhindra handel med barn - ett av de huvudsakliga skälen för människohandel är nämligen sexuellt utnyttjande, och att skapa nätverk som ska bestå av icke-statliga och statliga strukturer som en motåtgärd.
<SPEAKER ID="040" NAME="Marios Matsakis" AFFILIATION="ALDE">
(EN) Fru talman! Det är fullständigt obegripligt och skamligt att, på 2000-talet och med avseende på sexuella övergrepp mot barn, samarbetet mellan olika institutioner i en medlemsstat - och också samarbetet mellan medlemsstaterna själva - inte är vad det bör vara. Jag gratulerar både kommissionsledamoten och föredraganden för deras tydliga språk och för att de betonar behovet av aktuella förbättringar.
<P>
Jag vill vidare be dem att offentligt nämna de medlemsstater som har bristande lagstiftning i denna fråga. En åtgärd som jag föreslår bör beaktas är upprättandet av en alleuropeisk - eller ännu bättre, en internationell - offentlig förteckning över förbrytare som dömts för sexuella övergrepp mot barn. Jag föreslår att en sådan förteckning blir permanent, utan möjlighet för någon att få sitt namn raderat om det inte finns ett domslut som ändrar den ursprungliga domen. Sexuella övergrepp mot barn förorsakar bestående men hos offret och bör även medföra permanent märkning av förövaren. Det blir ytterligare en straffåtgärd, men kommer även att verka i förebyggande syfte.
<SPEAKER ID="041" NAME="Ewa Tomaszewska" AFFILIATION="UEN">
(PL) Fru talman! Tjugo medlemsstater har undertecknat Europarådets konvention, det första internationella rättsliga dokument i vilket sexuellt utnyttjande av barn klassificeras som ett brott.
<P>
Vetenskaplig och teknisk utveckling och nu nya kommunikationsmetoder, och särskilt Internet och mobiltelefoni, har också avslöjat ett nytt sätt att locka in barn i sexuellt utnyttjande, liksom ett nytt sätt för spridning av barnpornografi. Införandet av straff för denna typ av verksamhet enligt alla medlemsstaters straffrätt är grundläggande. Men införandet av straffansvar för sådana gärningar är inte tillräckligt. Andra krav är inrättande av system som ska förebygga situationer där faran för sexuellt utnyttjande av ett barn skulle möjliggöras, som utbildning av föräldrar och barn, och även spårande av pedofilorganisationer som verkar på Internet.
<P>
Jag vill tacka Roberta Angelilli för ett mycket viktigt och väl förberett betänkande.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Jag instämmer i detta förslag till Europaparlamentets rekommendation till rådet. Skydd för barn måste alltid prioriteras i alla länder inom EU, eftersom barn är den mest sårbara samhällsgruppen. Harmonisering av lagar skulle vara ett viktigt bidrag till förebyggandet av brott av detta slag, och det skulle bidra till ett mer effektivt åtal mot brottslingar i alla medlemsstater. Lagstiftning som därefter harmoniseras kan förebygga barnsexturismen, som finns kvar i Europeiska unionen på grund av olika lagstiftningsnivåer.
<P>
Skydd för barn behövs också när det gäller barns tillgång till webben, där de utsätts för alla typer av innehåll, däribland risken att bli utnyttjade av pedofiler och utsättas för gromning på Internet. Sexuellt utnyttjande av barn och barnpornografi strider mot världens normer för barns rättigheter som antagits av FN och strider samtidigt mot grundläggande mänskliga rättigheter.
<SPEAKER ID="043" NAME="Rovana Plumb" AFFILIATION="PSE">
(RO) Sexuellt utnyttjande av barn och barnpornografi är mycket allvarliga brott som håller på att öka, men som kan bekämpas genom lagstiftning, inbegripet kampanjer för medvetenhet. Eftersom jag själv är mamma och Europaparlamentariker från ett land som är en av de främsta platserna med webbplatser med pornografiskt innehåll, anser jag att EU:s medlemsstater behöver tydliga lagar som ser till att barnpornografi förbjuds på Internet, samtidigt som man låter Internetleverantörer blockera allmänhetens tillgång till webbplatser som lägger ut sådana bilder.
<P>
Med tanke på att tillgång till, och spridning av, pornografiskt material inte kontrolleras i tid och rum välkomnar jag det lägliga förslaget att inrätta en separat enhet för att bekämpa barnpornografi och prostitution på EU-nivå, och jag föreslår att medlemsstaterna och kommissionen ger ekonomiskt stöd för informationskampanjer och kampanjer för att höja medvetenheten.
<SPEAKER ID="044" NAME="Zuzana Roithová" AFFILIATION="PPE-DE">
(CS) Fru talman! Jag välkomnar detta betänkande med enbart två reservationer. För det första anser jag inte att det är effektivt att åtala föräldrar som tvingar in sina barn i äktenskap. I själva verket är det omöjligt att bevisa detta inom en familj där det också finns en exceptionell rätt att inte tala. För det andra skulle bestämmelsen om att åsidosätta tystnadsplikten behöva utarbetas mer detaljerat. Trots dessa två reservationer vädjar jag till medlemsstaterna, rådet och kommissionen, däribland det tjeckiska ordförandeskapet, att skyndsamt uppdatera den hithörande europeiska och nationella lagstiftningen och ratificera internationella avtal för att bekämpa pedofili på ett effektivt sätt. En alleuropeisk databas över pedofiler måste upprättas så snart som möjligt för att hindra dessa människor från att få anställning i utbildningsväsendet eller inom barnomsorgen i andra medlemsstater. Åldersgränser för sexuellt motiverade brott bör också harmoniseras. Jag skulle också vilja påpeka att medlemsstaterna måste finansiera utvecklingen och utvidgningen av program som ska hjälpa föräldrar att skydda sina barn från gromning på Internet.
<SPEAKER ID="045" NAME="Jacques Barrot">
kommissionens vice ordförande. - (FR) Fru talman! Jag anser att denna debatt har bevisat Europaparlamentets eniga åtagande att skydda barn.
<P>
Jag ska försöka vara så tydlig som möjligt: jag skulle vilja påpeka att vi ska se över det rambeslut som rör skydd för barn. Vi vill förbättra dess innehåll för att få upp skyddet för barn inom EU till nivån för högsta internationella standard, särskilt Europarådets nya konvention från 2007, och bästa nationella praxis.
<P>
När det gäller brottsutredningar kommer lagstiftningsförslaget att omfatta nya brott i syfte att ta itu med de nya formerna av övergrepp som underlättas av ny teknik. Det kommer att bli enklare att genomföra utredningar och väcka åtal. Jag ska inte orda mer om detta. När det gäller hjälp till offer kommer vi att göra det lättare för dem att få tillgång till rättvisa.
<P>
Vi kommer dessutom, och framför allt, att vidta förebyggande åtgärder genom att behandla brottslingar på grundval av en individuell diagnos och en riskbedömning för varje förövare. Dessutom kommer vi att försöka förebygga och minimera riskerna för upprepade brott och införa åtgärder för att säkerställa en optimal effektivitet när det gäller säkerhetsmekanismer i hela unionen. I detta avseende kommer Ecris-systemet, som ska möjliggöra ett nätverksarbete när det gäller kriminalregister, att vara mycket värdefullt.
<P>
Jag har också fått frågor om extraterritorialitet. Vi kommer också att ta tillfället i akt att föreslå mer begränsande åtgärder på denna nivå för att väcka åtal för sexualbrott som begås i tredjeländer av EU-medborgare, även om det tredjeland där brottet begås inte har möjlighet att göra det.
<P>
Detta är den aktuella tanken. Fru Angelilli! Vi kommer naturligtvis att följa rekommendationerna i ert betänkande högst noggrant när vi utvecklar detta ramdirektiv.
<P>
Jag skulle vilja säga parlamentet att detta inte är tillräckligt för att få en bra rättslig ram. Det behövs även redskap. Det är därför som vi på EU-nivå, runt Europol, försöker att skapa en plattform som kan användas för att sammanställa uppgifter som insamlats i medlemsstaterna samt sprida rapporter och statistik från de nationella plattformarna. Flera EU-länder har sådana plattformar, men nu finns det ett behov på gemenskapsnivå att se till att alla kan ta del av denna information. När det gäller denna fråga kan EU erbjuda mervärde, förutsatt att vi lyckas skapa denna plattform runt Europol.
<P>
Jag skulle också vilja säga att vi har ett ytterligare redskap, som jag förlitar mig starkt på, och det är den informella offentlig-privata grupp som inrättades av kommissionen, som har infört en europeisk finansiell koalition mot kommersiella bilder av barnpornografi. Med tanke på den fyrfaldiga ökningen av antalet webbplatser under perioden 2003-2007 måste vi engagera den privata sektorn, eftersom den kontrollar en stor del av IT-infrastrukturerna. I synnerhet leverantörerna måste mobiliseras. Detta är grundläggande.
<P>
Denna koalition kommer att sammanföra alla aktörer: icke-statliga organisationer, banker, företag som utfärdar kreditkort, organisationer för betalning via Internet, Internetleverantörer och andra privata operatörer som närvarar på Internet. Den kommer att börja lokalisera och konfiskera de vinster som härrör från brottslig verksamhet. Detta är en viktig faktor för att få ett slut på ett antal affärsmetoder som utnyttjar denna barnpornografi.
<P>
Detta är i korthet mitt svar, men vi kommer att få tillfälle att återkomma till denna viktiga fråga. Jag skulle vilja tillägga att vi hade en trevlig dataskyddsdag förra veckan. Vi såg barn som sände ut anmärkningsvärda varningar till andra ungdomar om att vara försiktiga när de använder Internet.
<P>
Ni känner till att det nu finns ett allt större antal övervakningsmekanismer som familjer kan använda för att göra Internet tryggare för deras barn. Jag påstår inte att allt är perfekt, men det görs naturligtvis en stor ansträngning, och vi måste mobilisera hela Internetsamfundet.
<P>
Jag vill betona begreppet ”kidnappningsvarningar”, eftersom de inte har tagits upp i särskilt många anföranden. Det är verkligen viktigt att parlamentet uppmuntrar medlemsstaterna, som man gjorde i sin förklaring av den 2 september 2008, att utrusta sig med varningssystem och ingå samarbetsavtal för att få till stånd gränsöverskridande igångsättningsmekanismer.
<P>
Dessutom har ni även så generöst infört en budgetpost för att uppmuntra medlemsstaterna att skapa dessa mekanismer, eller åtminstone skapa länkar mellan dem för att ta itu med ”kidnappningsvarningar”. Vi vet att en ”kidnappningsvarning” kan vara mycket effektiv, om den utlöses snabbt. Nu, inför Europaparlamentet, skulle jag särskilt vilja betona den skräck som kidnappning av ett barn utgör, något som ofta görs i pornografiskt syfte.
<P>
Jag skulle åter vilja tacka Europaparlamentet för dess stöd i kampen för att skydda barnen. Jag skulle också vilja tillägga att jag har noterat att anförandena om dataskydd under rättsliga förfaranden omfattar barn. Jag kan inte gå längre, men jag skulle vilja framhålla att vi i mars kommer att försöka ge Europeiska unionen en föredömlig rättslig ram i enlighet med de strängaste normerna för skydd för barn.
<SPEAKER ID="046" NAME="Roberta Angelilli">
föredragande. - (IT) Fru talman, mina damer och herrar! Jag skulle åter vilja tacka mina kolleger för deras tankar och det stöd som de har uttryckt under debatten, och som avslutning skulle jag vilja ge ett särskilt tack till Europeiska kommissionen för dess aktiva samarbete. Jag är skyldig Jacques Barrot ett särskilt tack, eftersom han även denna förmiddag har visat en oerhört stark politisk och rättslig vilja när det gäller skydd för barn. Han har verkligen gett oss en tankeställare, och framför allt ett konkret åtagande.
<P>
Jag skulle vilja ta tillfället i akt att lägga till några punkter. För det första råder det en brist på uppgifter. Alltför ofta saknar vi tillräckliga uppgifter, statistik, som är oumbärliga som en grund för vårt arbete när det gäller bättre övervakning, bättre förståelse och naturligtvis en bättre kamp mot övergrepp mot barn. Denna brist på uppgifter är - hur ska jag uttrycka det? - en återkommande fråga, men jag anser att den är viktig att framhålla, eftersom det är en brist som vi måste övervinna.
<P>
När det gäller dataskydd tog vissa medlemsstater upp detta ämne, och kommissionsledamoten har redan gett dem ett mycket detaljerat svar. Jag skulle vilja betona att jag är fullt medveten om uppgiftsskyddet, och jag anser inte att det finns en konflikt mellan konfidentialitet och barns rättigheter, givetvis förutsatt att institutioner spelar sin roll och alla respekterar reglerna, från leverantörerna till polisen.
<P>
Dessutom skulle jag vilja påpeka att barn faktiskt är de personer med störst behov av konfidentialitet och dataskydd. Jacques Barrot nämnde också detta: ofta under rättsliga förfaranden när en skandal utbryter, där offret tyvärr är ett barn, är det just det utnyttjade barnet som ges till medierna utan något som helst skydd, och, skulle jag vilja påstå, helt utan medlidande för barnets framtoning eller konfidentialitet, utan helt enkelt för att höja tv-tittarsiffrorna och sälja några fler tidningar. Jag skulle också vilja tillägga att inget barn är förskonat från dessa faror, och barn utan medföljande vuxen och romska barn är ofta mer sårbara.
<P>
Jag ska avsluta med att säga att det helt klart behövs en betydande insats på kulturell och politisk nivå, och denna ansträngning måste göras av familjer, skolor och medierna. Mycket kan göras när det gäller självreglering, men utan bindande, tunga lagstiftningsinstrument kan vi naturligtvis inte bekämpa fall av utnyttjande där det inte bara står individer bakom, utan ofta faktiska kriminella organisationer.
<SPEAKER ID="047" NAME="Talmannen">
Debatten är härmed avslutad.
<P>
Omröstningen kommer att äga rum i dag.
<P>
Skriftliga förklaringar (artikel 142)
<SPEAKER ID="999" NAME="Corina Creţu  " AFFILIATION="PSE">
skriftlig. - (RO) Ett kännetecken för sexuellt utnyttjande av barn har varit dess snabba spridning med hjälp av Internet, som gör denna företeelse allt svårare att bekämpa. Det måste bli en juridisk skyldighet att blockera tillgången till webbplatser som sprider barnpornografi. Gromning av barn måste faktiskt anses vara ett brott.
<P>
Vi måste vara mycket mer medvetna om risken med pedofiler som använder ny teknik i en tid när barn blir alltmer aktiva i sin Internetanvändning. Vi kan inte vara annat än oroade över den generationsklyfta som existerar när det gäller Internetanvändning, och i vidare betydelse när det gäller barns tillgång till webbplatser som utgör en hög risk.
<P>
Det är oerhört viktigt att etablera kommunikation mellan skolan och familjen för att utbilda barn i hur man identifierar risksituationer och hur man ska reagera. Det är därför som särskilda informations- och utbildningsprogram är användbara, för att inte nämna en europeisk strategi för att bekämpa sexuellt utnyttjande och mer aktivt samarbete mellan medlemsstaterna som syftar till att upprätta ett gränsöverskridande nätverk av poliser som ska ta itu med barnpornografi och prostitution, liksom ett nätverk för att förvalta en databas som innehåller detaljer om personer som fällts för sådana gärningar.
<P>
När det gäller europeiskt samarbete är det beklagligt att ratificeringsförfarandet för Europarådets konvention från 2007 har varit så långsamt.
<SPEAKER ID="998" NAME="Louis Grech  " AFFILIATION="PSE">
skriftlig. - (EN) I betänkandet fastställs att kränkning av barn inte bara är ett allvarligt brott mot mänskliga rättigheter, utan också en föraktlig handling, som tyvärr inte behandlas lika i hela EU. Det är störande att några medlemsstater inte har genomfört alla relevanta konventioner om skydd av barn. Jag uppmanar kommissionen att använda sig av alla verktyg den har till sitt förfogande för att utöva påtryckningar på dessa stater så att de efterlever konventionerna.
<P>
För att bekämpa barnpornografi bör EU införa en sträng lagstiftning, men också genomföra utbildningsprojekt för att informera folk. Föräldrar bör informeras om befintliga tekniska lösningar för att skydda barnen, i synnerhet om programvaror som är enkla att använda och som kan laddas ner utan kostnad eller för ett mindre belopp.
<P>
Låga ingångströsklar och minimala risker medför att det är mycket lätt för kriminella organisationer att ge sig in i den IT-relaterade världen. För att bemöta det nya hotet måste vi harmonisera lagstiftningen, stimulera tillämpningen av lagarna och förstärka samarbetet inom polisen. Men EU-lagstiftningen skulle bara lösa problemet till en viss del eftersom frågan har en global dimension, och därför behövs ett globalt ramverk för att tillämpa lagstiftningen internationellt. Jag uppmanar EU att gå i spetsen i den här frågan.
<SPEAKER ID="048" NAME="Tunne Kelam  " AFFILIATION="PPE-DE">
skriftlig. - (EN) Exploatering av barn på ett eller annat sätt är oacceptabelt. Barn är ett samhälles framtid och tillhör samtidigt dess mest utsatta grupp. Det är därför politikernas främsta uppgift är att skydda barn mot övergrepp, i synnerhet att befria dem från risken att utsättas för sexuella övergrepp.
<P>
Jag välkomnar varmt det omfattande betänkandet och uppmanar alla medlemsstater att ta itu med problemet med största allvar.
<P>
Jag stöder uppmaningen till de sju medlemsstater som fortfarande inte har undertecknat Europarådets konvention om skydd för barn mot sexuellt utnyttjande och sexuella övergrepp. Jag instämmer dessutom i uppmaningen till medlemsstaterna att underteckna, ratificera och genomföra alla relevanta internationella konventioner för att skydda våra barn.
<P>
Men att underteckna och ratificera konventioner är endast att tillhandahålla ett ramverk för förbättringar. Praktiska åtgärder behövs beroende på en ökning av sexuell exploatering av barn. Barn har behov av att växa upp i en trygg miljö som i första hand föräldrarna har ansvaret för. Samtidigt som jag uppmanar medlemsstaterna att samordna sina åtgärder stöder jag också idén om att upprätta ett larmsystem för att efterlysa saknade barn, något som skulle förbättra samarbetet i frågan på europeisk nivå.
<SPEAKER ID="049" NAME="Marianne Mikko  " AFFILIATION="PSE">
skriftlig. - (ET) Barn behöver vår omsorg och vårt skydd som lagstiftare. Det är mycket viktigt att sju medlemsstater och grannländer undertecknar Europarådets konvention om skydd för barn mot sexuellt utnyttjande och sexuella övergrepp. Det är också viktigt att genomföra rådets ramresolution.
<P>
De som har fallit offer för utnyttjande vid tidig ålder måste garanteras fullt skydd under utredningen, samt före och efter rättsliga förfaranden. Mekanismer för skydd för offer, såsom tillhandahållandet av lämpligt stöd till familjer till offer och behandlingen av offer såsom särskilt försvarslösa offer, måste omedelbart inrättas.
<P>
Vi måste höja skyddsnivån. Det som sker på Internet har nått alla gränser. Barn är ofta oförmögna att förstå allvaret i och konsekvenserna av en situation. Det som ofta kan verka vara en lek kan leda till livslång psykologisk skada.
<P>
Vi måste alltså förbjuda pedofilers chattrum och webbforum, och göra förledande genom användning av dessa metoder till ett brott. Det måste vi verkligen.
<P>
Det är vår skyldighet att skydda barnen från en värld som kan förstöra dem. Vi måste hålla sexualförövare borta från barnen, och vi måste vidta de nödvändiga åtgärderna för att säkerställa detta.
<SPEAKER ID="050" NAME="Katrin Saks  " AFFILIATION="PSE">
skriftlig. - (ET) Estland är ett av de länder där processen för att stärka straffen mot dem som har begått brott mot barn är under utarbetande. Detta är dock en kamp mot konsekvenserna.
<P>
För att förebygga brott måste vi främja ”Internetkunskap”, som också måste omfatta undervisning av människor om risker. Datorvärlden är tyvärr just den plats där föräldrar har varit oförmögna att vägleda sina barn.
<P>
För att förebygga brott måste man höja medvetenheten. Eurobarometerundersökningen från 2008 visar att en stor andel av föräldrarna inte fäster uppmärksamhet vid det som deras barn gör på Internet. Jag företräder till exempel ett land där Internetanvändningen är bland den högsta inom EU, men föräldrarnas likgiltighet är också bland de högsta inom EU. 60 procent av dem är nämligen inte oroade för att deras barn kan falla offer för trakasserier. 47 procent är inte oroliga för att de ser pornografi eller våldsamt material. 62 procent är inte oroliga för att deras barn kanske avslöjar personuppgifter.
<P>
Det är mycket viktigt att föräldrar får information och att medvetenhetshöjande program för barn inrättas på Internet, eftersom bara 10 procent av (estniska) barnen hävdar att de har talat med sina föräldrar för att få hjälp i samband med obehagliga händelser som de haft på Internet.
