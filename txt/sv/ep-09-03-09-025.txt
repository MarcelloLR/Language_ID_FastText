<CHAPTER ID="025">
Genomförande av direktiv 2006/43/EG om lagstadgad revision av årsbokslut och sammanställd redovisning (kortfattad redogörelse)
<SPEAKER ID="217" NAME="Talmannen">
(DE) Nästa punkt är en kortfattad redogörelse för betänkandet av Bert Doorn om genomförande av direktiv 2006/43/EG om lagstadgad revision av årsbokslut och sammanställd redovisning.
<SPEAKER ID="218" NAME="Bert Doorn">
föredragande. - (NL) Fru talman! Detta betänkande rör genomförandet av det åttonde direktivet om lagstadgad revision av årsbokslut. Det är bra att parlamentet ägnar noggrannare uppmärksamhet åt att införliva och tillämpa den lagstiftning som vi antar här. Vi i parlamentet kan besluta om de mest utomordentliga regler och förordningar, men om dessa regler och förordningar inte genomförs och följs av medlemsstaterna är vår tid här bortkastad.
<P>
Vid införlivandet av åttonde direktivet har också alltför många saker misslyckats. Grundläggande bestämmelser utformas olika i olika länder och det antal medlemsstater som har en oberoende offentlig tillsyn är långt ifrån 27. Betänkandet uppmanar kommissionen att snabbt vidta åtgärder för att rätta till dessa brister.
<P>
Vi undrar också om den harmoniseringsmetod som använts, nämligen minsta möjliga harmonisering, verkligen är rätt metod för att nå enhetlig tillämpning av nyckelbegrepp. Kanske behöver vi överväga än en gång om grundläggande bestämmelser av detta slag är rätt väg att gå eller om en annan harmoniseringsmetod, som inte är öppen för olika slags tolkningar, behöver användas.
<P>
Slutligen diskuterar man i betänkandet kommissionens rekommendation om begränsning av revisorernas civilrättsliga ansvar. Om ytterligare åtgärder skulle bli nödvändiga för att nå samstämmighet i EU kommer vi att se fram mot kommissionens förslag.
<P>
Målet måste och ska förbli att verka för en effektiv och oberoende revision av revisorerna. Den ekonomiska krisen har lärt oss att sträng revision och tillsyn är absolut nödvändigt.
<SPEAKER ID="219" NAME="Jacques Barrot">
kommissionens vice ordförande. - (FR) Fru talman, ärade ledamöter! Först vill jag tacka Bert Doorn för hans betänkande om genomförande av direktivet om lagstadgad revision av årsbokslut. Jag vill också tacka utskottet för ekonomi och valutafrågor och alldeles särskilt Ieke van den Burg, som har bidragit till utarbetandet av detta betänkande.
<P>
I samband med finanskrisen är det nödvändigt att alla de medlemsstater som för närvarande ligger efter snabbt införlivar direktivet för att nå de fastlagda målen. Kommissionen övervakar ständigt medlemsstaternas genomförande av direktivet. En resultattavla offentliggörs regelbundet på vår webbplats.
<P>
De resultat som rör medlemsstaternas prestationer ska tydligt förbättras under våren. Bert Dorns betänkande har självklart underlättat en sådan förbättring. Som man betonar i betänkandet har kommissionen redan antagit rekommendationen om kvalitetssäkring och rekommendationen om begränsning av lagstadgade revisorers civilrättsliga ansvar. Jag tackar parlamentet för dess stöd för dessa två initiativ.
<P>
Rekommendationen om begränsning av lagstadgade revisorers civilrättsliga ansvar är del av en strategi för att minska koncentrationen på revisionsmarknaden. För att undersöka andra möjligheter enligt samma riktlinjer offentliggjorde man i november ett samråd om tillsynsstrukturer för revisionsföretag och deras konsekvenser för revisionsmarknaden.
<P>
Parlamentet ber nu kommissionen att utvärdera de nationella lagarna om införlivandet av direktivet och att informera parlamentet om effekterna av de åtgärder som vidtagits av medlemsstaterna efter rekommendationen om begränsning av revisorernas civilrättsliga ansvar. Vid lämpligt tillfälle ska vi gärna utarbeta dessa utvärderingar och ta hänsyn till alla de frågor som tagits upp i betänkandet av Bert Doorn. Detta är ett löfte från kommissionsledamot Charles McCreevy som jag med nöje vidarebefordrar till er. Jag tackar Bert Doorn och jag vågar hoppas att vi får se praktiska resultat.
<SPEAKER ID="221" NAME="Talmannen">
Punkten är härmed avslutad.
<P>
Omröstningen kommer att äga rum i morgon.
