<CHAPTER ID="009-10">
10. FN:s konvention mot korruption (omröstning)
<P>
- Före omröstningen
<SPEAKER ID="093" NAME="Giusto Catania " AFFILIATION="GUE/NGL">
föredragande. - (IT) Herr talman, mina damer och herrar! Jag vill börja med att tacka skuggföredragandena för detta betänkande, i synnerhet Edith Mastenbroek och Barbara Kudrycka, som har bidragit till det slutliga utkastet.
<P>
Korruption är ett allvarligt problem när det gäller öppen förvaltning av offentliga angelägenheter: den undergräver trovärdigheten, ökar misstron mot demokratiska institutioner och äventyrar mänskliga rättigheter och rättsstatsprincipen och tillåter den organiserade brottsligheten att blomstra. Korruption är ett uråldrigt problem som det finns många nedskrivna redogörelser om: Cicero talade om detta så tidigt som 70 f.Kr. Olyckligtvis har korruptionssvulsten också fått fäste inom EU-institutionernas arbete. Det är oroande att Europeiska revisionsrätten vägrar att godkänna gemenskapsbudgeten p.g.a. allvarliga tveksamheter rörande det korrekta sättet att använda medel, och det är lika pinsamt att rättsväsendet i Belgien har inlett rättsliga förfaranden mot anställda i kommissionen för påstådda utbetalningar för att tillägna sig medel avsatta för kärnkraftskatastrofen i Tjernobyl.
<P>
Vi ser liknande exempel på korruption i användningen av strukturfonderna, eftersom fonderna ofta förvaltas för individuell vinning eller, vilket är fallet i min region, eftersom klassificeringarna har förvrängts i en sådan omfattning att Europeiska kommissionen har varit tvungen att utdöma böter på 75 miljoner euro. Det är anledningen till att vi anser att korruptionsproblemen är både subtila och farliga. Kampen mot korruptionen måste prioriteras av Europeiska unionen, och enligt vår uppfattning borde denna konvention också undertecknas av alla medlemsstater i unionen. Vi uppmanar dessutom kommissionen och rådet att vidta åtgärder så att, förutom denna konvention, också Förenta nationernas konvention om gränsöverskridande organiserad brottslighet undertecknas. Jag anser att detta representerar ett betydelsefullt bidrag till kampen mot den organiserade brottsligheten, som olyckligtvis fortfarande ökar i Europeiska unionen.
<P>
(Applåder)
