<CHAPTER ID="008">
Situationen i Taïwan efter den tyfon som nyligen drog fram över landet (debatt)
<SPEAKER ID="218" NAME="Talmannen">
(HU) Nästa punkt är kommissionens uttalande om situationen i Taiwan efter den tyfon som nyligen drog fram över landet.
<SPEAKER ID="219" NAME="Meglena Kuneva">
ledamot av kommissionen. - (EN) Herr talman! Låt mig först få uttrycka min medkänsla för Taiwans folk som drabbats av tyfonen Morakot och dess följder. Gemenskapens civilskyddsmekanism har bidragit till det allmänna hjälparbetet och visat EU:s solidaritet med Taiwans befolkning.
<P>
Den 7 augusti 2009 drog tyfonen Morakot in över Taiwan och orsakade allvarliga översvämningar och jordskred. Över 150 människor dödades och tiotusentals förlorade sina hem. Infrastrukturen för transporter, däribland vägar och broar, förstördes och kommunikationsnät bröts. Omkring 700 000 hem saknade tillgång till dricksvatten. Taiwan begärde internationell hjälp den 12 augusti 2009. Som svar aktiverade kommissionen gemenskapens civilskyddsmekanism. Mekanismen underlättar och samordnar medlemsstaternas naturabistånd vid svåra nödsituationer.
<P>
Kommissionen skickade en arbetsgrupp för samordning och katastrofanalys till Taiwan för att bedöma hjälpbehoven och bistå regeringen i dess hjälparbete. Gruppen utförde flera utvärderingsuppdrag i de drabbade regionerna och delade sina rön och rekommendationer med de lokala myndigheterna och internationella partner. Arbetsgruppen underlättade också leveranser av naturabistånd, t.ex. vattenreningsutrustning, som Sverige och Polen donerat och som skickades till de värst drabbade områdena i Taiwan.
<P>
Genom denna snabba hjälpinsats säkrades ett konkret uttryck för europeisk solidaritet. Närvaron av en europeisk arbetsgrupp på plats mottogs också positivt. Gemenskapens civilskyddsmekanism är ett mycket tydligt tecken på europeisk solidaritet med länder över hela världen, och jag är övertygad om att den kommer att fortsätta att växa i styrka och effektivitet.
<P>
Naturkatastrofer kan drabba vilket land som helst i världen. De för ofta med sig en tung kostnad i mänskligt, ekonomiskt och miljömässigt hänseende. I framtiden är det troligt att klimatförändringarna orsakar fler katastrofer. Solidaritet med andra länder som drabbas av katastrofer förblir därför en av pelarna i europeisk katastrofhanteringspolitik. Jag ser fram emot att fortsätta arbetet med parlamentet för att se till att verktygen för europeisk krishantering lämpar sig för sitt syfte.
<SPEAKER ID="220" NAME="Thomas Mann" LANGUAGE="DE">
Herr talman, mina damer och herrar! Republiken Taiwan skakade i sina grundvalar den 8 augusti. Tyfonen Morakot svepte in över ön med otyglad kraft och dödade mer än 750 människor. Tusentals förlorade sina tillhörigheter och stora landområden ödelades. Skadorna uppgår till mer än 2,5 miljarder euro. Återuppbyggnaden av infrastrukturen som skadats kraftigt kommer att ta månader. Som tecken på vår solidaritet har vi européer velat stödja Taiwans folk genom att ge katastrofhjälp.
<P>
Fru Kuneva! Europeiska folkpartiets grupp (kristdemokrater) stöder de initiativ som kommissionen har tagit. Det är desto mer förvånande att taiwanesiska ambassader fick instruktioner om att avvisa all utländsk hjälp. Det ledde till stark kritik och till att man den 13 augusti gjorde välbehövliga justeringar av ett totalt misslyckat krishanteringsprogram. Kort därpå avgick premiärminister Liu Chao-shiuan.
<P>
Ytterligare ett skäl till irritation var Dalai Lamas besök i Taiwan under flera dagar i september. Han ville bara be för offren tillsammans med de överlevande. Medkänsla har länge varit budskapet i Dalai Lamas mycket hyllade tal och böcker. Än en gång protesterade den kinesiska regeringen högljutt och utövade mycket stora påtryckningar. Det är upprörande att Peking än en gång har gjort en rent humanitär handling från Dalai Lamas sida till en politisk fråga. Taiwan måste ställa sig frågan vilken sida det faktiskt stöder. Det var först efter starka protester från sitt eget folk som president Ma Ying-jeou tillät nobelpristagaren att komma in i landet.
<P>
Vi behöver förstärka vår dialog med Taiwan - om humanitära frågor men också om våra grundläggande värderingar. Demokrati, mänskliga rättigheter och solidaritet är oskiljaktiga också i detta asiatiska tillväxtland.
<SPEAKER ID="221" NAME="Victor Boştinaru">
för S&D-gruppen. - (EN) Herr talman! Låt mig först få uttrycka min uppriktiga sorg över den väldiga tragedi som drabbade Taiwan den 8 augusti och särskilt över alla de människor som dödades av den otroliga energin i förödelsen från denna stora katastrof.
<P>
Morakot var den mest dödsbringande tyfon som drabbat Taiwan på nästan 50 år. Den hemsökte ön tidigt i augusti och lämnade omkring 700 människor döda eller saknade, tvingade tusentals till evakuering och begravde hundratals byhus i jordskred.
<P>
Vid detta tillfälle visade Kina stor lyhördhet genom att omedelbart skicka hjälp för att bistå taiwanesiska offer. Inte bara den kinesiska regeringen var redo att hjälpa ön utan också privata företag och organisationer av olika slag, däribland Association for Relations across the Taiwan Straits och Röda korset på fastlandet.
<P>
Det kinesiska folket erbjöd också hjälp med penninginsamlingar som organiserats för att hjälpa ön att hantera katastrofen.
<P>
Enligt den senaste statistiken har det kinesiska fastlandet hittills donerat omkring 1 miljard yuan renminbi till tyfonoffren, vilket motsvarar nästan 150 miljoner US-dollar. En viktig roll i denna situation spelade de flera hundra monteringsfärdiga hus som skickades från Kina till Taiwan för att ge tak över huvudet till dem som hade förlorat sina bostäder.
<P>
Jag skulle vilja understryka att EU, som stöder politiken för ett enat Kina, välkomnar den hjälp som Kina erbjöd Taiwan vid denna tragiska händelse eftersom det tyder på en förbättring av förbindelserna mellan de båda territorierna, och det står klart att en förbättring av dessa förbindelser kan leda till ökad stabilitet i denna region.
<P>
Jag anser också, och det får bli mina avslutande ord, att EU med tanke på katastrofens omfattning bör tillämpa en av sina grundläggande värderingar, solidaritet, och erbjuda Taiwan ytterligare materiellt och ekonomiskt bistånd för att bidra till det omfattande återuppbyggnadsarbetet.
<SPEAKER ID="222" NAME="Charles Tannock">
för ECR-gruppen. - (EN) Herr talman! De scener av förödelse och förstörelse som tyfonen Morakot orsakade kommer att bli kvar i vårt medvetande länge, men många människor i Taiwan kommer att leva med följderna av denna tragedi i åtskilliga år framöver. Över 700 människor förlorade livet och tusentals andra har fått utstå ett totalt sönderfall.
<P>
Taiwans regering under president Ma reagerade snabbt genom att sända ut soldater till de värst drabbade samhällena och områdena, och genom att begära hjälp från det internationella samfundet. Det svenska EU-ordförandeskapet och kommissionen bör gratuleras till sitt arbete med att aktivera gemenskapens civilskyddsmekanism. Jag hoppas nu verkligen att kommissionen engagerar sig för långsiktig hjälp till Taiwan, så att dess folk och ekonomi kan återhämta sig fullständigt och infrastrukturen kan byggas upp på nytt.
<P>
Jag är säker på att folket och regeringen i Taiwan känner tacksamhet för den solidaritet och det stöd som EU visat. Dessutom ser jag som ordförande för parlamentets vänskapsförbund med Taiwan fram emot att få veta hur situationen ser ut just nu när jag leder en delegation parlamentsledamöter till Taiwan nästa månad.
<P>
Den katastrof som drabbat Taiwan kan mycket väl bli en vanligare företeelse, både i Taiwan och över hela världen, som resultat av klimatförändringarna. Det är därför viktigt att Taiwan, som är en ö och därför sårbar för sådana meteorologiska fenomen och dessutom en betydande industrimakt, kan delta på ett meningsfullt och värdigt sätt i lämpliga internationella organisationer, inte minst de som har anknytning till väder- och klimatförändringar. Framför allt bör Taiwan få delta i FN:s ramkonvention om klimatförändringar och Meteorologiska världsorganisationen.
<P>
Både rådet och kommissionen stöder Taiwans meningsfulla deltagande i FN-organ nu, och jag hoppas att de tar vara på det tillfälle som Taiwan har fått till följd av katastrofen för att stödja landets medverkan i dessa strukturer.
<SPEAKER ID="223" NAME="Fiorello Provera" LANGUAGE="IT">
Herr talman, mina damer och herrar! Samtidigt som jag vill uttrycka mitt deltagande med och mitt stöd till Taiwans folk vill jag betona att EU:s humanitära insats vid denna katastrof gjordes i rätt tid.
<P>
Kommissionen har gjort sin del, och många medlemsstater har skickat hjälp eller expertgrupper. Även Kina har hjälpt de taiwanesiska myndigheterna, en gest som jag anser vara av stor betydelse. Men om vi vill ge de taiwanesiska myndigheterna och länderna i regionen strukturell hjälp att hantera denna typ av hot i framtiden bör EU stödja godkännandet av Taiwan som observatör vid Meteorologiska världsorganisationen och FN:s ramkonvention om klimatförändringar.
<P>
Taiwans arbete som observatör har redan lett till vissa positiva resultat inom andra internationella sektorsorganisationer såsom WTO, och även i detta fall skulle Taiwans deltagande kunna vara en praktisk form av förebyggande arbete, som i framtiden skulle kunna begränsa riskerna för öns 23 miljoner invånare och för regionen som helhet.
<SPEAKER ID="224" NAME="Astrid Lulling" AFFILIATION="PPE">
(FR) Herr talman! Taiwan håller just nu på att återhämta sig från en förödande naturkatastrof, den största i landet på över 50 år. Det är vår skyldighet att inte bara uttrycka vårt deltagande utan även spela en aktiv roll i arbetet med att återuppbygga de delar av ön som har ödelagts.
<P>
När tyfonen Morakot slagit till uttryckte kommissionen och rådet glädjande nog sin vilja att hjälpa till. Jag uppmanar dem nu att tillhandahålla konkret hjälp som landets myndigheter och befolkning behöver, eftersom det finns enormt mycket att göra. På EU-nivå finns lämpliga instrument som bör användas i full utsträckning.
<P>
Som några av mina kolleger redan har nämnt belyser denna katastrof än en gång frågan om Taiwans deltagande i FN:s olika organ. I princip uppmuntrar EU-institutionerna detta, men det är hög tid att något görs för att förändra saker och ting. De taiwanesiska myndigheterna hade inte tillgång till meteorologisk information som visade hur allvarlig tyfonen var. Detta är helt oacceptabelt. Det är helt avgörande att Taiwan ansluter sig till FN:s ramkonvention om klimatförändringar och på så sätt får möjlighet att undvika det värsta, eftersom det utan tvekan kommer att ske fler klimatkatastrofer i framtiden.
<P>
Jag är ordförande i Taiwan-Luxemburg-föreningen, och jag tycker verkligen att vi inte längre ska tolerera påtryckningar i form av utpressning från det kommunistiska Kina i samband med våra förbindelser med Taiwan. Det är helt avgörande att vi får kristallklart stöd från kommissionen och rådet i frågan.
<SPEAKER ID="225" NAME="Kriton Arsenis" AFFILIATION="S&amp;D">
(EL) Herr talman, fru kommissionsledamot, mina damer och herrar! Först vill jag uttrycka min djupa sorg för den humanitära tragedin i Taiwan och säga att vi i EU måste hjälpa till på alla sätt vi kan.
<P>
Vi vet nu att 640 personer dödades av tyfonen Morakot, och att över 192 personer saknas. Ett enda skred utplånade en hel by och dödade hundratals människor. Men inget av detta hände av en slump. Händelsen föregicks av en ihållande torka som minskat jordens kapacitet att ta upp regnet.
<P>
Förekomsten av torka, översvämningar och extrema väderförhållanden ökar gradvis till följd av klimatförändringarna. En tyfon uppstår i havsområden med en yttemperatur på över 27 ºC. Temperaturhöjningen kommer att leda till en betydande ökning av både antalet tyfoner och deras intensitet. I dagsläget bor 120 miljoner personer i tyfondrabbade områden. Mellan 1980 och 2000 drabbades 250 000 personer av tyfoner.
<P>
Därför måste våra hjärtan vara med i Köpenhamn, där vi i december ska besluta om huruvida varje enskilt land separat ska försvara sina egna tillfälliga och kortsiktiga intressen, eller om vi tillsammans ska kämpa för planeten, vårt hem, och för att motverka klimatförändringarna.
<P>
Kommer då industriländerna och utvecklingsländerna att sluta bidra till katastrofer som den som just skedde i Taiwan? I så fall behövs insatser. Vi måste förbinda oss att göra vad som krävs för att uppnå de minskningar som är nödvändiga för att förhindra att temperaturen ökar med mer än 2 ºC. Dessutom måste vi öppna plånboken och ge ekonomisk hjälp till världens utvecklingsländer så att de blir en del av lösningen och bidrar till att bekämpa klimatförändringarna.
<P>
Vi är den utvecklade värld som orsakat klimatförändringarna. Vi är förorenarna och vi måste betala enligt den princip som vi själva fastställt, nämligen att förorenaren ska betala. Vi måste betala genom att ge ekonomiskt stöd till utvecklingsländerna.
<SPEAKER ID="226" NAME="Bastiaan Belder" AFFILIATION="EFD">
(NL) Herr talman! Detta var en katastrof av helt oförutsedd storlek för Taiwan. Tragedin är stor i bergsområdena. Hela byar har försvunnit, och tusen personer förmodas vara döda eller saknas. Tusentals överlevare, kanske fler än så, härbärgeras just nu i militärläger. Så beskriver Menno Goedhart, den högste representanten i Taiwan från mitt hemland Nederländerna, de förödande följderna av tyfonen Morakot. Först och främst vill jag uttrycka mitt deltagande, från detta parlament, till myndigheterna och medborgarna i Taiwan.
<P>
Förutom den praktiska hjälp som Menno Goedhart just nu erbjuder sina taiwanesiska vänner, och även om jag uppskattar det som redan har gjorts från EU:s sida, vill jag ändå ställa några frågor till kommissionen som handlar om stärkta förbindelser mellan EU och Taiwan. Till att börja med kommer kommissionen nästa månad att lägga fram ett förslag om att lätta på visumreglerna för taiwanesiska medborgare. Storbritannien och Irland har redan föregått med gott exempel på detta område. För det andra visar en nyligen publicerad europeisk rapport tydligt att det skulle vara av enormt stor fördel för både Taiwan och EU om de båda parterna kunde enas om åtgärder för att öka handeln. Håller kommissionen med om denna angelägna slutsats?
<P>
Slutligen vill jag uttrycka mitt fulla stöd till de av mina kolleger i parlamentet som redan har förespråkat att Taiwans ofattbara internationella isolering ska upphöra. Sådan isolering är helt oacceptabel, framför allt när det gäller människors liv, var de än befinner sig.
<SPEAKER ID="227" NAME="Ville Itälä" AFFILIATION="PPE">
(FI) Herr talman! Den 8 augusti drabbades Taiwan av en katastrof av stor skala. Följderna blev förödande och de ekonomiska skadorna var enorma. Nu är det tid för oss att hjälpa. Det är tid för oss att visa solidaritet med Taiwans medborgare. Vi måste visa medkänsla, men framför allt måste vi ge ekonomisk hjälp och, som kommissionsledamoten redan sagt, använda oss av verktyg för krishantering. Vi måste ge Taiwan allt stöd som är möjligt att ge. Jag vill också uttrycka mitt stöd för Charles Tannocks idé om att ge långsiktig hjälp till taiwaneserna för att uppnå bästa möjliga resultat och för att visa att även de är människor och - framför allt - våra vänner.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Jag vill tacka kommissionsledamoten för denna information. Min fråga är dock av lite annan natur. Taiwan har nyligen drabbats av en tragedi. Samtidigt är vi helt medvetna om att många katastrofer av det här slaget har hänt tidigare, och att många fler kommer att ske i framtiden. Därför vill jag ställa följande fråga till kommissionsledamoten: Har EU, och i synnerhet kommissionen, några standardrutiner för att hantera denna typ av situation? Finns det något nödåtgärdspaket eller bestämmelser för specifika länder? Finns det även en långsiktig handlingsplan?
<P>
Jag anser att det vore olyckligt om vi reagerade på dessa tragedier på olika sätt beroende på situationen i de olika länderna. Jag tycker att vi, precis som är fallet inom det militära, måste utarbeta vissa standardförfaranden för krissituationer. Detta var vad jag ville fråga kommissionsledamoten.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Herr talman! Gruppen Alliansen liberaler och demokrater för Europa känner, precis som många andra grupper här i kammaren, sympati för Taiwans befolkning, och vi är glada att kommissionen reagerade som den gjorde. Kommissionen måste fortsätta i samma anda. Dock är det stora problemet i samband med denna katastrof naturligtvis Taiwans isolering. Det går att föra en politik för ett enat Kina samtidigt som man skapar goda arbetsförbindelser med Taiwan. Taiwan skulle mycket väl kunna fungera som observatör i Världshälsoorganisationen. Samma sak gäller för Meteorologiska världsorganisationen och FN:s ramkonvention om klimatförändringar. Allt detta är möjligt och inget hinder för politiken för ett enat Kina. Jag håller med Bastiaan Belder när det gäller att lätta på visumreglerna, och jag instämmer i de positiva saker han hade att säga om Menno Goedhart, den nederländske representanten i Taipei. Därför tycker jag att vi inte längre behöver isolera Taiwan. Arbetsförbindelser, det är vad det handlar om.
<SPEAKER ID="230" NAME="Laima Liucija Andrikien" AFFILIATION="PPE">
(EN) Herr talman! Först av allt vill jag uttrycka mitt varmaste deltagande med de anhöriga till dem som omkom under tyfonen Morakot.
<P>
Det är beklagansvärt att hundratals har dött, att andra har förlorat sina nära och kära och att många fler har skadats.
<P>
Som många observatörer har noterat hade antalet offer kunnat vara lägre om regeringen hade reagerat på tyfonen på ett mer koordinerat sätt. Regeringen misslyckades med att förutspå hur allvarlig den tropiska storm som närmade sig ön var. Samtidigt vet vi att Taiwan har en mycket utvecklad högteknologisektor och är en av världens största tillverkare av GPS-system.
<P>
En del av skulden bör tillskrivas faktumet att Taiwan ännu inte är medlem i Meteorologiska världsorganisationen (WMO), något som vissa kolleger redan har tagit upp. Taiwan hade kunnat få en bättre förvarning om WMO hade försett landet med information i rätt tid. Jag är därför övertygad om att tiden än en gång har kommit att ta upp frågan om Taiwans medlemskap i WMO, inte bara av politiska utan även av humanitära skäl.
<SPEAKER ID="231" NAME="Silvia-Adriana Ţicău" AFFILIATION="S&amp;D">
(RO) Herr talman, fru kommissionsledamot! Den tyfon som drabbade Taiwan påverkade hundratusentals människors liv och förstörde tiotusentals bostäder. Den humanitära hjälp som EU bidrar med måste vara villkorslös. Målet är att hjälpa offren så fort som möjligt.
<P>
EU är en aktiv bidragsgivare som samarbetar med icke-statliga organisationer och FN:s specialistorgan när det gäller att ge bidrag för medicinsk behandling, logistiskt stöd och hjälp med återuppbyggnad av förstörda områden. Det kommer att finnas mycket att diskutera under Köpenhamnskonferensen, och vi förbereder oss för att vidta åtgärder med syftet att, efter Kyoto, få till stånd ett avtal om att minska skadliga utsläpp. Därför diskuterar vi till största delen åtgärder för att reducera orsakerna till klimatförändringar.
<P>
Som en del i Köpenhamnskonferensen vill jag särskilt uppmana alla att vara fokuserade och att lägga vikt vid anpassningsåtgärder, eftersom vi även vid återkommande tillfällen kommer att tvingas hantera kraftiga stormar, översvämningar, ihållande torka eller skogsbränder. Jag uppmanar även EU att ge humanitärt stöd till Taiwan vid sidan av stöd till återuppbyggnad och framför allt stöd till befolkningen.
<SPEAKER ID="232" NAME="Meglena Kuneva">
kommissionsledamot. - (EN) Herr talman! Jag kommer att ta frågorna i tur och ordning.
<P>
Först och främst, frågan om den hjälp kommissionen bidrar med för att Taiwan ska kunna tillgodose befolkningens löpande behov, som var den huvudsakliga punkten i Thomas Manns fråga: Taiwan har informerats om kommissionens mekanism för behovsutvärdering efter katastrofer, men vi har hittills inte fått in någon begäran. Om vi får en sådan begäran kommer vi att ta den i beaktande.
<P>
Därefter till frågan om kommissionens ståndpunkt när det gäller förbindelserna över Taiwansundet, som var Victor Boştinarus fråga: kommissionen välkomnar att Taiwan och Kina har närmat sig varandra under det senaste året. Det har gjort det möjligt att förbättra förbindelserna över sundet, minska spänningarna mellan de båda och verka för bilaterala frågor som direkta flyg- och sjöförbindelser.
<P>
Vi stöder helt de bilaterala förhandlingarna mellan de två parterna, som kan leda till ytterligare framsteg. Vi välkomnar även det kinesiska stödet.
<P>
När det gäller den fråga som ställdes av Astrid Lulling, Laima Liucija Andrikienė, Johannes Cornelis van Baalen och Charles Tannock rörande Taiwans deltagande i Meteorologiska världsorganisationen: i linje med den ståndpunkt som EU uttryckte i ett uttalande i september 2008 och EU:s politik för ett enat Kina stöder Europeiska kommissionen, där det är lämpligt, att Taiwan på ett meningsfullt sätt deltar i internationella organisationer. Detta kommer vi att göra även i framtiden.
<P>
Som svar på frågorna från Astrid Lulling och Thomas Mann om den hjälp som tillhandahållits kan sägas att gemenskapens civilskyddsmekanism bidragit med hjälp från Sverige och Polen. Hjälpen togs tacksamt emot, vilket president Ma framförde till kommissionens ordförande José Manuel Barroso.
<P>
När det gäller frågan om Dalai Lamas besök i Taiwan i efterdyningarna av tyfonen togs beslutet om besöket av de taiwanesiska myndigheterna, och Europeiska kommissionen har ingen kommentar till det.
<P>
Angående Bastiaan Belders fråga om hur kommissionen ser på att tillåta taiwanesiska medborgare visumfri inresa i EU: kommissionen överväger, inom ramen för en granskning av tillämplig lagstiftning, möjligheten att uppdatera listan över länder och enheter som skulle kunna slippa visumkraven vid resor till EU, framför allt till länderna inom Schengenområdet. I samband med detta kommer kommissionen även att ta Taiwan i beaktande.
<P>
Så till Janusz Władysław Zemkes fråga om standardrutiner vid katastrofer, och hur vi i framtiden kommer att gå till väga vid sådana händelser. Kommissionen prioriterar två saker: den första är att fortsätta att arbeta för att vara förberedda och kunna reagera snabbt, och den andra är att förhindra katastrofer.
<P>
För det första anser vi det vara viktigt att se till att EU alltid kan tillhandahålla hjälp. Med parlamentets stöd startade vi år 2008 ett pilotprojekt och en förberedande åtgärd avseende EU:s snabbinsatskapacitet. Utifrån de första erfarenheterna kommer kommissionen, om det visar sig vara lämpligt, att lägga fram fler förslag till hur EU:s snabbinsatskapacitet kan utvecklas. Detta kommer att finansieras med nationella medel öronmärkta för insatser på EU-nivå.
<P>
För det andra är vårt mål att ha en omfattande strategi på EU-nivå för att förhindra katastrofer. I februari 2009 publicerade kommissionen ett tillkännagivande om en gemensam strategi för att förhindra naturkatastrofer och katastrofer orsakade av människor. Vi skulle välkomna återkoppling från parlamentet om detta tillkännagivande.
<SPEAKER ID="233" NAME="Talmannen">
Debatten är härmed avslutad.
