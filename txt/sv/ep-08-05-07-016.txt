<CHAPTER ID="016">
Anföranden på en minut om frågor av politisk vikt
<SPEAKER ID="196" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="197" NAME="Mairead McGuinness" AFFILIATION="PPE-DE">
Herr talman! (EN) Som ni vet pågår en debatt i Irland om Lissabonfördraget eftersom vi har förmånen att rösta om detta fördrag. Men det pågår också ett ordkrig, vilket intensifierades i dag. Ett ordkrig mellan jordbrukets livsmedelsindustri och vår kommissionsledamot med ansvar för handel, Peter Mandelson, som i dag tyvärr fördjupades så att det har blivit nästan omöjligt att skilja problemen med världshandelsdiskussionerna från omröstningen om Lissabonfördraget.
<P>
Personligen tror jag att vi kan återgå till det tidigare läget men bara om människor får alla fakta. Det jag verkligen vill betona här i kväll, då man har sagt att Europaparlamentet är demokratins och EU:s hjärta, är att vi som valda företrädare måste förses med fakta av kommissionen. Jag har skrivit till kommissionsledamoten. Jag har nu väntat i sex veckor på att få ett svar. Jag har sagt nog. Men Lissabonfördraget är viktigt och det är synd att dessa två frågor kopplas samman.
<SPEAKER ID="198" NAME="Marianne Mikko" AFFILIATION="PSE">
(ET) Mina damer och herrar! Yttrandefriheten är demokratins viktigaste kännetecken. Den är något man inte kan kompromissa om.
<P>
Den 2 maj, bara en dag före Pressfrihetens dag, frös man enligt domstolsbeslut bankkontot för den moldaviska tidningen ”Jurnal de Chisnau”. Motiveringen var att tidningen rapporterat om våldtäktsanklagelser mot den allmänne åklagaren. Jag upprepar: tidningen rapporterade eller gav en översikt, den gjorde vad medierna ska göra.
<P>
Som journalist sedan tjugo år tillbaka och nuvarande ordförande för den moldaviska delegationen fördömer jag reservationslöst denna handling. Flera internationella journalistorganisationer har också uttryckt sin oro. Domstolsbeslutet är inget annat än ett nytt sätt att kränka yttrandefriheten i Moldavien.
<P>
EU måste fortsätta att ge omfattande stöd till Moldavien. Europa på 2000-talet är ett yttrandefrihetens Europa. Allt annat skulle innebära att demokratin svävade i fara. Vi får inte sitta och vänta tills det blir riktigt illa. Tvärtom, i demokratins namn borde vi utsätta var och en som trampar på våra viktigaste värderingar för en verbal anstormning. Demokrati och yttrandefrihet är oersättliga.
<SPEAKER ID="199" NAME="DanutBudreikait" AFFILIATION="ALDE">
- (LT) Jag kommer fortfarande ihåg när jag läste informationen om EU där man påstod att medlemsstaternas solidaritet är ett av Europas viktigaste värden, med de små länderna, som t.ex. Benelux-länderna, som den verkliga drivkraften bakom EU:s inre marknad. Alla länders intressen var lika viktiga.
<P>
I dag har emellertid de största ländernas energiintressen krympt alla EU:s värderingar så pass mycket att det finns fara för att de blir ”energiöar” för evigt. Om Ryssland stoppar oljetransporterna till Litauen kommer de stora medlemsstaterna tillsammans med Ryssland att skylla på att Litauen har gjort Europa till gisslan för de postsovjetiska ländernas energiintressen. Med andra ord inför de postsovjetiska länderna en agenda som inte är representativ för förbindelserna mellan Ryssland och EU, vilket i sin tur förhindrar ett strategiskt samarbete.
<P>
EU verkar inte ha märkt att Gazproms oljeledningar redan täcker så gott som hela EU och mycket snart lär vi få reda på vem som styr energitillgången i Europa.
<P>
Jag uppmanar kommissionen och medlemsstaterna att inte inleda förhandlingar med Ryssland förrän alla medlemsstater är eniga, stora som små. EU:s dubbla måttstockar är sedan länge en skamfläck.
<SPEAKER ID="200" NAME="Mikel Irujo Amezaga" AFFILIATION="Verts/ALE">
(ES) Herr talman! I går lade kommissionen fram en not som meddelade att den särskilda skatt som kallas ”särskild skatt på återförsäljning av vissa bränslen” inte följer gemenskapslagstiftningen.
<P>
Bland annat anser kommissionen att skattens huvudsyfte är att stärka regionernas självstyre och ge dem möjlighet att generera skatteintäkter.
<P>
I morgon, den 8 maj, kommer generaladvokaten i Luxemburg att säga sin mening i ärendet, och därmed fastställa om Baskiens provinsstyrelser eller territorier har lagstiftande befogenheter.
<P>
Eftersom kommissionen betraktar all snedvridning av skattesatser som statligt stöd kan man säga att kommissionen är emot att någon enhet förutom staten har befogenhet att fastställa sina egna skattesatser.
<P>
Jag uppmanar därför parlamentet att överväga saken och be kommissionen att ändra sin politiska linje, eftersom det kan sluta med att det beviljade självstyret i många territorier som inte är medlemsstater begränsas.
<SPEAKER ID="201" NAME="Zdzisław Zbigniew Podkański" AFFILIATION="UEN">
(PL) Herr talman! Jag är glad över att se att översynen av den gemensamma jordbrukspolitiken och de första krisbekämpningsåtgärderna har vidtagits inom livsmedelsekonomin.
<P>
De slutsatser man för fram och de beslut som har tagits är tyvärr oklara och ofullständiga. Det måste sägas klart och tydligt att den gemensamma jordbrukspolitiken i sin nuvarande form leder till att den biologiska säkerheten går förlorad inom EU och att den globala livsmedelskrisen förvärras. Restriktioner för jordbruksproduktionen, förelägganden, förbud, kvoteringar och kontingenter leder till att livsmedelsreserverna krymper ännu mer, speciellt i de nya medlemsländerna. Till exempel producerade Polen dubbelt så mycket livsmedel före EU-integrationen än man gör i dag. Vi skulle kunna producera mycket mer om vi fick.
<P>
Slutsatsen är mycket enkel: om det råder brist på livsmedel, låt dem som har potentialen att producera göra det, vilket betyder de nya medlemsstaterna.
<SPEAKER ID="202" NAME="Diamanto Manolakou" AFFILIATION="GUE/NGL">
(EL) Herr talman! Över 30 000 poliser med särskilda militärstyrkor, vattenkanoner och tårgas har slagit ned och slaktat arbetare på gatorna runt Taksimtorget i Istanbul och vid fackförbundet DISK:s huvudkontor. Över 500 demonstranter arresterades och skadades.
<P>
Vi uttrycker vår solidaritet med arbetarklassen och med alla arbetare i Turkiet. Vi kräver ett slut på förföljelser på grund av politisk och facklig verksamhet. Arbetarklassen har en omistlig rätt att strejka och demonstrera den 1 maj. Denna dag minns vi de arbetare som föll i klasskampen för att försvara och bygga vidare på vad de hade uppnått och få slut på all exploatering av människor.
<P>
Vi vill fördöma den turkiska regeringens oacceptabla förbud och det brutala förtrycket. Samtidigt stöder vi fackföreningarnas och de politiska partiernas rätt att anordna 1 maj-möten på det historiska Taksimtorget i Istanbul där 34 arbetare mördades den 1 maj 1977.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Herr talman! Det är med äkta värme och högaktning som jag gratulerar förbundskansler Angela Merkel till att ha blivit tilldelad årets Karl den store-pris. Hon har på ett enastående sätt bidragit till att stödja Lissabonfördraget och underlätta integrationen av de nya medlemsstaterna. Jag välkomnar också att Karl den stores ungdomspris i år delades ut för första gången. Jag är speciellt glad och stolt över att detta allra första Karl den stores ungdomspris gick till Ungern, till ett fantastiskt team med unga ungrare, stiftelsen Ferenc Rákóczi II, för deras projekt ”Studenter utan gränser”. Jag gratulerar det ungerska teamet varmt, liksom silvermedaljörerna från Storbritannien och bronsmedaljörerna från Grekland. Det ungerska projektet ”Studenter utan gränser” är unikt genom att det ger en möjlighet för unga människor från ungerska etniska minoritetssamhällen i de deltagande länderna Slovakien, Rumänien, Ukraina och Serbien, att utbyta tankar om utbildning och kultur i Europa. Det är en milstolpe att ett så förnämligt europeiskt pris delas ut som ett erkännande för arbetet med att utveckla länkar mellan olika delar av en etnisk grupp som dels bor i hemlandet och dels i andra länder.
<SPEAKER ID="205" NAME="Talmannen">
Tack så mycket, herr Tabajdi. Ni blir säkert glad över att höra att jag hade äran att delta i den jury som tilldelade Karl den stores ungdomspris. Jag säger detta så att ni ska veta att vi fattade rätt beslut.
<SPEAKER ID="206" NAME="Marco Pannella" AFFILIATION="ALDE">
(IT) Herr talman, mina damer och herrar! De troende bör veta detta bättre än jag som inte är troende, men det verkar som om Vietnam firar en viktig buddistisk högtid under perioden 13-17 maj: Wesak, eller Buddhas födelse. Det ser verkligen ut som om överpatriarken för den förenade buddistiska kyrkan i Vietnamn (Unified Buddhist Church of Vietnam), Thich Huyen Quang, som suttit i husarrest i sitt kloster i 26 år, och Thich Quang Do, hans ställföreträdare, den kandidat som nominerats av många av oss, inte ens kommer att kunna fira denna högtid i frihet. Herr talman, under de senaste 26 åren har vi, liksom parlamentet, krävt deras frigivning 15 gånger. Jag inser att tiden är ute men Europas tid att skämmas är inte ute, den har kommit tillbaka, så se upp, mina damer och herrar.
<SPEAKER ID="207" NAME="Ilda Figueiredo" AFFILIATION="GUE/NGL">
(PT) Den krissituation som råder i stora delar av norra Portugal, antingen på grund av att många små och medelstora företag har stängts, att multinationella företag har flyttat eller till och med på grund av de ytterst låga löner som erbjuds, har på senare år tvingat över 100 000 arbetstagare att flytta till Spanien eller andra EU-länder, oftast för att arbeta inom byggindustrin. I många fall har emellertid dessa arbetstagare hamnat i besvärliga situationer: arbetet tog slut, några upptäckte att avtalen inte hölls och löften inte uppfylldes, lönerna låg under lagstadgad miniminivå eller så var arbetstiderna orimligt långa. Kort sagt, de företag som anställde dem uppfyllde i allmänhet inte sina skyldigheter. Vi betonar därför att en effektiv uppföljning omedelbart krävs i länder med liknande situation och att åtgärder omedelbart måste vidtas mot dessa olagliga verksamheter. Fackföreningarna har till exempel föreslagit att byggföretag som inte respekterar arbetstagarnas rättigheter eller kraven på att varje månad visa upp en fullständig förteckning över alla arbetstagare som erhållit lön, även de som har omlokaliserats, eller företag som inte uppfyller sina skyldigheter, ska få sitt tillstånd indraget.
<SPEAKER ID="208" NAME="Silvia-Adriana Ţicău" AFFILIATION="PSE">
(RO) Herr talman! Den 9 maj 2008 firar vi femtioårsdagen av bildandet av Europeiska unionen. För alla medborgare är detta ett bra tillfälle att med tillförsikt och engagemang se framåt.
<P>
I dag diskuterar vi på EU-nivå reformeringen av jordbrukspolitiken, framtidens gemensamma energipolitik, utvidgningen av de transeuropeiska nätverken inom sektorerna transport, telekommunikation och energi, klimatförändringarna och unionens budgetreform.
<P>
Lissabonfördraget har redan ratificerats av elva medlemsstaters parlament, till exempel Rumäniens. I det nya fördraget betonas vikten av den sociala marknadsekonomin med en hög konkurrensnivå för en hållbar utveckling i Europa. Den inre marknaden gynnar också harmoniseringen av de befintliga sociala systemen i medlemsstaterna. Stadgan om de grundläggande mänskliga rättigheterna, som är rättsligt bindande, stadfäster de grundläggande rättigheterna. Med början i de gemensamma värderingarna - social rättvisa, jämlikhet och välstånd för alla - strävar de europeiska socialisterna efter att bygga upp socialdemokratin, ett samhälle där ingen utesluts och där alla medborgare har samma möjligheter. Kärnan i den socialdemokratiska strategin är uppbyggnaden av ett socialt Europa.
<SPEAKER ID="209" NAME="Marco Cappato" AFFILIATION="ALDE">
. - (IT) Herr talman, mina damer och herrar! Precis som min kollega Marco Pannella vill även jag fästa er uppmärksamhet på händelserna i Vietnam, inte bara ledaren för den förenade buddistkyrkan, som är över 80 år gammal och har suttit i husarrest i över 20 år, utan också förföljelserna av montagnarderna som bor på det centrala vietnamesiska höglandet.
<P>
Vi får nyheter från Kok Ksor och Montagnardstiftelsen, till exempel den 28 april när Y-Tao Eban dödades av vietnamesisk polis och säkerhetsstyrkor, och den 15 april när två montagnard-/degarbarn dödades av fyra vietnamesiska polismän. Vi ber om stöd för de brev som cirkulerat runt till alla ledamöter adresserade till Vietnamns regering och uppmanar världssamfundet och Europas institutioner att göra något åt situationen i Vietnam.
<SPEAKER ID="210" NAME="Pedro Guerreiro" AFFILIATION="GUE/NGL">
(PT) Med tanke på Marockos sorgliga och ständiga försök att stoppa och skapa dödläge i förhandlingarna om förverkligandet av det västsahariska folkets omistliga rätt till självbestämmande, som just nu pågår under FN-beskydd, vill jag ta tillfället i akt och betona vikten av fullständig respekt för det västsahariska folkets rätt till självbestämmande. Det är den enda realistiska, rättvisa och långsiktiga lösningen på konflikten för att få ett slut på den skamliga kolonisationen. Vi måste också insistera på att internationell rätt och FN-resolutioner efterföljs, fördöma Marockos brutala förtryck i de ockuperade områdena mot västsahariska patrioter som motsätter sig koloniseringen och kämpar för sitt folks legitima rätt till självbestämmande, fördöma de humanitära förhållanden som det västsahariska folket tvingas leva under när de måste bo utanför sitt land i flyktingläger, och vi måste uppmana till omedelbart och lämpligt internationellt humanitärt bistånd.
<SPEAKER ID="211" NAME="Marios Matsakis" AFFILIATION="ALDE">
(EN) Herr talman! Cyklonen som drabbade Burma i lördags förde med sig ödeläggelse och lidande för människorna i landet.
<P>
Aktuella rapporter talar om 22 000 döda, 40 000 saknade, hundratusentals skadade och en miljon hemlösa. Och ändå, trots att det verkar ologiskt och grymt, har den internationella hjälpen hindrats av den militärdiktatoriska regimen i Burma.
<P>
Ett exempel är att ännu fyra dagar efter katastrofen utfärdas inte visum för utländska hjälparbetare i tid. Generalerna i Burma kommer med löjligt barnsliga ursäkter som ingen intelligent person kan ta på allvar.
<P>
Skulle talmannen, förutom det uttryck för sympati som han läste upp tidigare i dag, kunna skicka en mycket allvarlig varning till juntan i Burma och indirekt till deras beskyddare i Peking och uppmana dem att sluta motarbeta de internationella hjälpförsöken och åtminstone försöka uppföra sig, om inte demokratiskt så åtminstone humant, mot sin egen befolkning?
<SPEAKER ID="212" NAME="Genowefa Grabowska" AFFILIATION="PSE">
(PL) Herr talman! EU:s invånare blir allt äldre. Demografiska prognoser målar upp en alarmerande bild av en minskad arbetskraft med så många som 20 miljoner år 2030.
<P>
Det är inte bra att vi befinner oss i denna situation och vi måste därför stödja en ökning, också en naturlig ökning. Vi har problem med infertilitet och med sterilitet. Världshälsoorganisationen har bedömt infertilitet som en sjukdom, för vilken ett behandlingsalternativ är in vitro-metoden (s.k. provrörsbefruktning). Antalet par vars enda chans att få barn är genom denna metod växer för varje år. Men metoden är kostsam, och det är inte alla länder som bidrar till kostnaden. För många par är kostnaderna ett hinder som gör det omöjligt för dem att genomgå behandlingen. Det är en paradox att alkoholism, lungcancer och aids behandlas i Europa medan infertilitet inte behandlas i alla länder.
<P>
Därför vill jag fästa er uppmärksamhet vid detta faktum, och jag skulle vilja att alla EU-medborgare hade samma chanser och en garanterad möjlighet att få in vitro-behandling på samma villkor och enligt principen om lika tillgång till sjuk- och hälsovård.
<SPEAKER ID="213" NAME="Csaba Sógor" AFFILIATION="PPE-DE">
(HU) Tack, herr talman! Mina damer och herrar! Denna vecka diskuterar vi i parlamentet bland annat frågor som rör sport. Det är ett aktuellt ämne, och frågan har en speciell komplexitet i Rumänien. Årets final i fotbollsligan närmar sig, och det har varit ett enormt tryck de senaste veckorna på lag och spelare som kan komma att påverka utgången av finalen. Det har förekommit tv-sända dispyter, intriger, bråk och inställda matcher, och allt detta på grund av att några personer tyckt att det är otänkbart att ett lag som inte kommer från huvudstaden skulle kunna vinna. I den avgörande matchen höll laget från Cluj-Napoca kvar sin ledning. Låt oss hoppas att det största problemet inte var att det bara finns ett fåtal etniskt rumänska spelare i Cluj-Napoca-laget, eller att det ägs av en ungrare. Sammandrabbningen mellan polis och fans skedde i den stad där ungrare har slagits ner med nästan förutsägbar regelbundenhet under de sista två månaderna för att de har talat på sitt modersmål. Allt detta har ett samband med de minoritetsfientliga åsikter som hela tiden underblåses av extremistpolitiker. Inom såväl sport som politik måste vi vänja oss vid att en eller två inflytelserika eller centrala politiker kan försöka styra beslut och resultat, men den faktiska utgången är ett resultat av gemensamt lagarbete, hängivenhet och fair play. Tack.
<SPEAKER ID="214" NAME="Czesław Adam Siekierski" AFFILIATION="PPE-DE">
- (PL) Herr talman! Vid den senaste plenarsessionen i parlamentet diskuterade vi problemet med de stigande livsmedelspriserna. Samtidigt pågick en allvarlig diskussion om en översyn av den gemensamma jordbrukspolitiken.
<P>
I dag, när vi står inför problemet med en livsmedelskris över hela världen, måste vi fråga oss själva vad orsakerna till detta är och var vi gjorde fel.
<P>
Under mer än 30 år var EU:s livsmedelsmarknad relativt stabil, vilket ledde till att vår vaksamhet mattades av. Under denna period fanns det ingen riktig uppföljning av vad som skedde, och inga analyser gjordes av sambandet mellan ökad livsmedelsproduktion och den allmänna ekonomiska utvecklingen, mellan vissa samhällens ökade välstånd och den ökande efterfrågan. Snabb ekonomisk utveckling som i Kina och Indien har lett till ökad konsumtion med en efterföljande stor ökning av efterfrågan på livsmedel på grund av det stora antalet människor. På senare tid har också produktionskostnaderna ökat, speciellt bränsle- och energipriserna.
<SPEAKER ID="215" NAME="Talmannen">
Punkten är avslutad.
