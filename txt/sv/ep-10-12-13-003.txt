<CHAPTER ID="003">
Uttalanden av talmannen
<SPEAKER ID="007" NAME="Talmannen">
Jag vill framföra några preliminära kommentarer före sammanträdet. Jag vill påminna er om att talmanskonferensen förra torsdagen beslutade att en debatt om Jędrzejewska- och Trüpelbetänkandena om det nya förslaget till budget för 2011 kommer att äga rum i morgon tisdag kl. 16.00. Omröstningen om betänkandena kommer enligt planeringen att äga rum på onsdag. För det andra kommer vi även att hålla en debatt i morgon om resultatet från den 16:e partskonferensen om klimatförändringar. Det internationella samfundet nådde en viss framgång i Cancún. En ganska stor delegation från Europaparlamentet deltog också i förhandlingarna, och dessa ledamöter finns här hos oss i dag. Tillsammans med kommissionsledamot Connie Hedegaard kommer vi att överväga hur tillfredsställande vi anser att det utarbetade avtalet är, och vilka de kommande stegen bör vara i samband med den här frågan före konferensen i Sydafrika.
<P>
För det tredje fick vi den 21 oktober reda på vem som vann årets Sacharovpris för tankefrihet som delas ut av Europaparlamentet. Som ni säkert minns är vinnaren den kubanska dissidenten Guillermo Fariñas. Tyvärr blir det svårt för Guillermo Fariñas att resa hit för att ta emot priset personligen nästa onsdag, trots att jag personligen medlade i detta avseende i ett brev till Kubas president Raul Castro. Vi räknar med att Guillermo Fariñas svårigheter med att resa till Strasbourg noteras av Catherine Ashton, och att hon kommer att ta hänsyn till detta i de fortsatta förbindelserna med Kuba. Vi hoppas fortfarande att prisvinnaren kan få möjlighet att komma hit. Om han kan lämna Kuba under de kommande timmarna, hinner han fortfarande komma hit till vårt sammanträde på onsdag.
<P>
För det fjärde vill jag också påminna er om att de kommunistiska myndigheterna för trettio år sedan - den 13 december 1981, för att vara exakt - utlyste undantagstillstånd i Polen i ett försök att kväva den allt starkare solidaritetsrörelsen. Tusentals motståndsaktivister arresterades och över 100 personer dödades. Närmare tre decennier efter dessa händelser ska vi minnas dem som var modiga nog att riskera sina liv för att befria Europa från kommunismens ok. Min femte punkt handlar slutligen om Godfrey Blooms uppträdande vid plenarsammanträdet den 24 november. Han har inte utnyttjat någon av de tre uppmaningar han har fått om att be om ursäkt för sina ord, och med detta i åtanke har jag beslutat att, mot bakgrund av artiklarna 9 och 153 i arbetsordningen, ge honom en påföljd i form av indragen rätt till traktamente under en period på sju dagar. Jag har redan informerat Godfrey Bloom om mitt beslut.
<P>
Nu till några tillkännagivanden: undertecknandet av lagstiftningsakter som har antagits enligt det vanliga lagstiftningsförfarandet. Jag informerar er härmed om att rådets ordförande och jag på onsdag kommer att underteckna nästkommande tio rättsakter som har antagits enligt det vanliga lagstiftningsförfarandet i enlighet med artikel 74 i arbetsordningen. Titlarna på dessa lagstiftningsakter kommer att publiceras i protokollet för detta sammanträde. För det andra har Pascale Gruny informerat mig skriftligen om att hennes uppdrag som ledamot av Europaparlamentet har löpt ut, eftersom hon har blivit invald i den franska nationalförsamlingen. Parlamentet noterar detta och bekräftar att det i enlighet med artikel 7.2 i akten om allmänna direkta val av ledamöter till Europaparlamentet samt artiklarna 4.1 och 4 i arbetsordningen kommer att finnas en ledig plats från och med den 14 december 2010. Slutligen och för det tredje har jag fått en begäran från gruppen Alliansen liberaler och demokrater för Europa om att utse Johannes Cornelis van Baalen till den interparlamentariska delegationen för förbindelserna med Afghanistan i stället för Carl Haglund. Finns det några kommentarer? Jag ser inga. Nomineringen har godkänts.
