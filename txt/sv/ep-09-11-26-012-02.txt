<CHAPTER ID="012-02">
2. Laos och Vietnam
<SPEAKER ID="237" NAME="Talmannen">
Nästa punkt är de fyra förslagen till resolution om Laos och Vietnam.
<SPEAKER ID="238" NAME="Véronique De Keyser">
författare. - (FR) Herr talman! Återigen har vi en brådskande debatt om Vietnam och Laos. Det är sant att vi har haft andra, liknande debatter tidigare i Europaparlamentet, men vi kan inte riktigt låta bli att uppmärksamma den aktuella brådskande debatten.
<P>
Vi är faktiskt ganska bekymrade. Sedan 2006, då Vietnam ströks från Förenta staternas svarta lista i fråga om förtryck och kränkningar av mänskliga rättigheter, har förtrycket av människorättsaktivister ökat.
<P>
Jag vill bara nämna ett fall som jag anser är typiskt, nämligen Tran Khai Thanh Thuy. Hon är författare, bloggare, journalist och aktivist och sitter för närvarande i fängelse av oklara skäl, varav det rimligaste är att hon försvarat yttrandefrihet och mänskliga rättigheter i sitt eget land. Hon har diabetes och hennes hälsa är svag. Vi fruktar för hennes liv och kräver inte bara att hon ska få lämplig sjukvård i fängelset, utan även att hon omedelbart friges.
<P>
Jag älskar Vietnam. Vietnam är ett fantastiskt land som kommer att ta över ordförandeskapet för Asean 2010. Jag anser att det enbart skulle stärka landets moraliska auktoritet ytterligare om åtgärder vidtogs som är mer förenliga med internationella demokratiska standarder.
<SPEAKER ID="239" NAME="Thomas Mann" LANGUAGE="DE">
Herr talman! Situationen för mänskliga rättigheter i Vietnam är upprörande. Religiös förföljelse, särskilt av kristna och buddister, hör till vardagen. Den som talar för frihet och mänskliga rättigheter trakasseras och övervakas systematiskt. I slutet av september angreps hundratals munkar från Bat Nha-klostret. Omfattande skador orsakades på hela klosterkomplexet, medan polisen bara såg på. De munkar som sökte skydd i närbelägna Phuoc Hue-templet misshandlades. Detta slags misshandel får inte tolereras. Det är skandalöst att de många uppmaningarna från EU och andra delar av världen om att situationen för de mänskliga rättigheterna måste förbättras bara ignoreras. Det finns hundratals anledningar till att införa ändringar, särskilt med tanke på att Vietnam nästa år kommer att vara ordförandeland för länderna i Asean-gruppen.
<P>
Situationen i Laos är inte mycket bättre. I början av november blev över 300 fredliga demonstranter som krävde mer mångfald och demokrati misshandlade av säkerhetspolis. Alla ansträngningar för att få till stånd en politisk dialog i landet tillintetgörs omedelbart av det enda regeringspartiet.
<P>
Även de 5 000 hmongflyktingar som för närvarande lever i läger i norra Thailand och som utgör en förföljd minoritet befinner sig i en förfärlig situation. De har inte medgetts flyktingstatus. Organisationen Läkare utan gränser, som företräddes här i parlamentet tidigare i veckan, har sagt att det nästan är omöjligt att bistå med humanitär hjälp i lägren, eftersom människor ständigt och oftast fullständigt godtyckligt arresteras och tvingas återvända till Laos. Påståenden om att de här människorna återvänder frivilligt är helt enkelt inte sanna.
<P>
Vi parlamentsledamöter uppmanar kommissionen och rådet att ge oss exakt information om vilket avtal som efterföljs av de avtal som ingåtts med dessa två länder om mänskliga rättigheter och demokrati. Vilket av dessa avtal har konsekvent upphävts? För Vietnams och Laos medborgares skull måste det vara möjligt att utöva påtryckningar på regeringarna i dessa båda länder.
<P>
(Applåder)
<SPEAKER ID="240" NAME="Heidi Hautala" LANGUAGE="FI">
Herr talman! Det är en glädjande nyhet att Sydostasiatiska nationers förbund har tillsatt en regional kommission för mänskliga rättigheter. Mot denna bakgrund är det chockerande att träffa vietnamesiska munkar som har fallit offer för ett våldsamt angrepp. Vi i underutskottet för mänskliga rättigheter hade nyligen äran att få träffa dem.
<P>
Situationen för de religiösas samfund tycks bli svårare och svårare i Vietnam. Vi måste verkligen fördöma att över 300 munkar och nunnor från två kloster tvingats ge sig av till följd av våld, och att religiösa samfund fortsätter att trakasseras. Det är viktigt att Vietnam beaktar de rekommendationer som FN:s kommitté för mänskliga rättigheter har lagt fram, t.ex. att FN:s särskilda rapportörer ska bjudas in till landet för att övervaka genomförandet av yttrande- och religionsfrihet och andra grundläggande mänskliga rättigheter.
<SPEAKER ID="241" NAME="Cristian Dan Preda" LANGUAGE="RO">
I Vietnam hålls hundratals människor häktade för sina politiska och religiösa åsikter. Jag anser att det våldsamma angreppet mot buddistmunkarna i slutet av september tydligt visar att Vietnam vägrar förbättra situationen för mänskliga rättigheter i landet.
<P>
I Laos, som är en militärdiktatur, hålls ledarna för de student- och lärarrörelser som bildades för tio år sedan fortfarande i hemligt förvar. De fredfulla demonstrationer som nyligen genomfördes till stöd av mänskliga rättigheter slogs tillbaka av säkerhetspolis, samtidigt som hmongfolket fortsätter att förföljas.
<P>
Både Laos och Vietnam måste strikt följa internationella standarder för skydd av mänskliga rättigheter. All förföljelse av medlemmar av religiösa samfund, minoriteter och medborgare i allmänhet, som enbart försvarar sina politiska rättigheter, måste upphöra.
<P>
Det är EU:s plikt att noggrant övervaka utvecklingen för de mänskliga rättigheterna och att använda allt sitt inflytande för att vända den negativa tendensen.
<P>
(Applåder)
<SPEAKER ID="242" NAME="Lidia Joanna Geringer de Oedenberg" LANGUAGE="PL">
Herr talman! De pågående förhandlingarna om ett nytt partnerskap och samarbetsavtal mellan EU och Vietnam måste även omfatta respekt för mänskliga rättigheter och medborgerliga friheter. Den information som vi har fått visar att situationen i detta avseende i Vietnam är mycket oroväckande, särskilt när det gäller det förtryck som Internetanvändare utsetts för. Internet är ett medium som bygger på fritt utbyte av information och åsikter i alla frågor, över hela världen. Samtidigt är det enligt vietnamesisk lagstiftning om Internetanvändning straffbart att fritt framföra sina åsikter i känsliga frågor som till exempel mänskliga rättigheter och demokratisk propaganda.
<P>
2008 infördes bestämmelser om bloggar, som innebär att innehållet i dessa måste vara begränsat till privatangelägenheter och att spridning av regeringskritisk information och information som undergräver den nationella säkerheten är förbjuden.
<P>
(Talmannen bad ledamoten att tala långsammare.)
<P>
Utländska icke-statliga organisationer rapporterar att bloggare som tar upp politiska frågor placeras i fängelse. EU-institutionerna får inte stå likgiltiga inför denna oroande information från Vietnam. Förutom politiska åtgärder krävs även rättsliga åtgärder. Jag vädjar därför om att en bindande klausul om mänskliga rättigheter ska ingå i det nya avtalet mellan EU och Vietnam.
<SPEAKER ID="243" NAME="Johannes Cornelis van Baalen" LANGUAGE="EN">
Herr talman! ALDE-gruppen anser att Laos och Vietnam inte är några demokratier. I dessa länder finns det ingen garanti för mänskliga, religiösa eller andra rättigheter. Detta innebär att vi helhjärtat stöder resolutionen och vi uppmanar rådet och kommissionen att göra detsamma.
<SPEAKER ID="244" NAME="Ryszard Antoni Legutko" LANGUAGE="PL">
Herr talman! Återigen vill jag belysa den dramatiska situation som kristna i Laos och Vietnam befinner sig i. I båda dessa länder är statens hela uppbyggnad och metoden att förtrycka människor inriktad på att tillintetgöra kristendomen - både katolska kyrkan och protestantiska grupper.
<P>
I Laos är det här följden av ett program från det regerande kommunistpartiet, som behandlar kristendomen som en religion som står för västerländsk imperialism. Det som sker i Vietnam är i strid mot formell befintlig lagstiftning. Förtrycket kommer till uttryck på många sätt, i form av arresteringar, tortyr, frihetsberövande, hotelser och inspärrningar på psykiatriska institutioner.
<P>
Sådana metoder får inte gå obemärkta utan en stark reaktion från EU-institutionerna. Även om att det finns ganska många människor i Europa som bekämpar kristendomen med lagliga medel är det vår skyldighet, allas vår skyldighet, att vidta åtgärder mot den grymhet som vi bevittnar i vissa av de asiatiska länderna.
<SPEAKER ID="245" NAME="Eija-Riitta Korhola" AFFILIATION="PPE">
- (FI) Herr talman! I september tog Laos ett viktigt steg framåt i utvecklingen av mänskliga rättigheter genom att ratificera den internationella konventionen om medborgerliga och politiska rättigheter. Konventionen omfattar områden som religions-, förenings- och yttrandefrihet, och ger enskilda individer rätt att uttrycka sina politiska åsikter.
<P>
Teori och praktik befinner sig dock ibland mycket långt ifrån varandra och steget från det förstnämnda till det sistnämnda kan vara stort. Återigen krävs det mycket politisk vilja. De ledare för studentrörelsen som arresterades under demonstrationerna i oktober 1999 och övriga politiska fångar måste omedelbart friges, liksom de som arresterades under den fredliga demonstrationen den andra november i år.
<P>
Det är särskilt viktigt att Laos myndigheter visar sitt demokratiska tänkesätt genom att lägga fram och genomföra lagstiftningsreformer så snart som möjligt. Den nationella lagstiftningen måste bli förenlig med de internationella avtal som Laos har ingått. Endast en lagstiftningsreform och flerpartival kan åstadkomma demokrati och samtidigt respekt för mänskliga rättigheter i Demokratiska folkrepubliken Laos.
<SPEAKER ID="246" NAME="Marc Tarabella" AFFILIATION="S&amp;D">
(FR) Herr talman! I juli 2007 här i kammaren uppmärksammade jag det faktum att 2006 varit ett år av politisk öppenhet i Vietnam. Jag uppmanade Vietnam att godta alla de religioner som finns företrädda i landet och låta befolkningen fritt välja religionsutövning.
<P>
Över två år senare noterar jag att utvecklingen inte har gått i rätt riktning. Fortfarande finns det ingen fri religionsutövning i Vietnam, samtidigt som antalet arresterade buddistiska munkar ökar, för att bara nämna ett exempel.
<P>
Vietnam ska mycket snart överta ordförandeskapet för Asean, och i detta sammanhang vill jag välkomna landets ansträngningar på områden som sjukvård, utbildning och minskad ojämlikhet här i parlamentet. Vi vill använda denna resolution till att påminna landet om vikten av mänskliga rättigheter och uppmana det att föregå med gott exempel som kommande ordförandeland för Asean.
<P>
Jag välkomnar även att Laos regering har ratificerat den internationella konventionen om medborgerliga och politiska rättigheter. Jag hoppas att denna pakt kan följas utan undantag, särskilt med hänsyn till yttrande- och mötesfrihet.
<P>
Slutligen kräver vi att Laos regering gör sitt yttersta för att släppa alla som arresterades den andra november 2009 under ett försök till en fredlig demonstration, och även ledarna för studentrörelsen av den 26 oktober 1999.
<SPEAKER ID="247" NAME="Ryszard Czarnecki" AFFILIATION="ECR">
(PL) Herr talman! Även under förra valperioden diskuterade vi Vietnam här i parlamentet, särskilt i sammanhanget religiös förföljelse av buddister. I dag är det återigen dags att tala om kränkningar av religiösa rättigheter i dessa båda länder, men den här gången gäller det kristna. Beklagligt nog är det ett stående inslag i den politiska verkligheten i dessa båda länder. Eftersom Europaparlamentet är mycket känsligt för kränkningar av mänskliga rättigheter och minoriteters rättigheter måste det uttala sig i den här frågan.
<P>
Och en sak till: Jag har inte kommit hit i dag enbart som politiker, utan även som bloggare, en relativt välkänd sådan i Polen. Som bloggare vill jag protestera mot förföljelsen av Internetanvändare och bloggande kolleger i Vietnam. Vi måste försvara dem med full kraft.
<SPEAKER ID="248" NAME="Mario Mauro" AFFILIATION="PPE">
- (IT) Herr talman, mina damer och herrar! Förföljelse och diskriminering på religiösa grunder är inget nytt i Vietnam. Det har inte pågått bara en dag eller en månad, utan i femtio år.
<P>
Jag ska begränsa mig och bara nämna de allra senaste händelserna, t.ex. att katedralen i Vinh Long rivits och ersatts av en offentlig park, och att kravallpolis och bulldozrar placerats ut för att flytta statyn av Jungfru Maria från den katolska kyrkogården i Hanoi. Utöver det har en präst och hans församlingsbor blivit skarpt kritiserade för att de fört en person till polishögkvarteret som hotat en präst. Följaktligen har de kristna gått från att vara offer till att vara brottslingar.
<P>
Den ökande graden av diktatur har fått oroväckande proportioner. Regeringen i Hanoi har krävt att tio webbplatser som regelbundet sprider farlig politisk information ska stängas av säkerhetsskäl och för att de rörelser som står i opposition till partiet ska motverkas.
<P>
Situationen är ytterst oroväckande även i Laos, där kristna obarmhärtigt trakasseras genom arresteringar och hotelser, så till den grad att de rentav förvisas från sina hemorter på livstid.
<P>
Religionsfrihet är en naturlig rättighet för varje människa. Det är inte en förmån som beviljas av dem som har makten. Därför är det av största vikt att vi ingriper och engagerar oss.
<SPEAKER ID="249" NAME="Zbigniew Ziobro" AFFILIATION="ECR">
(PL) Herr talman! Vi bör med glädje uppmärksamma varje åtgärd som syftar till att understryka betydelsen av mänskliga rättigheter och belysa exempel där dessa inte respekteras i vissa delar av världen, i länder där människors grundläggande rättigheter kränks. Men när vi uppmärksammar kränkningar av dessa rättigheter måste vi särskilt framhäva de fall i särskilda länder där det förekommer kränkningar av rättigheter för människor som har en annan religion, där deras rättigheter att fritt uttrycka sin tro och annat som hör ihop med religionsfrihet och att visa sin övertygelse i detta sammanhang kränks. Vi bör därför utfärda en varning vid varje exempel på drastiskt våld på det här området.
<P>
Vi bör även komma ihåg att vi här i Europa alltid bör vara ett exempel på en plats i världen som förblir en förebild för stark tradition, fri- och rättigheter samt respekt för andra religioner. Det är därför med en känsla av obehag som jag har noterat en sak. Naturligtvis är detta någonting som inte jämföras med det som har nämnts här i dag i kammaren. Jag tänker på den tendens som visat sig i domsluten från Europeiska domstolen för de mänskliga rättigheterna, som tycks innebära att man inkräktar på området religionsfrihet och traditionerna i vissa länder, i det här fallet gäller det avgörandet i frågan om Italien och korssymboler. Jag anser att avgöranden av detta slag också kan skapa en viss dålig stämning, som ger utrymme för misstolkningar av vissa symboler och uttryck.
<P>
Sammanfattningsvis så är varje gest och åtgärd som ökar betydelsen för mänskliga rättigheter viktig, och vi bör tala öppet om detta, särskilt när det handlar om länder där grundläggande mänskliga rättigheter kränks.
<SPEAKER ID="250" NAME="Charles Tannock" AFFILIATION="ECR">
(EN) Herr talman! Vietnam och Laos är tillsammans med Kuba och Kina de sista beklagliga återstoderna av kommunistiska enpartidiktaturer, där parlamentarisk demokrati, åsiktsmångfald - inbegripet frihet inom media och bloggverksamhet på Internet - och fredfullt religionsutövande är främmande begrepp.
<P>
I Vietnam tolererar regeringen i Hanoi inte rättframma buddistiska munkar och katoliker, och i Laos förföljs hmongfolket, varav många har flytt till Thailand. Jag instämmer i att kommunistiska diktaturer aldrig kan bli liberala demokratier, trots all god vilja i världen och oändliga internationella förpliktelser och FN-åtaganden, exempelvis sådana som nyligen gjorts gentemot EU angående handelsavtalen.
<SPEAKER ID="251" NAME="Karel De Gucht" LANGUAGE="EN">
Herr talman! Kommissionen vidhåller att det på senare år har skett en avsevärd förbättring av den allmänna politiska situationen i Laos, och instämmer med parlamentet i att Laos ratificering av den internationella konventionen om medborgerliga och politiska rättigheter är ett välkommet steg i riktning mot respekt för religions-, förenings-, yttrande- och pressfrihet. Kommissionen välkomnar även ratificeringen av konventionen om funktionshindrade personers rättigheter och FN:s konvention mot korruption.
<P>
I april godkände Laos regering en förordning som innebär att man tillåter bildande och registrering av nationella civilsamhällesorganisationer. Detta utgör ett betydande steg mot att uppnå föreningsfrihet och tillåta det civila samhället att spela en roll i landets utveckling.
<P>
Vi delar emellertid parlamentets oro beträffande politiska fångar. När det gäller de tre personer som omnämnts av parlamentet, upprepade myndigheterna i oktober 2009 sitt tidigare uttalande till vår delegation i Vientiane, nämligen att Keochay redan hade frigivits 2002. Två av de andra tre, Seng-Aloun Phengphanh och Tongpaseuth Keuakaoun, uppgavs vara vid god hälsa. Myndigheterna hävdar att de saknar kunskap om Bouvanh Chanmanivong.
<P>
Kommissionen har samrått med diplomater som är stationerade i landet och med andra kunniga om de påstådda gripandena av flera hundra demonstranter i början av december 2009. Vi har emellertid inte kunnat få dessa uppgifter bekräftade.
<P>
Kommissionen delar parlamentets åsikt att frihetsberövandet av de 158 personer som hålls fångna i Nong Khai utgör ett problem som kräver en brådskande lösning. Kommissionen uppmanar Laos och Thailands regeringar att tillåta att fångarna bosätter sig i tredjeländer som har erbjudit dem asyl.
<P>
Beträffande andra personer ur lao-hmongbefolkningen som kvarhålls i läger i Thailand bör en grundlig undersökning genomföras för att avgöra brottens status.
<P>
Låt mig nu gå vidare till Vietnam. Kommissionen delar parlamentets oro över den senaste tidens tecken på en mer hårdför inställning till mänskliga rättigheter från den vietnamesiska regeringens sida. Fredliga bloggare och människorättsförsvarare har nyligen gripits och ställts inför rätta. Detta, liksom motsättningarna med religiösa grupper som det fredliga buddistiska samfundet och Bat Nha-klostret, har gett upphov till befogad oro i Europa.
<P>
Vi uppmanar Vietnam att som part i den internationella konventionen om medborgerliga och politiska rättigheter fullgöra sina internationella människorättsliga åtaganden och att frige alla dessa fångar, särskilt människorättsadvokaten Le Cong Dinh, demokratiförespråkaren och författaren Tran Khai Thanh Thuy, och den katolske prästen fader Nguyen Van Ly, som för närvarande hålls fängslade för att fredligt ha uttryckt sina åsikter.
<P>
Vi instämmer även i att mer oberoende media skulle ha en nyttig funktion som ett fredligt sätt att ge utlopp för socialt missnöje i en tid av ekonomiska påfrestningar. Vi uppmuntrar därför Vietnam att anta en presslagstiftning som ligger i linje med artikel 19 om yttrandefrihet i den internationella konventionen om medborgerliga och politiska rättigheter.
<P>
Trots allt har vi tilltro till den välutvecklade dialog om mänskliga rättigheter och det samarbete som vi har med Vietnam. Vi tror på konstruktivt engagemang. För att sådant engagemang ska förbli ett hållbart alternativ behöver emellertid dialogen och samarbetet leda till påtagliga resultat.
<P>
Det kommer inte att finnas något bättre bevis på att dialog är det bästa alternativet än Vietnams eget agerande.
<SPEAKER ID="252" NAME="Talmannen">
Punkten är härmed avslutad.
<P>
Omröstningen kommer att äga rum vid slutet av debatten.
