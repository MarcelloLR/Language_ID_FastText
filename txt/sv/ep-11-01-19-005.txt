<CHAPTER ID="005">
Verksamhetsprogrammet för det ungerska ordförandeskapet för rådet (debatt)
<SPEAKER ID="044" NAME="Talmannen">
Nästa punkt är rådets och kommissionens uttalanden om verksamhetsprogrammet för det ungerska ordförandeskapet för rådet.
<P>
Ett nytt land innehar nu det roterande ordförandeskapet. För första gången någonsin är Ungern ordförandeland, vilket alltid är en viktig händelse i EU. Under det belgiska ordförandeskapet utvecklade vi nya metoder för att samarbeta med ordförandeskapet och rådet, med möten på administrativ nivå, kommissionsnivå, ministernivå och ordförandenivå, eller med andra ord mellan ordförandeskapet och Europaparlamentets talman. Även under det ungerska ordförandeskapet kommer vi att fortsätta denna form av samarbete, vilket jag redan har kommit överens med premiärminister Viktor Orbán om. I dag kommer vi att diskutera det ungerska ordförandeskapets verksamhetsprogram. Jag välkomnar premiärminister Viktor Orbán till Europaparlamentet. Vi är glada att vi kommer att kunna föra en grundlig diskussion om många av de frågor som rör denna sexmånadersperiod och vårt samarbete.
<SPEAKER ID="045" NAME="Viktor Orbán" LANGUAGE="HU">
Herr talman, ärade ledamöter! Det gläder mig att vår närvaro har skapat så mycket uppmärksamhet i Europa ... (talmannen tar ordet).
<SPEAKER ID="046" NAME="Talmannen">
Kolleger! Vi förstår att detta är en demonstration och ni har fått fram ert budskap, men sluta nu. Vi måste fortsätta debatten.
<SPEAKER ID="047" NAME="Viktor Orbán" LANGUAGE="HU">
Herr talman! Det gläder mig att Europaparlamentets sammanträden är lika livliga och fulla av uppträdanden som sammanträdena i det ungerska parlamentet. Det får mig att känna mig hemma.
<P>
Tack så mycket för inbjudan. Jag tackar även Europaparlamentets ledamöter och ordförande José Manuel Barroso, liksom Europaparlamentets talman, min gamle vän.
<P>
För det första vill jag säga att det är en ära för mig att tala här i dag som rådets ordförande För er är detta naturligtvis något som rutinmässigt sker var sjätte månad. Var sjätte månad ser ni en premiärminister stå här och lägga fram ordförandeskapets program. Ur vår synvinkel, den ungerska synvinkeln, är detta mycket viktigare än bara en rutin som upprepas var sjätte månad. Att vi kan stå här i dag är nämligen en form av historisk rättvisa. Jag vill påminna er om att det var Ungern som offrade flest människoliv och mest blod för frihet och demokrati efter andra världskriget, både under revolten 1956 och under den påföljande vedergällningen. Det var vi som delade ut det första slaget mot den kommunistiska regimen, det var vi som tog till vapen mot Sovjetimperiet och visade världen att kommunism inte är en harmlös ideologi, utan ett farligt hot mot den västerländska civilisationen. Vi tog bort den första stenen i kommunismens mur, och genom den spricka som vi öppnade svepte hela det kommunistiska systemet ut.
<P>
Därför anser jag att Ungern med all rätt kan hävda att vi i stor utsträckning bidragit till Europas återförening. För ungrare är det därför något av en historisk rättvisa att den ungerske premiärministern får lov att tala här i dag som rådets tjänstgörande ordförande. Jag försäkrar er att vi följer i fotstegen av de som gjorde revolt 1956 och har för avsikt att tjäna europeisk enighet genom deras ideal och tro.
<P>
Vi i Centraleuropa, inklusive oss ungrare, har alltid varit intresserade av ett enat Europa. Det är vi fortfarande. För att skapa och bibehålla europeisk enighet behövs emellertid även styrka. För tjugo år sedan kunde Europa samla sig för att överbrygga klyftor och enas. Det insåg att detta var ett historiskt ögonblick som det var tvunget att gripa för att kunna återförena Europa. Denna styrka speglas i det ungerska ordförandeskapets motto. ”Starkt Europa”.
<P>
I dag står vi inför en lika stor utmaning som för tjugo år sedan, och därför är det kanske ingen överdrift att säga att EU står inför sin mest utmanande period de senaste tjugo åren. I dag måste vi rida ut den storm som en global kris har skapat och hitta Europas plats i en global ekonomi som helt håller på att omvandlas och förändras. Jag anser att för att kunna hävda sig måste Europa fortsätta att visa upp en enad front och även i dag kräver enighet styrka. Jag är övertygad om att alla EU:s medlemsstater, inklusive mitt hemland Ungern, endast kan bli starka och framgångsrika om själva EU är starkt. Om EU är starkt kan det möta utmaningar som global konkurrens och demografiska utmaningar, miljöutmaningar, klimatutmaningar och säkerhetsutmaningar. Frågan är var EU ska få denna styrka. Svaret får vi om vi ställer oss en annan fråga, nämligen vad som i dag försvagar EU. Vad hindrar i dag hela vår civilisations konkurrenskraft? Naturligtvis hotas vi inte av någon annan världsdel, och inte heller av en främmande ideologi. Tvärtom är vårt problem, vårt verkliga problem, ett mycket praktiskt sådant. På engelska kan man beskriva det med ett väldigt kort och enkelt ord, och det är ”debt”. I dag hotas och eroderas Europas styrka av ett enormt skuldberg. I den nya konkurrensen i världen efter krisen, kommer skuldbördan att vara det största hindret och det största hotet mot västvärlden, inklusive Europa.
<P>
Det ungerska ordförandeskapet är övertygat om att det bara finns ett sätt att bekämpa skulderna, och det kallas arbete. Vi ungrare är mycket väl medvetna om detta eftersom problemen i den ungerska ekonomin har orsakats av att vi har den lägsta sysselsättningsgraden i Europa, i hela EU. Jag skäms för att säga det högt men sysselsättningsgraden är bara 55 procent. Och där det inte finns något arbete finns det inga arbetstillfällen eller pengar, och det leder till skulder och lån. Vår verkliga resurs i framtiden är vår traditionella europeiska mentalitet, som värdesätter arbete. Det var denna europeiska mentalitet som värdesätter arbete som gjorde vår civilisation så framgångsrik. Vi har en europeisk uppförandekod, där en av grundbultarna i århundraden har varit principen om försiktig ekonomisk politik, dvs. att vi inte får använda mer än vi kan producera. En annan grundläggande europeisk värdering är att vi inte får föra vidare våra skulder till våra barn och barnbarn. Jag är övertygad om att det i respekten för arbete ingår att vi bara kan få något om vi först arbetar för det. Om vi på förhand kan få allt som vi annars bara skulle kunna få efter år av arbete, ifrågasätts själva meningen med vårt arbete, och den meningen håller allt mer på att omvandlas till att betyda återbetalning av vår allt större skuld, och ändra hela vår inställning till arbete. Det är den krisen vi alla står inför.
<P>
Alla håller med om diagnosen när det gäller skuld. För oss, debatterande europeiska politiker, är det som en sjukdom. Alla håller med om diagnosen, men det pågår en omfattande debatt om botemedlet. Det är emellertid en farlig sjukdom, och vi har ont om tid. Därför har vi inte så mycket tid för debatter, framför allt inte om huruvida vi automatiskt bör förkasta vissa botemedel som verkar ovanliga eller nya bara för att de är ovanliga eller nya. Om vi ska klara krisen behöver de enskilda medlemsstaternas regeringar och parlament ha mod och ett öppet sinne. Jag är emellertid övertygad om att detta är exakt vad EU-medborgarna förväntar sig att vi ska göra. De förväntar sig arbetstillfällen, tillväxt och trygghet och därför kommer det ungerska ordförandeskapets fokus, som vi punkt för punkt redogör för i denna lilla bok, att ligga på ekonomiska frågor och allra högst upp på det ungerska ordförandeskapets lista över prioriteringar ligger just de frågor som rör den ekonomiska krisen och skuldkrisen.
<P>
Det ungerska ordförandeskapet anser att rådets val av metod för att hantera krisen är rätt, men att det kommer att krävas ytterligare insatser. Vi är därför övertygade om att fördraget behöver ändras och att det måste skapas en rättslig grund för att kunna ersätta den nuvarande tillfälliga krishanteringsmekanismen med en permanent stabilitetsmekanism från och med 2013. Det ungerska ordförandeskapet kommer att göra allt det kan i detta syfte. En av kärnpunkterna i det ungerska ordförandeskapets strategi är dessutom en starkare samordning av den ekonomiska politiken, underlättandet av ekonomisk tillväxt och främjandet av hållbar ekonomisk tillväxt för att skapa arbetstillfällen. Därför har vårt ordförandeskap som särskilt mål samordning av den ekonomiska politiken, och jag ber om ert samarbete för att skapa sex lagar som skulle göra det lättare att nå detta mål. Jag ber om ert fulla samarbete på detta område. Det ungerska ordförandeskapet kommer att vara ett ordförandeskap som gärna samarbetar med parlamentet och därför ber jag er att göra allt ni kan för att se till att dessa sex lagar antas så snart som möjligt i samarbete med oss.
<P>
Det ungerska ordförandeskapet är övertygat om att medlemsstaternas strukturreformer måste genomföras på ett mer konsekvent sätt och att de måste samordnas mer än tidigare. Den europeiska terminen har inletts och denna är ny för alla, inte bara för oss ungrare, utan även för er, eftersom det rör sig om ett helt nytt EU-program. Terminen har inletts med kommissionens årliga makroekonomiska tillväxtrapport och jag vill gratulera José Manuel Barroso till detta utmärkta dokument, som lämpar sig för att ta första steget, och som anger färdriktningen och de frågor som kommer att utgöra grunden för de debatter som kommer att hållas i de olika rådskonstellationerna under vårt ordförandeskap.
<P>
Nationell trovärdighet krävs naturligtvis också när man har för avsikt att föreslå en gemensam ekonomisk politik för Europa. Jag kan meddela att det finns stor chans att mitt hemland, som länge har stått vid EU:s skampåle på grund av det omfattande budgetunderskottet, nu har en realistisk chans att ta sig ur denna situation. Under 2011 kommer Ungerns budgetunderskott att vara mindre än 3 procent och vi kommer att vara en av de två EU-medlemsstater vars statsskuld kommer att minska under 2011. Detta är avgörande för att vårt ordförandeskaps verksamhetsprogram ska vara trovärdigt.
<P>
Det ungerska ordförandeskapet anser att det är extra viktigt att vi stärker den inre marknaden. Vi anser att stärkandet av den inre marknaden är en av de potentiella källorna till ekonomisk tillväxt. Vi har för avsikt att ta bort befintliga hinder, genomföra avreglering och utvidga den inre marknaden till nya områden, exempelvis digitalisering. Vi stöder det gynnsamma affärsklimat som ska skapas för små och medelstora företag.
<P>
Andra frågor som det ungerska ordförandeskapet prioriterar är energipolitik och innovation, som vi kommer att diskutera vid toppmötet den 4 februari. Ungern anser att det är viktigt att avlägsna befintliga hinder på energipolitikområdet och att upprätta de infrastrukturlänkar som saknas för att skapa en verklig och driftskompatibel energimarknad i EU. Ett annat mål som är viktigt för det ungerska ordförandeskapet är att se till att EU har en diversifierad energiförsörjning. EU:s energipolitik står inför ett genombrott. Medlemsstaterna har undertecknat avtal - jag kommer att underteckna avtalet mellan Slovakien och Ungern tillsammans med den slovakiske premiärministern nästa vecka - som kommer att göra det möjligt att ta i drift det första gasdistributionsnätet som går från norr till söder, ända från östersjön till Adriatiska havet och genom Rumänien till Svarta havet. Härigenom skapas en fullständig sammanlänkning. Eftersom vi de senaste åren har tänkt i termer av öst och väst har en nord-sydlig förbindelse saknats. Därför anser jag att de fördrag som ska undertecknas är ett genombrott.
<P>
Det ungerska ordförandeskapet prioriterar även strategin för romerna, eftersom det inte finns någon mening med ett smart Europa om det saknar hjärta. Europa kommer emellertid bara att ha ett hjärta om det skapar möjligheter för social integration av de mest missgynnade grupperna i samhället. Detta är inte rätt tillfälle att diskutera strategin för romerna och jag vill, som ledare för ett land som bryr sig om denna fråga, bara påpeka att vi leker med elden och att om vi inte klarar av att upprätta en strategi för romer på EU-nivå kommer de romska befolkningsgrupper som redan har blivit bofasta och som till viss del redan har integrerats att återgå till en nomadisk livsstil i Europa. På så sätt kommer problemet att spridas från de länder som för närvarande är berörda till andra länder. Det är mot denna bakgrund vi måste föreslå en strategisk lösning av romerfrågan på EU-nivå, även om denna fråga i vanliga fall faller under medlemsstaternas nationella behörighet. Jag skulle personligen bli mycket stolt om vi tillsammans kunde anta en gemensam europeisk romerstrategi innan det ungerska ordförandeskapet avslutas i juni.
<P>
Jag måste även beröra frågan om utvidgning, även om jag också inser att det förståeligt nog finns en rädsla för utvidgning i Europa. Vi kan knappt lösa våra egna interna problem, och att under sådana omständigheter hela tiden föreslå nya utvidgningar är extremt riskabelt. Trots det välkomnar det ungerska ordförandeskapet återgången till en optimistisk syn på utvidgning i Europa. Vi skulle välkomna om EU beslutade sig för att arbetet inte var avslutat, eftersom alla de europeiska nationer som skulle kunna integreras i Europeiska gemenskapen ännu inte är EU-medlemmar. För egen del anser jag dessutom att det är orättvist att länder som exempelvis Kroatien, som har visat bättre resultat de senaste åren än Ungern, en av EU:s medlemsstater, fortfarande befinner sig utanför unionen och inte tillåts ansluta sig till kretsen av medlemsstater. Det ungerska ordförandeskapet skulle därför vilja se Kroatiens anslutningsförhandlingar gå hela vägen fram till undertecknandet av fördraget, själva slutfasen.
<P>
Jag är medveten om att utvidgningen av Schengenområdet är en kontroversiell fråga. Här är det Rumänien och Bulgarien som berörs, men som någon som känner regionen väl och som även bor i ett grannland vet jag med säkerhet att dessa länder är redo. Även om jag vet att det ungerska ordförandeskapet måste förvänta sig debatter kommer jag personligen alltid att arbeta för att Bulgarien och Rumänien ska inkluderas i Schengenområdet så snart som möjligt, dvs. utan dröjsmål.
<P>
Det ungerska ordförandeskapets program innefattar även Donaustrategin, och tron på att EU måste fortsätta att spela en ledande roll i kampen mot klimatförändringarna. Därför skulle vi välkomna om resultaten från toppmötet i Cancún i december 2010 kunde börja genomföras och vi kunde fortsätta förhandlingarna för att se till att rättsligt bindande beslut antas före utgången av 2011.
<P>
Eftersom den tid jag har talat börjar gränsa till oartighet kommer jag bara kort att nämna att de frågor som det ungerska ordförandeskapet tänker ta upp även innefattar diskussionen om familjepolitiken och den demografiska situationen. Jag skulle bli glad om Ungern, utan att skapa internationell debatt, kunde bidra till att EU intog en tydlig och kraftfull hållning när det gäller religionsfrihet och vidta åtgärder mot förföljelserna av kristna, som är en viktig fråga under de kommande sex månaderna.
<P>
Jag vill påpeka att jag är väl medveten om att alla här i kammaren är politiker. Vi har alla våra egna uppfattningar, våra egna principer, våra egna kamrater och våra egna intressen. Oavsett vad ni tycker om den ungerska inrikespolitiken ber jag er samtidigt att inte koppla er kritik och åtgärder beträffande den ungerska inrikespolitiken till de kommande sex månader som Ungern kommer att vara ordförandeland för EU. Om ni gör denna koppling är jag naturligtvis redo för kamp, men om ni gör det kommer det inte att bli en förlust för Ungern utan framför allt en förlust för EU:s hela gemenskap. För EU:s skull och de viktiga uppgifter vi har framför oss ber jag er därför att när det går göra denna distinktion. Tack vare min överenskommelse med ordförande José Manuel Barroso har Ungern har även sett till att den senaste tidens debatt återfördes till ordningen och återigen präglas av rationella argument. Vi välkomnar EU-utredningar om den kritiserade medielagen, vi har gått med på att delta i den pågående diskussionen om hur lagen efterlevs, och om några fel kunde hittas och verifieras är vi naturligtvis villiga att ändra lagen. För oss handlar dessa frågor inte om prestige, och det handlar inte om att spänna våra muskler eller om fåfänga. Om någon vill kämpa för pressfriheten i Europa kan de för övrigt alltid lita på den ungerska regeringen, som har haft sin beskärda del av strider mot kommunismen.
<P>
Vi är medvetna om att EU har sex oerhört svåra månader framför sig, men jag är optimistisk och tror att EU kan klara uppgiften. Efter Andra världskriget klarade Europa att mitt bland hat och ruiner bygga upp ett samarbete mellan Europas folk. Under 1989 och 1990 lyckades det återförena Europa. Därför har jag skäl att tro att det även kommer att kunna möta den liknande historiska utmaning som vi nu står inför. Det innebär att vi, både under och efter det ungerska ordförandeskapet, behöver mer än ambitiös förvaltning. Vi måste titta längre än de mappar som saknas på våra skrivbord, och vi måste blicka mycket längre bort än de frågor som kan lösas inom sex månader eller ett eller två år. Det ungerska ordförandeskapet är övertygat om att en gemenskap endast kan bindas samman av delar samma mål och samma värderingar. Gemensamma mål kan bara grundas på gemensamma värderingar. Det ungerska ordförandeskapet kommer att utföra sitt dagliga arbete med detta långtgående europeiska mål för ögonen, vi kommer att ge alla vederbörlig respekt och vi kommer att gå in för uppgiften med största ödmjukhet. Tack för er uppmärksamhet.
<SPEAKER ID="048" NAME="Talmannen">
Herr premiärminister! Tack för ditt anförande och presentationen av verksamhetsprogram för det ungerska ordförandeskapet för rådet.
<SPEAKER ID="049" NAME="José Manuel Barroso" LANGUAGE="EN">
Herr talman! Inledningen av 2011 är en historisk tid för Ungern då man första gången tar över styret av Europeiska unionens råd, men det är även en kritisk tid för EU som helhet. Det ungerska ordförandeskapet infaller vid en tidpunkt då det krävs ett särskilt ansvarstagande när det gäller de uppgifter som EU måste utföra.
<P>
Det passar verkligen bra att det ungerska ordförandeskapet har valt ”Ett starkt Europa” som slogan. Europa är som starkast och mest effektivt när vi står enade och agerar samordnat med starka institutioner, och tillsammans visar att vi är fast beslutna att leda EU genom dessa stormiga tider samt att vi genom samarbete kan hitta lösningar även på de svåraste problemen.
<P>
Det är viktigt att komma ihåg eftersom vi fortfarande befinner oss i knipa. Det går inte att backa eller fortsätta som vanligt. Vi måste genomföra våra reformer omgående, och utveckla de innovativa strategier som krävs för att förverkliga visionen Europa 2020. Jag ser fram emot att samarbeta med premiärminister Viktor Orbán och det ungerska ordförandeskapet för att det ska bli lyckat. Låt mig här och nu försäkra premiärminister Viktor Orbán att han kan räkna med kommissionens fulla stöd i detta.
<P>
Samtidigt hoppas kommissionen innerligt att vi kan räkna med det ungerska ordförandeskapets stöd. Ett givande partnerskap är särskilt viktigt när det gäller finansiella tjänster, ekonomisk styrning, genomförandet av strategin Europa 2020, energi och den inre marknaden. Så det gläder mig att ordförandeskapets prioriteringar speglar dessa behov.
<P>
Ett starkt partnerskap med Europaparlamentet är också avgörande, eftersom det i vissa fall kommer att vara viktigt att snabbt ta fram förslag. Vi behöver t.ex. så fort som möjligt nya verktyg för utökad ekonomisk styrning. Europeiska rådet har satt ett tydligt mål som ska presenteras i juni 2011. Det ungerska ordförandeskapet har redan angett arbetstakten och det som premiärministern precis sade är uppmuntrande.
<P>
När vi inleder det nya ordförandeskapet finns redan en omfattande EU-agenda och lämpliga styrningsverktyg. Både den europeiska terminen, strategin Europa 2020 med dess flaggskeppsinitiativ och Inremarknadsakten har diskuterats och godkänts av EU-institutionerna. Men vi behöver givetvis göra mer, och det är även dags att vidta kraftåtgärder för att genomföra ett omfattande program.
<P>
Den europeiska terminen är central i EU:s reformerade ekonomiska strategi. Genomförandet av strategin kommer att vara en viktig uppgift de kommande månaderna. Kommissionen inledde terminen genom att anta den årliga tillväxtöversikten förra veckan. Efter diskussioner i flera rådskonstellationer kommer processen nå sin kulmen under Europeiska rådet i mars, och medlemsstaterna kommer att få politiska riktlinjer som de kan använda sig av i både stabilitets- och övergångsprogram och nationella reformprogram, som vi förväntar oss kommer i april.
<P>
Eftersom vi redan har diskuterat detta i den föregående debatten ska jag inte gå in på detta i detalj, men prioriteringarna är givetvis makroekonomisk stabilitet, med budgetkonsolidering, strukturreformer och en påskyndad ekonomisk tillväxt, eftersom sysselsättningen är det som är viktigast just nu.
<P>
En annan viktig nyckel som kommer att lanseras under det ungerska ordförandeskapet är avtalet om den europeiska mekanismen för krishantering. Det ungerska ordförandeskapet kommer även ha en viktig roll när det gäller att genom budgetramen leda vårt arbete med att få fart på den gemensamma marknaden. Efter det offentliga samrådet om Inremarknadsakten som kommissionen genomförde, kommer EU-institutionerna ombes att komma överens om en definitiv handlingsplan som ska genomföras under 2012.
<P>
Energi kommer också vara att ett viktigt område de närmaste månaderna och det redan under Europeiska rådets sammanträde den 4 februari. Kommissionen har redan en samling viktiga energiinitiativ som kommer att tas upp i Europeiska rådet i februari, bl.a. handlingsplanen energi 2020, vårt meddelande om prioriteringar inom energi och infrastruktur. Vi kommer snart att anta ett flaggskeppsinitiativ för ett resurseffektivt Europa där energin har en viktig plats.
<P>
Kommissionen har för avsikt att låta sitt arbete styras av fem huvudområden: en solid energipolitik för konkurrenskraftig och hållbar tillväxt och energisäkerhet; den inre energimarknaden som tillgång; skapandet av EU:s nya energiinfrastruktur; påtagliga framsteg när det gäller energieffektivitet; och en effektiv och enad ny strategi för den yttre energipolitiken.
<P>
Stöd från ordförandeskapet och Europaparlamentet kommer även vara viktigt för att nå ett avtal om Europeiska unionens patent. Som flera medlemsstater efterfrågat antog kommissionen ett förslag om ökat samarbete runt detta den 14 december. Kommissionen uppskattar att Ungern prioriterar arbetet med EU-patentet under sitt ordförandeskap.
<P>
Förhandlingarna med Kroatien är nu i slutskedet. Ett slutförande av förhandlingarna under det ungerska ordförandeskapet är ett ambitiöst mål, i synnerhet med tanke på de krav som Kroatien fortfarande måste uppnå. Det kommer att krävas en kraftansträngning från Kroatiens sida.
<P>
Jag välkomnar att det ungerska ordförandeskapet ser romernas sociala och ekonomiska integration som en prioritet. Kommissionen har inrättat en arbetsgrupp för frågor som rör romer och den kommer att analysera hur EU-medel och nationella medel för integrering av romer används i medlemsstaterna, och hur effektiva medlen är. Utifrån den analysen kommer kommissionen att presentera en EU-ram för nationella strategier för integrering av romer i april.
<P>
Det nya ordförandeskapet kommer även att rikta fokus mot vår Donaustrategi. Donauområdet har stor potential som inte har tillvaratagits än eftersom samarbetet inte fungerat. Målet är att utveckla en mer samordnad strategi för att skapa europeiskt mervärde i området. Kommissionen välkomnar ordförandeskapets prioritering av strategin. Ungern har redan bidragit mycket i förberedelsearbetet, bl.a. genom att ta fram policydokument och anordna en konferens i Budapest som jag hade den stora glädjen att närvara vid. Ungern kommer att presentera den för rådet och påbörja genomförandet av Donaustrategin.
<P>
Debatten om sammanhållningspolitiken kommer att intensifieras de närmaste månaderna. Kommissionen välkomnar ordförandeskapets intention att diskutera förslagen i den femte sammanhållningsrapporten. Efter förslaget om nästa budgetram kommer vi i sommar att presentera lagstiftningsförslag för framtidens sammanhållningspolitik. Under det femte sammanhållningsforumet, som äger rum i slutet av januari i Bryssel, kommer de olika aktörerna att kunna diskutera. Det är positivt att premiärminister Viktor Orbán själv kommer att delta. Effektivitet och europeiskt mervärde måste vara de styrande principerna för reformen. Kommissionen är övertygad om att sammanhållningspolitiken i store utsträckning behöver underbygga de politiska prioriteringarna och reformagendan för Europa 2020. Jag räknar med ordförandeskapets stöd i detta arbete. Det ligger i vårt gemensamma intresse och det är vårt gemensamma ansvar att finansieringen blir mer effektiv. Det är det enda sättet för oss att försvara en tilltagen budget för sammanhållningspolitiken.
<P>
Eftersom jag vet att det är en viktig politisk fråga, låt mig säga en sista sak om Ungerns medielag. Principen om pressfrihet är helig i EU. Jag sade det i Bryssel och i Budapest när jag hade äran att tas emot av premiärminister Viktor Orbán. Kommissionen har tittat på lagen och kommer denna vecka att skriva till de ungerska myndigheterna för att få information om vissa aspekter som skulle kunna skapa rättsliga problem och har gett upphov till oro. Utifrån de ungerska myndigheternas svar kommer vi att göra en ytterligare bedömning av situationen. Premiärministern har redan varit tydlig med att man kommer att göra vissa justeringar om kommissionen efter denna rättsliga bedömning beslutar att det behövs göras ändringar.
<P>
Premiärminister Viktor Orbán sade precis att han är en politiker. Jag är säker på att han är en mycket hängiven politiker och jag tror att ni håller med om, ifall vi bortser från de rättsliga frågorna - som kommer att undersökas på ett objektivt och opartiskt sätt eftersom vi kommer att behandla Ungern precis som vilken annan medlemsstat som helst - att vi också måste befatta oss med de politiska aspekterna. Ungern, som vilken medlemsstat som helst som har det roterande ordförandeskapet, behöver full uppbackning från samtliga medlemsstater och EU:s institutioner för att ordförandeskapet ska bli lyckat. Jag hoppas att premiärminister Viktor Orbán tar detta i beaktning.
<P>
Jag vet att detta ordförandeskap måste bli lyckat, eftersom det infaller när EU befinner sig i en sådan kritisk period. Låt förfarandena ta den tid de behöver och låt oss samtidigt ge Ungern vårt fulla stöd när landet nu axlar detta stora ansvar. Under mitt senaste besök i Ungern uttryckte unga människor att de var stolta över att deras land för första gången har ansvaret att leda Europeiska unionens råd. Låt oss föra Ungern närmare EU och EU närmare Ungern.
<P>
Det är mycket som ska göras. Det ungerska ordförandeskapet kan räkna med fullt stöd från Europeiska kommissionen i dess prioriteringar. Vi måste uppnå dessa mål tillsammans för att skapa ett starkt Europa, ett Europa som skapar tillväxt och arbeten, som bevarar och bekräftar våra värderingar - frihet och rättvisa, som är närmast heliga - och får våra länder att blomstra i en föränderlig värld.
<P>
(Applåder)
<SPEAKER ID="050" NAME="Joseph Daul" LANGUAGE="FR">
Herr talman, premiärminister Orbán, ordförande Barroso, mina damer och herrar! Sällan har ordförandeskapet för ministerrådet stått inför så många utmaningar: euron, som vi måste stabilisera, sysselsättningen, som påverkas av en starkare tillväxt och därmed en effektivare ekonomi, energioberoende och livsmedelssäkerhet, allt medan priserna för råmaterial stiger dramatiskt. Jag tvivlar inte alls på det ungerska ordförandeskapets förmåga att hantera dessa utmaningar, tillsammans med kommissionen, rådet och parlamentet.
<P>
Viktor Orbán, du har vunnit dina ungerska väljares förtroende. Ditt parti, Fiatal Demokraták Szövetsége (Fidesz), är grundat på en grundidé, ett ideal, en central värdering: frihet och demokrati. Sedan du valdes har du tillsammans med det ungerska parlamentet genomfört en rad reformer som dina medborgare har bett om genom att på demokratisk väg ge dig en klar majoritet.
<P>
Nu genomgår en av de reformerna - den som gäller medierna - en rättslig granskning som utförs av Europeiska kommissionen, fördragens väktare. Förra veckan uppgav du - och det tackar jag dig för - under dina samtal med José Manuel Barroso, och även efteråt, att om lagen strider mot EU-lagstiftningen kommer du att låta ditt parlament införa nödvändiga ändringar. Jag litar helt på det du säger. För min del har jag, precis som du, förtroende för Europeiska kommissionen, som sköter sin roll som fördragens väktare, och jag litar på att du kommer att respektera lydelse och andemening i EU:s bestämmelser.
<P>
Premiärminister Viktor Orbán, vi har känt varandra länge och jag tycker att du är en enastående europé. Jag har ingen anledning att tvivla på att du kommer att göra som du sagt när det gäller medielagen och ditt ordförandeskaps övriga prioriteringar.
<P>
Jag ska nu gå in på dessa prioriteringar, och jag börjar med den första: ett stabilt Europa. Kanske är det positivt att de två ordförandeskapen för rådet 2011 kommer att innehas av länder som inte ingår i euroområdet, men som vill ansluta sig inom en snar framtid.
<P>
Både Ungern och Polen är berättigade att ansluta sig. De har därför intresse av att säkra en stabil valuta. Jag upprepar: det enda effektiva sättet att få ett slut på de spekulativa angreppen mot euron och stärka grunden för EU:s ekonomi är att få ordning på våra offentliga finanser. Det kräver bättre samordning av skatte- och socialpolitiken i våra länder, vilket har stöd i den nya budgeten för den europeiska terminen. Det krävs även ökad flexibilitet på vår arbetsmarknad och ökad produktivitet.
<P>
Precis som det ungerska ordförandeskapet för rådet anser Europeiska folkpartiets grupp (kristdemokrater) att framtiden för 500 miljoner EU-medborgare beror på ett starkare, mer enat och samordnat EU. Vi behöver mer EU, absolut inte mindre EU.
<P>
Vi behöver europeisk ekonomisk styrning. Vi behöver mer kommunitarism och jag är säker på att du kommer att sträva mot det.
<P>
Herr rådsordförande, du har uppgett att upprättandet av gemensam energipolitik är en av dina främsta prioriteringar. Jag tror att du har rätt i det. Jerzy Buzek, vår talman, har också gjort det till en av sina styrkor som talman. Jag håller med dig om detta, men jag vill ändå varna dig för de oroväckande konsekvenser som kan uppstå på grund av de ökade priserna för alla sorters råmaterial. Priserna har ökat markant de senaste månaderna. Vi har redan sett de sociala konsekvenserna i flera Medelhavsländer av en sådan prisökning av basvaror, i synnerhet i de fattigaste länderna. Jag hoppas att EU tar detta problem på allvar och verkligen tar itu med spekulanter.
<P>
Jag hoppas även att det ungerska ordförandeskapet - jag trodde att De gröna skulle vara tysta, men jag hör dem prata; så får det inte gå till, folk borde vara tysta tills vi är klara - kommer att backa upp kommissionen när den hjälper Tunisien, som befinner sig i en omvälvande period, och måste få stöd.
<P>
Herr rådsordförande, du vet att du behöver parlamentets förtroende för att lyckas med ditt uppdrag och hjälpa Europa genom svårigheterna. I december, när vi satt i en svår sits när det gällde rådet, var du modig nog att skriva under de utmärkta skrivelserna åt oss som verkligen hjälpte parlamentet att godkänna budgeten. Så tack för den insats du gjorde i december!
<P>
Även innan januari inkluderade du de politiska grupperna när du sammanställde dina prioriteringar, och utsåg Enikő Győri, en av våra framstående före detta kolleger, till EU-minister. Allt detta är positivt, och jag är säker på att du kommer att hitta en utmärkt balans mellan dina reformer och de europeiska värderingar som vi alla delar.
<SPEAKER ID="051" NAME="Martin Schulz" LANGUAGE="DE">
Herr talman! Jag anser att situationen är allvarlig. Vi genomgår en svår period.
<P>
Först av allt, Viktor Orbán, är du för många EU-medborgare känd som en motståndare av kommunistregimen och en anhängare av ett fritt Ungern. Det respekterar vi.
<P>
Jag är glad att vi båda fick möjligheten i går eftermiddag att diskutera en man som ungrarna kan vara stolta över, nämligen Ungerns före detta premiärminister och utrikesminister som öppnade gränsen mellan Ungern och Österrike, tillsammans med Alois Mock, och banade vägen för ett enat Tyskland. Jag talar om vår partiledare, Gyula Horn. Låt oss hylla en annan fantastisk ungrare.
<P>
(Applåder)
<P>
Som rådsordförande nämnde du något viktigt i ditt svar på José Manuel Barrosos fråga. Du sade att om den ungerska medielagen inte är förenlig med EU:s normer kommer du att ändra den. Det är bra. Men genom att säga det visade du också att denna debatt inte bara hör till den ungerska inrikespolitiken, utan är en fråga för EU. Det är uppenbart att denna lag är kopplad till EU:s grundläggande regler och värderingar, eftersom EU är en gemenskap som är grundad på rättsstatsprincipen.
<P>
Jag vill ta upp två delar av medielagen. Den innebär att man inrättar en mediemyndighet som är tänkt att kontrollera balansen i medierapporteringen. Dessutom kommer lagen innebära att medierna åläggs att ha ett balanserat förhållningssätt. Du har två tredjedelars majoritet i parlamentet och det är en legitim majoritet. Med två tredjedelars majoritet har du inrättat en mediemyndighet som består enbart av medlemmar i ditt parti, regeringen eller de människor som har en stark koppling med den. Det innebär att en mediemyndighet med medlemmar uteslutande från en sida av det politiska spektrumet blir ansvariga för att kontrollera att rapporteringen är balanserad. Det är inte godtagbart i den europeiska gemenskapen, som är grundad på rättstatsprincipen.
<P>
(Applåder)
<P>
I en demokrati övervakar media de som har makten. Lagen kommer att leda till att de som har makten övervakar media. Det är oacceptabelt i en demokrati och därför är EU-medborgarna oroliga över denna lag.
<P>
(Applåder)
<P>
Du har med rätta påpekat att vi har många problem att lösa. Vi befinner oss mitt i en allvarlig finanskris och vi har problem med vår budget. Ett annat brådskande ärende för EU är stigande matpriser, i synnerhet i våra grannskapsregioner, men även i EU den närmaste framtiden. Det är ett problem som vi måste ta tag i omgående. Vi måste även fokusera på sysselsättningen i medlemsstaterna. Det finns många punkter i ditt program som vi kan arbeta med tillsammans. I det hänseendet är du en god representant för Europeiska folkpartiets grupp (kristdemokrater).
<P>
När Frankrikes president Nicolas Sarkozy var ordförande för rådet gav han också ett vänsterbetonat anförande här i parlamentet för att sedan bedriva högerpolitik när han väl kom hem. Jag sade till honom att han lät som Karl Marx i exil. Allt som du har sagt låter bra. Om du nu kan handla i enlighet med dina ord är det gott nog.
<P>
(Häcklande)
<P>
Därför måste vi, och kommer att, bedöma dina landvinningar utifrån det program som du har presenterat här. Du har nämnt det stora stöd du har hemma. Det är bra. Vi har haft att göra med ett antal ledamöter, vissa från ditt parti, som bara har suttit här och sedan ringt hem för att kolla att de fortfarande hade tjänsten kvar. Sådant har vi inte utrymme för nu. Ur den synvinkeln är din två tredjedels majoritet utmärkt, eftersom den ger dig mycket tid. Men den innebär även ett åliggande att använda din starka ställning för att göra Ungern och även EU starkare.
<P>
Jag vill fråga dig en sak. Vad är syftet med den matta som du donerat, som lagts i rådets byggnad i Bryssel och som visar Ungern med de gränser landet hade 1848? Vad ger det för signaler till den europeiska politiska sfären? Eftersom du verkar tycka om att använda symboler från 1800-talet, skulle jag vilja berätta vad den tyske filosofen Friedrich Nietzsche sade till det tyska folket på 1800-talet. Han sade: ”En stor seger är en stor fara. Den mänskliga naturen fördrar den sämre än ett nederlag; ja, det tycks rentav vara lättare att tillkämpa sig en sådan seger än att bära den så att den inte ger upphov till några svåra nederlag”.
<P>
Jag tycker att du ska ha i åtanke att en klar majoritet innebär ett stort stöd, men det innebär samtidigt ett stort ansvar. Därför riktar jag mig till dig i din egenskap av ordförande för rådet, inte premiärminister. Ordföranden för rådet måste göra allt i sin makt för att skingra eventuella tvivel runt ordförandeskapets villighet att försvara EU:s grundläggande demokratiska värderingar. Det är bäst för dig att inte vänta på kommissionen. José Manuel Barroso, jag vill göra dig uppmärksam på att ett förbud för tunga lastbilar som utfärdades av en österrikisk provins ledde till att kommissionen hamnade i en allvarlig identitetskris och genast vidtog åtgärder mot Österrike. Men när en av den europeiska demokratins grundläggande principer är hotad gör ni ingenting.
<P>
(Applåder)
<P>
Ni måste se till att vi får ta del av utredningen snart, annars kommer denna debatt att bli en tung börda för det ungerska ordförandeskapet. Vi vill alla att ordförandeskapet ska bli lyckat, och vi vill inte att deras arbete förhindras. Du, Viktor Orbán, kan göra någonting åt situationen. Dra tillbaka lagen och inför en ny och bättre lag. Ungern behöver en balanserad medielag.
<P>
(Applåder)
<SPEAKER ID="052" NAME="Guy Verhofstadt">
för ALDE-gruppen. - (EN) Herr talman! Låt mig först av allt mycket tydligt meddela premiärminister Viktor Orbán att min grupp ställer sig bakom det ungerska ordförandeskapets prioriteringar. I likhet med er tror vi också på en stark euro och vi ställer oss därför helt bakom era prioriteringar under detta ordförandeskap. Jag anser att under de sex månader som det här ordförandeskapet varar har ni en första prioritet och det är att så snabbt som möjligt upprätta en verklig ekonomisk styrning inom EU och inom euroområdet. För låt oss vara tydliga: 2010 var inte ett bra år för euron och för EU. Vi låg hela tiden steget efter verkligheten, efter händelseutvecklingen. Det vi behöver nu, så snabbt som möjligt, under ert ledarskap och under kommissionens ordförandes ledarskap, är ett globalt paket för ekonomisk styrning, en verklig ekonomisk union och en skatteunion, eftersom det är meningslöst att ha en monetär union, utan att samtidigt ha en ekonomisk union och en skatteunion.
<P>
Jag ber er inte att komma med nya idéer. Istället handlar det om att ta förra veckans paket som presenterades av kommissionens ordförande och av kommissionsledamot Olli Rehn och lägga fram detta paket, med dess fyra hörnstenar, för rådet och för era kolleger. Det är bara en del, en hörnsten, som saknas i paketet. Ingenstans i världen finns det en valuta som inte har en obligationsmarknad bakom sig. I Europa har vi fortfarande 27 obligationsmarknader, 27 spekulationer och 27 spreadar. Inom euroområdet har vi fortfarande 17 obligationsmarknader, 17 spreadar och 17 spekulationer. Det marknaderna gör just nu är inte att spekulera mot euron, utan man spekulerar mot skillnaderna inom euroområdet. Det enda sättet att hantera detta är att ha en verklig obligationsmarknad i Europa på 4 000 miljarder eller 5 000 miljarder euro, som kan jämföras med det som finns i andra delar av världen, med specialbehandling av länder med kreditbetyget tre A.
<P>
(Applåder)
<P>
Slutligen vill jag säga något om elefanten i rummet. Elefanten i detta vackra rum är förstås medielagstiftningen i Ungern. Jag vill inte tala om själva lagstiftningen, utan kommer istället att använda en av mina favoritförfattare, den store ungerske författaren Sándor Márai, som exempel. Under den före detta slovakiska regeringens språkpolitik och den nuvarande medielagstiftningen i Ungern betvivlar jag att Márai skulle ha kunnat existera. Varför? Márai bodde i Kassa, som vi i dag kallar Košice. Han skrev på ungerska, vilket, som ni vet, tills helt nyligen var ett problem i Slovakien. Inte minst viktigt är att han också var journalist, vilket håller på att bli morgondagens problem, eftersom med den nya lagstiftning, som innebär att medierna är skyldiga att tillhandahålla korrekt och tillräcklig information om den offentliga förvaltningen, så tror jag att Márai och hans böcker inte hade kunnat existera. Hans mästerverk, En medborgares bekännelser, är ganska inkorrekt och på många sätt helt otillräcklig, men det är ett litterärt mästerverk.
<P>
Enligt min uppfattning är målet med mediestyrning inte att garantera korrekt och tillräcklig information. Nej, målet med mediestyrning är att upprätthålla pluralismen och att garantera att alla initiativ i medierna kan utvecklas.
<P>
(Applåder)
<P>
Jag hoppas att ni kommer att använda er majoritet, er två tredjedels majoritet, som är något som alla politiker drömmer om ...
<P>
(Protester från Daniel Cohn-Bendit: ”Nej! Nej!”)
<P>
Inte ni - ni är ett undantag.
<P>
Jag hoppas att ni kommer att använda er två tredjedels majoritet för att skydda denna pluralism och att ni kommer att ändra lagstiftningen så snabbt som möjligt.
<SPEAKER ID="053" NAME="Daniel Cohn-Bendit" LANGUAGE="FR">
Herr talman! Låt mig först säga en sak så att det inte råder någon tvekan.
<P>
Den gröna gruppen och jag personligen älskar Ungern. Jag grät 1954 när Ungern förlorade VM. Min första demonstration, då jag höll min bror i handen, var 1956 mot Sovjets invasion av Budapest. Som Guy Verhofstadt sade har många intellektuella, många ungerska författare, stött oss politiskt och intellektuellt under många år.
<P>
Jag ställde mig på premiärminister Orbáns sida när han kämpade mot kommunisterna i slutet av 1980-talet och början av 1990-talet. Jag ställde mig på premiärminister Orbáns sida när han bad liberala européer att kasta ut Jörg Haider från det europeiska liberala partiet. För mig fanns det en Viktor Orbán som var en politiker som förtjänade respekt. I dag är du, premiärminister Orbán, på väg att bli en europeisk Chavez, en nationalpopulist som inte direkt förstår kärnan och strukturen i en demokrati.
<P>
Jag ska ge er enkla fakta: det finns inget som kan kallas opartisk information. Tror ni att president Nixon ansåg att Watergate-informationen var opartisk? Uppenbarligen inte! Tror ni att president Bush ansåg att informationen om Abu Ghraib var opartisk? Självfallet inte! Känner ni till en av de stora politiska frågorna - Dreyfus-affären i Frankrike - där regeringen kom fram till att information var opartisk? När det t.ex. gäller efterforskningarna om Silvio Berlusconis liv och politik, tror ni att han anser att den informationen är opartisk? Självfallet inte! Information ska röra om i politiken. Det gör också oss upprörda och ibland gör det ont.
<P>
Därför är er lag i dag inte en lag som speglar EU:s värderingar. Ni säger att ni vill ha ett starkt EU. Ett starkt EU måste vara ett trovärdigt EU. Om vi godkänner den här typen av lag i EU, hur ska vi kunna föra diskussioner med Aleksandr Lukasjenko? Hur ska vi kunna föra diskussioner med Kina? De vill alla ha opartisk information.
<P>
Är ni medveten om att EU bildades som en motkraft mot totalitarismen? Och att grunden för demokratin, grunden för frihet, är just yttrandefrihet? Ingen demokrati har gått under av att ha för många friheter. Demokratier gick under när man började begränsa friheterna. Ni visste det för tjugo år sedan. Tänk tillbaka på den tiden då det var så - och det är dessutom förståeligt. Ni förstår då att det jag säger är rätt.
<P>
Jag vill avsluta med att ta upp en sak. Om ni vill kämpa för världens kristna står vi på er sida, men jag hade trott att ni skulle ha välkomnat Jasminrevolutionen i Tunisien, som är samma slags revolution som ni genomgick: ni befriade er från diktatur. Ni hade ingenting att säga till tunisierna och det är därför jag förebrår er.
<P>
Vi är med er för världens kristna. Jag räknar med att ni kommer att vara med oss när det gäller att bekämpa världens diktaturer, oavsett om det handlar om Vitryssland eller om Tunisien, Algeriet, Egypten, Kina eller Ryssland - var det än handlar om. Detta är EU:s gemensamma värderingar som vi alla måste försvara tillsammans.
<P>
(Applåder)
<SPEAKER ID="054" NAME="Lajos Bokros" LANGUAGE="HU">
”Jag kan inte veta vad denna bygd är för andra, / för mig är den ett fosterland. Lågorna nu famnar / mitt lilla land, min så avlägsna barndoms värld. / Från denna trakt har jag grott som skottet på ett träd / och hoppas att min kropp en dag här ska begravas. / Jag är hemma här”. - skrev Miklós Radnóti. Ungern hör hemma här i EU och är värdiga att inneha ordförandeskapet. Men hör den ungerska regeringen hemma här? Är man värdig den här posten? Jag syftar inte bara på medielagstiftningen nu. Det finns nio andra elefanter i rummet. Det sker kontinuerliga och allvarliga kränkningar av den känsliga maktbalans som kännetecknar en demokrati.
<P>
Man avskedar offentliga tjänstemän utan att ange varför. En alltför omfattande, diskriminerande och strukturellt förvridande krisskatt. Man stöder de rika på bekostnad av de fattiga. Budgetrådet upplöses, precis som i Venezuela. Försämringar och snart ett återkallande av centralbankens självständighet. En specialskatt på 98 procent på avgångsvederlag med retroaktiv effekt. Nio ändringar av konstitutionen under sju månader. Inskränkningar av författningsdomstolens makt. Nationalisering av det privata pensionssystemet genom öppen utpressning. Upphöjande av skattebedrägerier till regeringspolitisk nivå: Palinka-destillering. Populistiskt hackande, som att gå igenom en botanisk trädgård med yxa. Samhällssystemet, dess solidaritet, förstörs. Ágnes Heller, János Kornai, Jenő Ranschburg - världskända ungerska forskare som har skrivit om detta. I går sade Guy Verhofstadt att det belgiska ordförandeskapet hade varit framgångsrikt, eftersom deras regering inte hade låtit inrikespolitiska frågor ta uppmärksamhet från EU-frågorna. Nu står vi inför risken för en motsatt situation. Kaoset och den diplomatiska katastrofen på hemmaplan kommer att distrahera regeringen och ta bort fokus på EU. Det skulle verkligen vara skamligt. Jag som ungrare vill inte omfattas av denna skam. Det är inte för sent att ändra inriktning.
<SPEAKER ID="055" NAME="Lothar Bisky" LANGUAGE="DE">
Herr talman, herr Orbán! Jag skulle kort vilja kommentera medielagen. Många talare har nämnt den men jag ska inte upprepa vad de har sagt. Jag vill bara säga en sak. Detta är inte att blanda sig i Ungerns angelägenheter. Jag tror och jag förstod detta ganska sent i livet att medierna ska bevaka våra makthavare och ekonomin. Det måste förbli så. Därför ska inte medierna själva bevakas av andra organ på högre nivå och denna typ av mediemyndighet skulle göra precis detta.
<P>
Därför är sammansättningen av denna mediemyndighet i våra ögon inte idealisk. Du har tydligt sagt att du är beredd att ändra på detta och jag hoppas att du rör dig i den riktningen. I övrigt, och jag vill verkligen betona detta, så är detta inte bara en fråga för Ungern. Självklart finns det andra medlemsstater vars medielagstiftning vi skulle kunna nämna i detta sammanhang. Det går inte bara att relatera till Ungern i denna fråga.
<P>
Jag vill väldigt tydligt säga när det gäller ordförandeskapets planer att för det första välkomnar jag att du har gjort främjandet av kulturell mångfald till ett av de viktigaste målen. Jag anser att detta är väldigt viktigt. Jag ser fram emot dina initiativ om att förbättra integration, inklusive integrationen av minoriteter och du har själv hänvisat till romerna. En europeisk strategi för en effektivare integrering av romer är en väldigt viktig fråga.
<P>
För det andra gläder det mig att du är engagerad i utvidgningsförhandlingarna och vår politik när det gäller våra östliga grannländer. Att föra in mer östeuropeisk kultur i EU, kombinerat med den historiska och sociala erfarenheten som finns i området, kan endast vara en bra sak. Av många anledningar som jag inte vill gå in på nu är EU fortfarande främst en västeuropeisk institution. Jag skulle vilja se att ordförandeskapet utövar en större östeuropeisk influens.
<P>
För det tredje vill jag se hur ordförandeskapet kommer att hantera den kommande omorganiseringen av jordbruks- och sammanhållningspolitiken samt förberedelserna inför EU:s fleråriga budgetperspektiv. Min grupp uppmanar ordförandeskapet att se till att Europaparlamentet är fullt involverat i alla aspekter av detta och vi förväntar oss att ditt löfte tas på allvar om att stödja små och medelstora företag och förbättra miljöskyddet, den hållbara användningen av resurser samt livsmedelstryggheten.
<SPEAKER ID="056" NAME="Nigel Farage" LANGUAGE="EN">
Herr talman! Jag vill hälsa Viktor Orbán välkommen. Efter den sex månader långa farsen som det belgiska ordförandeskapet var är det trevligt att se en vald premiärminister från ett fungerande land. Jag njöt av ditt fördömande av kommunismen som en farlig ideologi och jag märkte av en viss stolthet när du berättade att Ungern var det första landet som grep till vapen mot Sovjetunionen.
<P>
Tjugo år efter att ni vunnit tillbaka ert självstyre via demokratiska val är landet nu en del av en ny politisk union som alltmer visar likheter med det gamla Sovjetunionen. Du kommer faktiskt att träffa mängder av kommunister under de kommande sex månaderna, inklusive kommissionens ledare, gamle Barroso, som var en förkämpe för ordförande Mao! Du kommer att få uppleva en centraliserad ekonomisk planering och kontroll och framför allt en önskan om att införa en politisk union utan samtycket från EU:s befolkning.
<P>
Vakna herr Orbán! Se hur de försökte trakassera dig i morse. De försöker bestämma hur du ska leda ditt land. Be dem fara och flyga. Ta upp kampen och kämpa för demokratin ännu en gång.
<SPEAKER ID="057" NAME="Krisztina Morvai" AFFILIATION="NI">
(HU) Herr talman, mina damer och herrar! Ungern visade 1956 att världen måste ta ställning mot förtryck och lögner även om det verkar som en hopplös strävan. Vid den tidpunkten var detta vårt historiska uppdrag. Och nu är det samma situation. I dag vilar lögnerna och förtrycket på två pelare. En av dem är den globala plutokratin och bankerna som privatiserar vinsterna, samtidigt som de nationaliserar förlusterna och kostnaderna och därmed skickar dem vidare till brandmän, sjuksköterskor, lärare och pensionärer, som lider alltmer.
<P>
Den andra pelaren är att de - och här hänvisar jag främst till politiker - istället för att representera människornas intressen envist agerar som representanter för den globala plutokratin och bankerna, även här i EU - får allt att verka så naturligt eller åtminstone att det inte finns någon annan lösning. Det ungerska ordförandeskapet och mitt hemland Ungern måste visa att detta inte stämmer, att kejsaren är naken. Istället för ett tänkesätt som centreras kring vinster och pengar måste vi visa att en människocentrerad och rättvisecentrerad strategi också är möjlig, där frågan vi ställer oss inte handlar om vad som är bäst för våra pengar och vinster utan istället vad som är bäst för befolkningen och rättvisan. Jag önskar Ungern lycka till, mitt frihetsälskande hemland.
<P>
(Talaren godtog att besvara en fråga (blått kort) i enlighet med artikel 149.8 i arbetsordningen)
<SPEAKER ID="059" NAME="Hannes Swoboda" AFFILIATION="S&amp;D">
(DE) Fru talman, fru Morvai! Vi hade redan en kort diskussion i går. Jag vill ställa två frågor till dig. Det är inte överraskande att du stöder ordförandeskapet från din position på den extrema högern. Men om det passar Viktor Orbán är en annan fråga. Är ni medveten om att den ungerska revolutionen stöddes av många olika personer och inte bara av de konservativa till höger om det politiska spektrumet, som Martin Schulz sade? Har du lagt märke till att kritiken mot den ungerska medielagen inte bara har kommit från socialdemokrater utan även från många andra medborgare, inklusive herr György Konrád, som inte har något med socialdemokratin att göra? Är du medveten om detta?
<SPEAKER ID="060" NAME="Krisztina Morvai" AFFILIATION="NI">
(HU) Herr Swoboda! Även om jag en gång i tiden trodde att det betydde något att använda attributen ”högervriden” och ”vänstervriden” så har mina ett och ett halvt år i EU övertygat mig om att det inte har någon betydelse. Ni vänstermänniskor fortsätter att representera plutokratiska och bankernas intressen och visar inte någon som helst hänsyn till vad människor vill ha. Ni har helt glömt av de ursprungliga idealen. Er föregångare Karl Marx har tidigare nämnts i dag. Vad han sade om rättvisa hänvisas det inte längre till här. Ni är de största förtryckarna av det arbetande folket. Det är en sak. Det andra är medielagen, som är en inrikesfråga för Ungern...
<P>
(Talmannen avbröt talaren.)
<SPEAKER ID="061" NAME="Ádám Kósa" AFFILIATION="PPE">
(HU) Fru talman, mina damer och herrar! För det första vill jag tacka för möjligheten att tala för den ungerska delegationen i Europeiska folkpartiets grupp. Jag har självt ett funktionshinder och är kanske därför ännu känsligare än gemene man för diskriminering eller dubbelmoral. Jag har därför med viss oro följt den politiska häxjakten på Ungerns medielag, vilket vi även kunnat bevittna i dag i denna kammare. Ungerska medborgarunionen Fidesz har vid oräkneliga tillfällen visat att den utför sitt arbete i enlighet med våra gemensamma europeiska värderingar och gör så när det gäller pressfrihet samt tryckfrihet och gör så med den äran.
<P>
Våra gemensamma värderingar innebär även ansvar. Detta bevisas även av de sex kommande månaderna med Ungerns ordförandeskap. Detta bevisas av ordförandeskapets mål. Ekonomisk styrning, energipolitik eller för den delen strategin för romerna - dessa riktningar och strategier bevisar existensen av gemensamma värderingar liksom att våra mål är gemensamma för att garantera ett starkt EU. När allt kommer omkring så är EU inte bara gemensamma intressen utan även en gemenskap i värderingar. Nu visar du faktiskt en brist på respekt för dessa mål och värderingar. Utan att ens lyssna på Europeiska kommissionens åsikt så uttalar du dig redan och framför illvilliga anklagelser samt överdrivna och ogrundade kommentarer. Är ditt mål kanske att försvaga Ungerns ordförandeskap genom att bete dig på det sättet? I själva verket skadar du EU och hela den europeiska gemenskapen.
<P>
Vi genomlever just nu en av våra mest allvarliga kriser och du beter dig så oansvarigt. Som ledamot i Europeiska folkpartiets grupp tar jag avstånd från detta. Jag uppmuntrar Ungerns ordförandeskap att fortsätta sitt arbete trots anklagelserna och faktiskt fortsätta sitt ”Ett starkt Europa”-program. Jag håller med om programmets titel. Genom att vara eniga kommer vi att kunna uppnå så mycket mer och vi måste sträva efter utveckling.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Fru talman, herr premiärminister, mina damer och herrar! Det ligger i EU:s och Ungerns intresse, liksom hos samtliga ungerska patrioters intresse oavsett partitillhörighet, att Ungerns ordförandeskap blir framgångsrikt. Detta är till och med ännu viktigare om vi beaktar att i dag står EU, inklusive euroområdet, inför stora utmaningar. Herr premiärminister, du är en målmedveten man. Jag ber dig att ställa denna förmåga till EU:s förfogande i egenskap av den ordförande som tjänstgör, så att EU kan bli mycket mer dynamiskt och effektivt. Samtidigt vill jag be dig att skydda de demokratiska reglerna och värdena i den europeiska sociala modellen.
<P>
Tyvärr, som den aktuella debatten har visat, har inledningen av Ungerns ordförandeskap varit turbulent. Märker premiärministern hur lågt förtroende EU har i den ungerska regeringen? Folk i många medlemsstater, oavsett partitillhörighet, anser att de odemokratiska åtgärderna hos din regering, den ekonomiska populismen, medielagen och toleransen för extremhögern strider mot EU:s normer och värderingar. EU:s ordförandeskap kan inte frikänna dig från kritik. Dessutom borde du vara ett föredöme genom att hålla dig till EU:s grundläggande värderingar.
<P>
Det berömda citatet av Attila József, ”min ilska är för er, inte mot er” kan tillämpas i det här fallet, eftersom när välgrundad kritik uttalas är EU inte emot Ungerns regering, utan EU är argt å den ungerska regeringens vägnar. Denna kritik är inte särskilt riktad mot det ungerska folket. Herr premiärminister, som ungrare och europé skulle jag vilja känna stolthet under dessa sex månader av Ungerns ordförandeskap.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Fru talman, herr Orbán! I en artikel som publicerades i en av de stora tyska nyhetstidningarna citerade du Otto Graf Lambsdorff som en av dina förebilder. Vi träffades sist vid hans begravning i december 2009. Du närvarade i form av privatperson och det uppskattade vi mycket. Jag skulle vilja be dig att hedra minnet av honom genom att respektera, följa och försvara principerna hos den liberala konstitutionella staten i alla åtgärder som du vidtar.
<P>
Du har besvarat kritiken mot medielagen med två argument. Du har sagt att detta är en kampanj mot Ungern och mot dig personligen samt att denna kampanj är otydlig. För gruppen Alliansen liberaler och demokrater för Europa vill jag förtydliga att det inte rör sig om någon kampanj. Det är en fråga för hela EU om de grundläggande friheterna hindras och ifrågasätts i en av EU:s medlemsstater.
<P>
Jag skulle vilja säga till kommissionen och till herr Barroso att en rättslig bedömning måste utföras av Neelie Kroes. Kommissionen är dock inte bara en advokatbyrå utan också ett politiskt organ. Bedömningen måste även ta en politisk form och den behöver slutföras snabbt.
<P>
Ditt andra argument är att kritiken är otydlig. Herr Orbán, jag skulle vilja nämna några tydliga punkter: förtal, ärekränkning och anstiftan till hat är olagligt i Tyskland och andra demokratier. Det är därför vi har straffrätt. Var snäll och tillämpa straffrätten i detta fall. Du behöver förbättra det rättsliga skyddet i artikel 163, ändra sammansättningen och befogenheterna för mediemyndigheten i artiklarna 123 och 183, samt en hel del andra saker. Det finns många tydliga punkter. Jag föreslår att du skjuter upp genomförandet av lagstiftningen tills kommissionen utfört sin bedömning och detta behöver göras så fort som möjligt.
<SPEAKER ID="064" NAME="Judith Sargentini" AFFILIATION="Verts/ALE">
(NL) Fru talman! Europaparlamentet och medlemsstaterna utövar en dubbelmoral. Vi verkar inte kunna sluta prata om medborgerliga rättigheter och pressfrihet när det gäller länder som vill ansluta sig till EU men dessa saker verkar inte gälla för redan existerande medlemmar i klubben. Är Köpenhamnskriterierna okränkbara skyldigheter för oss alla eller är de det bara för nya medlemmar?
<P>
Medlemsstater blundar för vad de andra medlemsstaterna gör. Om jag inte lägger mig i era affärer, så kommer inte ni lägga er i mina affärer! Till och med Ungern uppmanar alla att inte lägga sig i deras affärer. Det är en konstig attityd för ett EU-ordförandeskap. Det är din uppgift, premiärminister Viktor Orbán, att leda EU och faktiskt uppmuntra medlemsstaterna till att intressera sig för varandras verksamheter i viss utsträckning. Det går inte att backa här.
<P>
Nu skulle jag vilja vända mig till Europaparlamentet, vars uppgift det är att bevara de höga standarderna för EU:s värderingar. Vi misslyckas med detta! Fru talman, det har återigen varit en glädje att kunna få tala sanning och uttala sig på ett balanserat sätt.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Fru talman! Det är goda nyheter när en regering har så mycket stöd i sitt eget land att den kan ta över EU:s ordförandeskap. Den ungerska regeringen har detta stöd eftersom den agerar i ungrarnas intressen och eftersom den håller på att bygga upp Ungern efter de ungerska socialisternas konkursmässiga, skandalomgärdade regeringar. Det är dock inte goda nyheter att Ungern har utsatts för sådana orättvisa och ideologiskt motiverade attacker inför ordförandeskapet. Hela frågan om medielagen visar på hyckleriet i dessa attacker. Det finns ett identiskt medieråd i Polen, som domineras av det styrande partiet och det bär skulden i dag för att dussintals människor - journalister med konservativa tendenser - kastas ut från de polska statliga medierna. Ingen i Europa, allra minst Martin Schulz, försvarar dem. Så är det, helt enkelt.
<P>
Det bisarra brevet som publicerades för en vecka sedan som attackerade ungrare och som undertecknades av Tjeckiens och Ungerns tidigare presidenter samt chefen för tidningen Gazeta Wyborcza i Polen, visar på hyckleriet i attacken. Detta är samma Gazeta Wyborcza som ser till att personer som uttrycker avvikande åsikter får sina fastigheter konfiskerade. Sanningen bakom dagens attack på Ungern är att den är en hämnd för att man börjat praktisera en framgångsrik konservatism. Jag hoppas att ordförandeskapet, herr Orbán, blir lika framgångsrikt som...
<P>
(Talmannen avbröt talaren.)
<SPEAKER ID="066" NAME="Jaroslav Paška" AFFILIATION="EFD">
(SK) Fru talman! Den 1 januari tog den ungerska regeringen över EU:s ordförandeskap, vilket har påmint oss om det som kan kallas en kulturmatta. Jag kommer inte att prata om kartan, herr premiärminister, utan bara om kulturen som du har tagit till Bryssel.
<P>
Omhuldade symboler, porträtt av personer som ditt folk med rätta känner stolthet inför, återfinns på marken, under fötterna på allmän plats där de trampas på och smutsas ned av folk från hela Europa. Tycker du att det är kultur? Är det en värdig presentation av det stolta Ungern?
<P>
Jag vet inte vad som fick ungerska diplomater att förnedra symbolerna för sin egen historia. De skulle ha kunnat placera dem med värdighet på paneler eller väggarna i denna sal. Har du sett, herr premiärminister, var de symboler som vi håller så kära har placerats i denna hall? De har fått en värdig placering och pryder nu talmannens bord.
<P>
Jag vet att Ungern brottas med många problem men jag tror bestämt att det stolta ungerska folket inte förtjänar en sådan respektlöshet inför dessa kända personligheter och symboler från deras egen regering.
<SPEAKER ID="067" NAME="Csanád Szegedi" AFFILIATION="NI">
(HU) Fru talman, herr premiärminister, mina damer och herrar! Jag hade tänkt tala om det ungerska ordförandeskapet men tidigare talare har gjort mig så förbannad att jag nu måste ge efter lite för denna provokation och tala om Ungerns medielag. Kort och gott, i Ungern kritiserades språklagen till och med av Jobbik-rörelsen för ett bättre Ungern. Vi instämde inte heller. Att se så många kappvändare och hycklare på en och samma plats är dock otroligt. Var befann ni er, ni som kallar er själva försvarare av rättigheter, när den slovakiska språklagen instiftades? Var befann sig Daniel Cohn-Bendit när ungrare i Vojvodina terroriserades av serbiska extremister? Var befann sig Martin Schulz när gravar i Vojvodina, ungerska gravar och begravda ungrare i Transsylvanien skändades? Det är därför jag kallar det för dubbelmoral. Jag kan inte acceptera den kritik som ni tillåter av den ungerska regeringen och av det ungerska ordförandeskapet.
<P>
Till skillnad från det tomma kraxandet från MSZMP eller MSZP har Jobbik alltid kommit med positiva förslag. Ja, vi måste ta upp frågan om den slovakiska språklagen. Ja, vi måste ta upp frågan om att upphäva Beneš-dekreten. Ja, vi måste ta upp den territoriella autonomin hos befolkningen i Székely. Ja, vi måste ta upp frågan om att motverka och stoppa romsk brottslighet i Ungern och i hela EU och det skulle vara välkommet om den ungerska regeringen kunde fokusera lika mycket på sin inhemska uppgift att genomföra viljan hos miljoner ungerska väljare och äntligen sätta den tidigare ungerske diktatorn, Ferenc Gyurcsány, bakom lås och bom. Detta är de verkliga problemen och jag önskar dig lycka till med ordförandeskapet.
<SPEAKER ID="068" NAME="Werner Langen" AFFILIATION="PPE">
(DE) Fru talman, herr Orbán! Du har två svåra uppgifter framför dig. Den första är att få bukt med åtta år av socialistiskt vanstyre, återinföra en politisk och ekonomisk dynamism och stabilitet i Ungern och sänka skuldnivåerna. Väljarna har gett dig ett tydligt mandat för att göra detta.
<P>
Din andra uppgift är att leda EU i din roll som rådets ordförande under dessa svåra tider och att göra allt i din makt för att lösa den ekonomiska och finansiella krisen. Du kommer att ha det aktiva stödet från Europaparlamentet och min grupp. Vi gläder oss över att du inte har presenterat en önskelista för oss i dag, som många socialistiska tidigare ordförande för rådet gjort under de senaste åren, utan att du istället har presenterat tydliga prioriteringar.
<P>
För det tredje gläder vi oss över att Ungern har varit EU-medlem sedan 2004 och att det styrande partiet i Ungern tillhör gruppen Europeiska folkpartiet (kristdemokrater). Kampanjen mot den nya medielagen, som innefattar krav på att upphäva rösträtten i enlighet med artikel 7 och som startades här i kammaren, inte av dig utan av de partier som förlorade valet 2010 i Ungern, de som satt här och fortfarande sitter här längst fram, åtminstone de som inte har sprungit raka vägen till tidningarna, är hycklande och oacceptabel. Bedömningen kommer att visa att medielagen i Ungern inte skiljer sig från den i många andra medlemsländer.
<P>
När det gäller Martin Schulz, som krävde att lagstiftningen skulle återkallas, kan jag bara säga att han uppenbarligen inte läste den lagstiftning som röstades fram av en majoritet under den socialistiska och gröna regeringen förbundslandsregeringen i Nordrhein-Westfalen. Den inkluderar bestämmelser för fastställandet av en mediemyndighet, sanktioner och mångfald i åsiktsbildningen. Det är exakt vad du gör. Denna hycklande inställning får inte få majoritet i denna kammare.
<P>
(Applåder)
<P>
(Talaren godtog att besvara en fråga (blått kort) i enlighet med artikel 149.8 i arbetsordningen)
<SPEAKER ID="069" NAME="Rebecca Harms" AFFILIATION="Verts/ALE">
(DE) Fru talman, herr Werner Langen! Är det så att medielagen som instiftats av förbundslandet Nordrhein-Westfalens regering placerar ansvaret för att övervaka medierna i händerna på ett parti? Är det så att den övervakningsmyndighet för medierna i Nordrhein-Westfalen kommer att användas av regeringen i nio år? Är det så att ett parti i Nordrhein-Westfalen bestämmer om bevakningen är balanserad eller inte? Är det så att situationen är densamma som den är i Ungern? Jag tror inte att detta är vad du vill ha. Jag skulle också vilja veta varför Angela Merkel kritiserar den ungerska lagstiftningen, eftersom hon är medlem av...
<P>
(Talmannen avbröt talaren.)
<SPEAKER ID="070" NAME="Werner Langen" AFFILIATION="PPE">
(DE) Fru talman! Jag är säker på att du ger mig fem minuter.
<P>
(Talmannen avbröt talaren.)
<P>
För det första frågade Angela Merkel om lagstiftningen följde EU:s bestämmelser i alla avseenden och Viktor Orbán gick med på att ändra lagarna om det behövdes, i enlighet med kommissionens bedömning. Jag anser att detta är en strategi som är riktig, ärlig, öppen och rättvis för alla inblandade.
<P>
Min andra kommentar handlar om medielagen i förbundslandet Nordrhein-Westfalen. I radioprogram är det inte tillåtet att endast presentera en åsikt eller rapportera om endast ett parti, grupp, lobby, religiös inriktning eller filosofi i enlighet med bestämmelserna i punkt 31.
<P>
(Häcklande)
<P>
Enligt lagstiftningen kan regeringschefen för förbundslandet Nordrhein-Westfalen ge instruktioner till landets mediemyndighet och döma till böter på upp till 500 000 euro.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Fru talman! Jag vill vända mig till Ungerns regeringschef. Välkommen till Europaparlamentet Viktor Orbán.
<P>
Ungern har tagit över ordförandeskapet vid en inte helt oproblematisk tidpunkt och verksamhetsprogrammet som du har presenterat för oss är fullt av stora utmaningar. Du uppmanade Europaparlamentet flera gånger att hjälpa till att uppfylla detta program och tro mig herr Orbán, vi är verkligen här för att stödja vad som är bra och europeiskt i ditt program.
<P>
I ditt anförande uppmanade du dock också till ett starkt EU och jag måste säga att jag inte tycker att det är tillräckligt tydligt var det europeiska börjar och var det slutar i ditt program. Annars kan jag inte förklara varför din regering har börjat sitt ordförandeskap med att presentera en icke-existerande territoriell enhet istället för att, i egenskap av ordförandeland, presentera en ny vision för EU.
<P>
Därför hoppas jag att det goda europeiska i ditt program fortsätter att utvecklas på ett positivt sätt och att det även kommer att finnas en positiv ungerskhet i dig.
<SPEAKER ID="072" NAME="Adina-Ioana Vălean" AFFILIATION="ALDE">
(EN) Fru talman! Under en lång tid har EU haft strategin att sätta upp mål efter mål utan att kontrollera om dessa mål uppnås eller genomförs ordentligt. Tillväxt, sysselsättning, ett medborgarvänligt EU: de har alla en tendens att bli eviga mål. Vi befinner oss faktiskt vid den punkten att vi borde erkänna vårt misslyckande när det gäller åtminstone vissa av våra strategier och patentlösningar som så ofta tillämpas.
<P>
För att stimulera EU:s ekonomiska tillväxt kanske vi borde börja tänka utanför ramarna och acceptera de olika intressena och egenskaperna hos våra 27 medlemsstater.
<P>
Kommissionen föreslår och ordförandeskapet godkänner en ren samordning av vår ekonomiska politik. Detta kan visa sig bli en fälla för precis den ekonomiska tillväxten som vi önskar, med endast makroekonomiska samt ekonomiska mål och strategier. Samtidigt som vi har en ofullständig gemensam marknad, byråkrati som är en börda för företag och entreprenörer och en stökig arbetsmarknad, kan tillväxten i EU visa sig vara som en val i en bassäng med barracudor - eftersom det är så den globala marknaden ser ut i dagens krissammanhang.
<P>
Med tanke på övriga eviga mål som presenteras i ordförandeskapets verksamhetsprogram, som att uppnå en gemensam energipolitik, behöver vi identifiera energiintressen och behov som är gemensamma för samtliga medlemsstater. Jag är inte övertygad om att använda miljarder euro på gigantiska infrastrukturprojekt är lösningen.
<P>
Viktor Orbán talade också om utvidgningen. Jag hoppas att detta inte innefattar den ungerska strategin om att bevilja medborgarskap till samtliga ungerska etniska medborgare i grannländerna. Är utvidgningen av EU i en euroskeptisk kontext och under en ekonomisk kris verkligen realistiskt?
<P>
Sammanfattningsvis vill jag önska oss alla lycka till.
<SPEAKER ID="073" NAME="Peter van Dalen" AFFILIATION="ECR">
(NL) Fru talman! Det ungerska ordförandeskapet har fått en dålig start. Det intryck som Ungerns regering gjort i EU i och med dess nya medielag har inte varit positivt. Den nya lagstiftningen ger en medieövervakare väldigt omfattande befogenheter, vilket kastar en oroande skugga över inledningen av det ungerska ordförandeskapet. Denna lagstiftning är endast en del i en rad oroande utvecklingar i Ungern.
<P>
När ett enda parti dominerar tystas andra röster. Redan den franske sextonhundratalsförfattaren Rochefoucauld har varnat oss: ”Få är tillräckligt kloka för att föredra nyttig kritik framför falskt beröm”. Mitt råd till ordförandeskapet är att ta Rochefoucaulds ord på allvar både i egenskap av ordförandeland för EU och Ungerns regering.
<SPEAKER ID="074" NAME="Mario Mauro" AFFILIATION="PPE">
(IT) Fru talman, mina damer och herrar! Välkommen till Strasbourg herr Orbán. Som Daniel Cohn-Bendit påpekade, älskar alla här Ungern men inte alla tycker om den ungerska regeringen, som du säkert har märkt.
<P>
Vi å andra sidan älskar Ungern, har höga tankar om Ungerns regering och stöder oblygt ditt parti. Varför stöder vi Fidesz-partiet? För att det partiet har varit en avgörande faktor i Ungerns återkomst till ett demokratiskt liv efter en lång och hemsk diktatur.
<P>
Vi stöder Fidesz eftersom under åren, under alla dessa år, har det eftersträvat samma värderingar om demokrati och frihet, både i regeringsställning och i opposition. Vi stöder Fidesz eftersom Fidesz i dag är det enda vettiga alternativet till den populistiska trenden som verkar finnas i så många av EU:s medlemsländer.
<P>
Vi stöder också Fidesz på grund av de prioriteringar som du har nämnt, Fidesz får oss att inse att kampen för ett enat och fritt Europa ännu inte är över. Vi stödjer dig och uppmuntrar dig, eftersom det innebär att vi hejar på Ungern och i förlängningen EU.
<SPEAKER ID="075" NAME="Edit Herczog" AFFILIATION="S&amp;D">
(HU) Herr talman, mina damer och herrar! Sedan grundandet av EU har en av dess viktigaste frågor och utmaningar varit energitrygghet. Under en lång tid trodde vi att det viktigaste var ett minskat beroende av energikällor. Den ekonomiska krisen har dock tydligt visat att det som är viktigast är tillgänglighet och överkomlighet. Detta var det första året i Ungern som fler människor frös ihjäl i lägenheter utan uppvärmning än ute på gatorna. För några dagar sedan bad boende i ett hyreshus att deras värme skulle stängas av eftersom de inte längre hade råd att betala den. Det är väldigt viktigt att vi tar itu med frågan om energitrygghet som en av effekterna av den ekonomiska krisen och vi måste göra detta mot bakgrund av vår omoderna energiinfrastruktur.
<P>
Den viktigaste uppgiften för det ungerska ordförandeskapet vid energitoppmötet kommer att bli att besluta om grunderna för den nya infrastrukturen, inte bara när det gäller gas, utan även elledningar. Vår uppgift blir inte att uppgradera de tidigare nätverken utan att garantera att det finns investerare och kapital för de intelligenta energinätverken i framtiden. Den ungerska regeringens uppgift blir att övertyga samtliga medlemsstater att enhälligt stödja en ökad säkerhet i kärnavfallshanteringen. Vi måste garantera att allt detta hamnar inom ramarna för det överkomliga. Herr talman, vi kan inte närma oss den här frågan kallblodigt och oöverlagt. Det krävs ett klart huvud, ett rent hjärta och en tydlig vision. Vi kommer att vara era partner när det gäller att lösa dessa frågor.
<SPEAKER ID="076" NAME="Marielle De Sarnez" AFFILIATION="ALDE">
(FR) Fru talman! EU:s befolkning genomgår nu en allvarlig och destabiliserande kris. Jag anser att det är precis vid sådana här tidpunkter som vi behöver gå tillbaka till EU:s grundläggande värderingar.
<P>
Den första av dessa värderingar är kampen mot alla former av nationalism. Jag är mycket oroad över att du nu, efter att ha erbjudit magyarerna ungerskt medborgarskap, även framför möjligheten att ge dem rösträtt, vilket strider mot internationella konventioner.
<P>
Den andra av dessa europeiska värderingar är försvaret av demokrati och friheter. Sedan du tillträdde har ett antal åtgärder vidtagits som oroar oss och som du nu kan förklara för oss. Författningsdomstolens befogenheter har begränsats, Europeiska centralbankens oberoende har underminerats - i strid med anslutningsfördraget - och du har fått folk att rösta på en medielag som, under förevändningen att du införlivar ett EU-direktiv, i själva verket är en lag som förstör pressfriheten, vilket Organisationen för säkerhet och samarbete i Europa (OSSE) nyligen visade.
<P>
Du säger att lagen liknar den i andra medlemsstater men även om några av länderna - och jag tänker särskilt på mitt hemland - tydligt har en hel del arbete kvar att utföra. Men i vilket annat EU-land riskerar medier att bötfällas med 700 000 euro för att de kränker moraliska standarder? Saken ligger nu hos Europeiska kommissionen, som måste uttala sig om den huvudsakliga frågan, och utöver endast rättsliga frågor, om denna lag kränker yttrandefriheten. Om så är fallet har EU instrument för att garantera respekten för de grundläggande rättigheterna. Detta är det tydliga budskap som vi förväntar oss.
<SPEAKER ID="077" NAME="Jean-Pierre Audy" AFFILIATION="PPE">
(FR) Fru talman, herr premiärminister! Ungern är ett EU-land. Ni tycker om Europaparlamentet. Ungern har valt en av våra allra finaste tidigare kolleger, Pál Schmitt, till republikens president och ni har varit kloka nog att välja som en av era ministrar en väldigt fin kollega till oss, Enikő Győri, som jag vill hylla.
<P>
Demokrati fungerar. Du har blivit vald. Bra jobbat! EU fungerar. En av era lagar ifrågasätts och du svarar, ”Jag ska ändra den”. Tillämpningen av värderingar ifrågasätts och du har sagt när du reformerar författningen, som är den tidigare kommunistiska författningen, att du ska anta hela EU:s stadga om de grundläggande rättigheterna. Bra jobbat! Politik fungerar. Om någon skulle tvivla på detta så har vi ett politiskt EU. Det är goda nyheter!
<P>
Du står inför ekonomiska utmaningar. Du håller på att ordna upp Ungerns ekonomi. Du är förmodligen den premiärminister vi behöver vid denna tidpunkt. Det är dock inte första gången som du har gjort detta. Du gjorde det redan 1998 då du också var premiärminister.
<P>
Jag vill avsluta med att fästa din uppmärksamhet på Kroatien. Du vill att landet ska ansluta sig. Vi är för detta. Jag vill rikta din uppmärksamhet på den oro som vissa delar av EU:s befolkning känner och föreslå att du ska genomföra en bred informationskampanj som kan visa för EU:s medborgare att Kroatien uppfyller samtliga krav för medlemskap. Vi tillämpar nämligen inte längre blockmedlemskap som vi gjorde efter Berlinmurens fall.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Fru talman, herr Orbán! På de spanska socialdemokraternas vägnar skulle jag vilja välkomna det ungerska ordförandeskapet, det tredje ordförandeskapet i den första trion av ordförandeskap under den nya dynamiken upprättad i och med Lissabonfördraget. Det kräver konsekvens med det gemensamma protokoll som fastställts av de tre länderna - Spanien, Belgien och Ungern - men även, och allra viktigast, konsekvens med de principer, värderingar och mål som fastställts i själva Lissabonfördraget, eftersom den absoluta prioriteringen är att genomföra och uppfylla det.
<P>
Några av dessa gemensamma värderingar och principer är fastställda i artikel 2 i Lissabonfördraget: respekt för friheterna, skyddet av minderåriga och mångfald, vilket inkluderar mångfald i informationen. Jag delar därför den oro som du uttryckte om att sådana viktiga mål för det ungerska ordförandeskapet kan förvanskas av nationella debatter eller egenheter istället för av det som enar oss.
<P>
Den ungerska medielagen kan inte och får inte ses som en fråga om den inre marknaden i det nationella införlivandet av direktivet om audiovisuella tjänster. Det är en debatt som inte bara påverkar den inre marknaden eller enbart Ungern. Den påverkar de grundläggande rättigheterna och hela EU och därför sällar jag mig till dem som är övertygade om att den enda vägen framåt för att komma ur krisen är integration och inte konkurrerande nationalism.
<P>
Ordförandeskapet kommer att bedömas utifrån dess vilja att gå i täten för att uppfylla Lissabonfördragets värderingar och mål samt förbli lojal med de åtagande som gjordes vid inträdet i EU.
<P>
(Talaren godtog att besvara en fråga (blått kort) i enlighet med artikel 149.8 i arbetsordningen)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Fru talman! Jag lyssnade mycket noggrant till vad Juan Fernando López Aguilar hade att säga och jag skulle vilja påminna honom om att den spanska regeringen - som leds av hans parti - just nu håller på att skapa ett statligt medieråd och en lag mot orättvis behandling och diskriminering som hänger över varje tänkbar politisk motståndare som Damokles svärd och skulle kunna lägga sig i mediernas innehåll.
<P>
Därför vill jag säga till Juan Fernando López Aguilar att innan han kritiserar andra - och jag tänker inte gå in i detalj på den ungerska lagstiftningen - tänk på att det inte är bra att använda två olika mått eller dubbelmoral. Glöm inte att du var justitieminister.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Fru talman! Det är inte första gången som vi har hört helt olämpliga jämförelser uttalas mellan en lag som har gett upphov till oro över EU och även hos framstående representanter av din egen politiska familj, Alejo Vidal-Quadras, och lagar som respekterar rätten till yttrandefrihet, fria opinionsbildandet hos allmänheten i ett pluralistiskt samhälle och självklart mediernas mångfald. Det senare upprättar audiovisuella råd, vars uppgift det är att inte på något sätt hindra mångfalden i medierna och absolut inte att förutbestämma innehållet i medierna.
<P>
Så är fallet i Spanien, liksom i flera andra länder som tagits upp i denna kammare, och det har inte någonting att göra med den fråga som har skapat så mycket oro under denna diskussion.
<SPEAKER ID="081" NAME="Jacek Saryusz-Wolski" AFFILIATION="PPE">
(EN) Fru talman! Det ungerska ordförandeskapet har en unik möjlighet att skapa energitrygghet i EU. Det kommer att vara två ordförandeskap i rad - Ungern och Polen - med stark politisk beslutsamhet om att använda alla möjligheter som finns till buds. Problemen som vi står inför än så länge är konsolidering eller monopol på tillgång och överföring, brist på en sammanlänkad gemensam marknad och särskild sårbarhet på EU:s östra flank.
<P>
Vi förväntar oss av det ungerska ordförandeskapet att det ska använda EU:s geometri i form av en triangel: en nord-sydlig axel eller korridor från Östersjön till Adriatiska havet, med energihamnar i Polen och Kroatien, kompletterad av den kaspiska gasledningen som försörjer EU direkt, separat och oberoende, inledningsvis från Azerbajdzjan och Turkmenistan. Den södra gaskorridoren bör självfallet innefatta Nabucco-projektet.
<P>
Den yttersta utmaningen för det ungerska ordförandeskapet är en ny källa för energisäkerhet i EU. De tre viktigaste målen är att bygga länkar, garantera tillräcklig finansiering och att stärka den externa dimensionen i EU:s energipolitik eftersom energi är en allmännyttig tillgång för EU, den behöver europeiseras, politiken måste grunda sig på solidaritet och vår politiska vilja bör garantera dess genomförande.
<SPEAKER ID="082" NAME="Glenis Willmott" AFFILIATION="S&amp;D">
(EN) Fru talman! Detta är en tidpunkt när vi borde diskutera frågor om ekonomisk styrning, arbetsrättigheter och miljö, alla står högt upp på vår agenda. Det är en tidpunkt när vi ska fira Ungerns enastående bedrift som för första gången har fått äran att bli ordförandeland och jag beklagar att det ungerska folket - som stod emot förtryck och kämpade så länge för demokrati - nu får denna demokrati utmanad av de nya medielagarna i Ungern och den protektionistiska politiken som används för att attackera utländska företag, vilket kastar en skugga över en period som borde vara fylld av stolthet för det ungerska folket.
<P>
Detta är ett kritiskt skede för våra medborgare och vi måste fortsätta med vårt reformprogram. Vi måste dock också vara vaksamma och se till att EU inte faller tillbaka till ett mörkt förflutet. Vi måste fortsätta stå emot och uppmärksamma varje form av statlig censur och protektionistisk politik. Vi måste gå det ungerska folket till mötes men utan att kompromissa om vår framtida demokrati.
<SPEAKER ID="083" NAME="Lívia Járóka" AFFILIATION="PPE">
(HU) Fru talman, herr premiärminister, mina damer och herrar! En EU-strategi för romerna presenterades första gången för Europaparlamentet i början av 2008 och under de tre åren som har passerat sedan dess har en hel rad EU-åtgärder och dokument visat betydelsen av att bekämpa segregationen och fattigdomen som drabbar de 12 miljoner romer som finns i EU. Som medlem i Fidesz och som enda romsk ledamot i Europaparlamentet är jag stolt över att den nya ungerska regeringen var det första ordförandeland som helt antog åtagandet och uppdraget att tillhandahålla en lösning på EU-nivå.
<P>
Den sociala integrationen av romerna är en av de mest allvarliga utmaningarna i EU i dag och samtidigt en av de mest lovande möjligheterna för våra åldrande samhällen. Integrationen av romerna är faktiskt inte bara en människorättslig skyldighet utan också en ekonomisk nödvändighet. I egenskap av Europaparlamentets föredragande i denna fråga hoppas jag innerligt att det ungerska ordförandeskapet ska lyckas skapa en strategi baserad på parlamentets betänkande och kommissionens kommande meddelande som verkligen är i gemenskapens anda och som kommer att definiera denna målgrupp utifrån ekonomiska snarare än etniska grunder samtidigt som den förstärker genomförandet av direktiven om lika möjligheter samt beaktar segregationens territoriella natur och dämpar nackdelarna för medborgare som lever i mikroregioner.
<P>
Denna process handlar om så mycket mer än EU:s strategi för romer: den handlar om ett ömsesidigt förtroende och EU:s förmåga att bygga en gemenskap av värderingar och överkomma utmaningarna som ligger framför oss. Jag önskar dig lycka till med dessa oerhörda uppgifter. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Fru talman, mina damer och herrar! Pressen i EU har ingen skyldighet att tillämpa en balanserad rapportering. I EU har vi tryckfrihet och pressfrihet. Om det inrättats en myndighet i EU som ska skapa en så kallad balans med hjälp av böter som inte kan följas upp, ta bort källskyddet och skapa en atmosfär av rädsla så förväntar jag mig att kommissionen, som är satt att skydda gemenskapslagstiftningen, reagerar. Kommissionen bör dock inte reagera tveksamt, halvhjärtat och defensivt. Den bör istället vidta snabba, bestämda och effektiva åtgärder. Den har ännu inte gjort detta.
<P>
Herr Orbán, jag är inte övertygad av det aggressiva och oresonliga försvaret från dina allierade. Vi trodde att du var liberal. Jag kan tänka mig att detta inte alltid känns bra. Jag skulle dock vilja fråga dig hur du känner dig nu, när du nu ses som någon som leder sitt land bort från demokrati och mot totalitarism?
<P>
(Häcklande)
<P>
Hur känns det att vara någon som behöver försvaras av de personer som sitter däruppe, herr Orbán? Det är vad jag skulle vilja veta.
<SPEAKER ID="085" NAME="Paulo Rangel" AFFILIATION="PPE">
(PT) Fru talman! För det första vill jag säga att när vi i dag diskuterar det ungerska ordförandeskapet, utan att det påverkar vår förmåga att diskutera samtliga avsedda ämnen, borde Europaparlamentet fokusera på EU:s problem, vilket inte sker just nu. För att kunna koncentrera oss på EU:s problem är det dessutom nödvändigt att läsa detta noggrant och diskutera om det överensstämmer med det ungerska ordförandeskapets prioriteringar istället för att diskutera punkter och frågor som gäller Ungerns inre angelägenheter, vilka istället kan regleras i en normal och hälsosam relation mellan kommissionen och den ungerska regeringen samt parlamentet om så behövs.
<P>
Därför vill jag säga att förutom den prioritering som det ungerska ordförandeskapet naturligtvis kommer att ge aktuella ekonomiska och finansiella frågor gläder det mig oerhört att den ungerska planen för de kommande sex månaderna är väldigt tydlig och ambitiös samt fokuserar på och prioriterar tre frågor som kommer att bli avgörande för EU:s framtid: livsmedel, som nu befinner sig i en allvarlig global kris; energi, som är central för vår säkerhet och ekonomiska hållbarhet; samt vatten, som det inte har talats om så mycket här men som kommer att bli nästa utmaning för EU:s medborgare efter livsmedel.
<P>
Jag hoppas att du lyckas med dina målsättningar.
<SPEAKER ID="086" NAME="Kristian Vigenin" AFFILIATION="S&amp;D">
(BG) Fru talman, herr premiärminister! År 2011 är första gången som EU kommer att ha två ordförandeländer från Central- och Östeuropa, Ungern och Polen. Dessa två länder har gjort en särskild insats för den demokratiska utvecklingen och den europeiska integrationen. Jag anser att ländernas meriter inte ska kastas bort på det sätt som antytts i dag.
<P>
Herr Orbán, lösgör dig från den skugga som fallit över ditt ordförandeskap. Då kommer vi i slutet av ditt ordförandeskap kunna säga att du uppfyllde dina prioriteringar. Det är dem jag önskar att vi kunde koncentrera oss på istället för det ungerska parlamentets resolutioner och åtgärder, som inte uppfyller de grundläggande demokratiska principerna.
<P>
Du kommer att få socialdemokraternas och demokraternas fulla stöd när det gäller att avsluta förhandlingarna med Kroatien under ditt ordförandeskap.
<P>
I ditt anförande hörde jag inget om en översyn av grannskapspolitiken. Jag hoppas att du kommer att vidta de nödvändiga åtgärderna och kunna övertala Vitryssland att återgå till en demokratisk utveckling.
<P>
Jag håller inte med Daniel Cohn-Bendit. Jag anser inte att Viktor Orbán kan jämföras med Hugo Chávez, det finns andra premiärministrar i EU som passar mycket bättre för en sådan jämförelse.
<SPEAKER ID="087" NAME="Ernst Strasser" AFFILIATION="PPE">
(DE) Fru talman, herr Orbán! Det är sant att ditt land har lidit mycket och att ditt land, du själv och ditt parti har gjort ett stort bidrag till fred och ett enat EU. I egenskap av en god granne och österrikare, vill jag vara tydlig med detta vid en tidpunkt som är av stort historiskt värde för dig.
<P>
Att skapa sysselsättning, främja tillväxt och öka tryggheten är prioriteringarna under det ungerska ordförandeskapet och vi stöder dem med glädje. Andra prioriteringar inkluderar att stärka den inre marknaden, göra framsteg inom energipolitiken, Donaustrategin och slutföra förhandlingarna med Kroatien. Detta är samtliga områden där vi vill och kommer att stödja er.
<P>
Jag vill särskilt tacka dig för ditt försvar av religionsfriheten. Kristendomen är en av hörnstenarna när det gäller europeisk handling och tanke och vi respekterar oerhört att du har reformerat de kommunistiska medialagarna i Ungern som dateras från 1986. Detta är viktigt och det är också rätt sak att göra. Vi anser att många av de åsikter som vi har hört i samband med detta, inklusive i denna kammare, är felaktiga. Ett antal av rösterna påminner mig om de sanktioner som så orättvist infördes mot den österrikiska regeringen år 2000. Jag anser att Ungern blir nu precis lika orättvist behandlat som den österrikiska regeringen blev då.
<P>
Jag skulle vilja tacka dig för allt du har gjort och önska det nya ungerska ordförandeskapet all framgång.
<P>
(Applåder)
<SPEAKER ID="088" NAME="Victor Boştinaru" AFFILIATION="S&amp;D">
(RO) Fru talman, herr premiärminister! Som EU-medborgare och socialist välkomnar jag ditt åtagande att genomföra Donaustrategin, en konsekvent strategi för romerna på EU-nivå och i egenskap av rumänsk medborgare välkomnar jag ordförandeskapets stöd för att mitt land och Bulgarien ska anslutas till Schengenområdet.
<P>
Inledningen av det ungerska ordförandeskapet har dock överskuggats av de livliga debatterna om en skamlös lag som fläckar ned EU:s grundläggande värderingar. Denna lag verkar ha kommit till under det politiska inflytandet från Horthy, Kádár, Antonescu eller Ceauşescu. Den undergräver Ungerns trovärdighet och prestige som EU-medlemsstat och är en kränkning av det ungerska folket som är uppskattade för sitt engagemang för frihet. Denna lag har blivit skarpt kritiserad av två stora regeringar i EU, nämligen Tyskland och Frankrike, som tillhör din politiska familj. Parlamentsledamöter från gruppen Europeiska folkpartiet (kristdemokrater) har kritiserat lagen och förväntar sig inte att bli exkluderade inom kort från PPE-gruppen.
<P>
Vi kan inte acceptera att saker rör sig i den här riktningen. Vi kan inte tillåta att det fortsätter.
<SPEAKER ID="089" NAME="Wim van de Camp" AFFILIATION="PPE">
(NL) Fru talman! Som ett resultat av debatten om den ungerska medielagen så vet alla i EU vilket land som just nu innehar ordförandeskapet. Så har inte alltid tidigare varit fallet. Jag anser att det är en positiv utveckling att premiärministern har låtit lagen granskas av Europeiska kommissionen och det är med tillförsikt som vi inväntar kommissionens bedömning.
<P>
Sedan när det gäller det ungerska ordförandeskapets fyra prioriteringar. Tillväxt och jobb. För det första, den administrativa bördan för små och medelstora företag. Vilka specifika åtgärder kommer att vidtas gällande detta? Den digitala agendan: Kina kommer inte att vänta på att EU hinner ifatt. Den andra prioriteringen är ett starkare EU. I Europa håller vi på att drunkna. Jag pratar inte om den höjda havsnivån utan om den höjda vattennivån i floderna Rhen, Po och Mosel. Jag skulle vara tacksam om du även kunde ta itu med den frågan.
<P>
När det gäller vänlighet mot våra medborgare: vad ska vi göra med Schengen, Rumänien och Bulgarien, och anslutningen av Kroatien?
<P>
Slutligen, Ungern har infört en nödskatt för affärsverksamheter från andra länder. Denna skatt strider mot den inre marknaden. När ska den tas bort?
<SPEAKER ID="091" NAME="László Tőkés" AFFILIATION="PPE">
(HU) Herr talman! Tillåt mig att dra följande parallell i samband med medielagen: år 1956 fördömde majoriteten av västvärldens kommunistiska partier, liksom ett stort antal av västvärldens vänsterliberala intellektuella, de ungerska revolutionärerna och talade illa om dem samtidigt som de försvarade de sovjetiska bolsjevikerna. I tillämpliga delar äger något liknande rum i dag. Många av våra västerländska socialistiska och liberala kolleger tar ställning för ett parti exkommunister och kvasiliberala mot den verkliga kraften bakom regimbytet, den avlidne József Antalls följeslagare, Viktor Orbáns frihetskämpar. Detta blir tydligt mot bakgrund av medielagen. Mina damer och herrar, låt er inte förledas av det förflutnas hjältar och arvtagare, dessa postkommunister, och missta dem för en verklig och trovärdig vänster. De två är inte samma sak. Då det begav sig var även Albert Camus tvungen att inse vilka sovjetstalinisterna verkligen var och tog ställning för den ungerska revolutionen.
<SPEAKER ID="092" NAME="Hannes Swoboda" AFFILIATION="S&amp;D">
(DE) Herr talman! Jag håller med Viktor Orbán på tre punkter. Den första är Kroatien-frågan. Vi har samma inställning och vi hoppas kunna hitta en lösning tillsammans med Ungerns utrikesminister. Den andra punkten gäller vikten av att integrera romerna och den tredje är den europeiska betydelsen av den ungerska revolutionen.
<P>
Jag kommer från Österrike och jag föddes nära den ungerska gränsen. Jag var medveten om vad som pågick, visserligen från den bättre sidan av gränsen. Jag skulle undervisa två av mina klasskompisar i tyska. Jag vet allt om revolutionens ideal. Det var dock en revolution mot maktambitioner, mot ett maktens monopol. Dess syfte var att kräva frihet, inklusive tryckfrihet och pressfrihet.
<P>
Herr Orbán, tänk igenom ännu en gång om denna lag verkligen är i enlighet med den ungerska revolutionens ideal, anda och mål. När du jämför den med dessa mål kommer du att kunna utarbeta en bättre lag. Därför vill jag återigen uppmana dig att beakta hur du kan lägga fram ett bättre förslag till medielag, som överensstämmer med den ungerska revolutionen och dess anda.
<P>
(Applåder)
<SPEAKER ID="093" NAME="Ivo Vajgl" AFFILIATION="ALDE">
(SL) Herr talman! Jag skulle vilja rikta några uppmuntrande ord och mitt stöd till det ungerska ordförandeskapet och Ungern, ett land som är en god granne till Slovenien och som vi har många saker gemensamt med. Jag vill också stödja ordförandeskapets huvudprioriteringar som Viktor Orbán presenterade i dag.
<P>
Ungern kan vara till stor hjälp när det gäller att ytterligare konsolidera stabiliteten i regionen där vi båda bor och i synnerhet för att se till att regionen som helhet omfamnar moderna värderingar och sin framtid.
<P>
Därför ska jag säga något som du kanske inte vill höra. Jag anser att det vore bättre om du lämnade historien om Trianon i det förflutna. Använd den inte som en anledning till att störa dina grannar eller riva upp gamla sår. Alla måste lära sig att leva med sin historia.
<SPEAKER ID="094" NAME="Emilie Turunen" AFFILIATION="Verts/ALE">
(DA) Herr talman! Jag skulle vilja kommentera en fråga som redan har fått mycket uppmärksamhet denna morgon. Det är Ungerns medielag. Denna fråga, herr Orbán, handlar inte om Ungern eller om Ungerns inrikespolitik. Vi talar här om EU:s grundläggande rättigheter och vår trovärdighet gentemot resten av världen. Tryckfrihet och pressfrihet kommer att äventyras i hela EU om Ungern inrättar ett politiskt utsett medieråd och behöver betala miljoner i böter.
<P>
Herr Orbán, jag tillhör den unga europeiska generationen som kanske har tagit tryckfrihet och pressfrihet för givet, men i dag märker jag att det inte är en given sak. Det gläder mig att du har lovat att se över lagen om den överträder EU:s lagstiftning och fördrag och jag anser att du redan nu kan återvända hem och se över den. Du är skyldig oss det, vi som kämpade för grundläggande rättigheter samt tryckfrihet och pressfrihet, och du är skyldig min generation detta, som aldrig har upplevt något annat. Vi måste bygga upp demokratin i EU och inte montera ned den.
<SPEAKER ID="095" NAME="Othmar Karas" AFFILIATION="PPE">
(DE) Herr talman! Att stärka EU innebär också att stärka kommissionen och utvidga säkerhetsnätet, både när det gäller dess ekonomi och dess innehåll. Det innebär att stärka demokratin i EU och det innebär en europeisk gemenskap. Processen med att göra EU starkare börjar hos oss själva. Hjälp oss att ”europeisera” inrikespolitiken och se till att EU inte försvagas av nationalism.
<P>
Om vi vill stärka EU måste vi stärka vår gemensamma grund och minimera våra svagheter. Våra styrkor inkluderar samma rättssystem, samma värderingar, samma friheter, gemenskapsmetoden, den inre marknaden med de fyra friheterna och den gemensamma valutan. Partier är helt enkelt demokratins instrument och inte tvärtom. Våra svagheter är nationalism, egoism, polarisering och protektionism. Låt oss använda dessa sex månader till att stärka EU och gemenskapen.
<SPEAKER ID="096" NAME="Maroš Šefčovič" LANGUAGE="EN">
Herr talman! Jag vill först tacka premiärminister Viktor Orbán för att han presenterat ett väldigt ambitiöst program. Jag vill också tacka ledamöterna för en givande debatt och ett intensivt utbyte av åsikter.
<P>
Jag anser att den demokratiska debatten är ett utmärkt sätt att hitta de bästa lösningarna för EU. Det finns dock en förutsättning och det är att interlokutörerna har ett gemensamt mål. Jag anser att vi har ett sådant mål eftersom de flesta av oss i denna kammare vill ha ett starkare EU. Det motto som det ungerska ordförandeskapet har valt är väldigt lämpligt och bra. Å kommissionens vägnar vill jag därför betona att vi måste stödja det ungerska ordförandeskapets mål.
<P>
Som debatten tydligt visat har vi ett jättejobb framför oss under denna period. Vi måste införa ekonomisk styrning, hitta lösningar för skuldkrisen samt snabba på genomförandet av Europa 2020-strategin - för att nämna några av målen på det ekonomiska området. Vi välkomnar dock det ungerska ordförandeskapets fokus på att hitta en bättre lösning för integrationen av romerna och Donaustrategin.
<P>
Jag vill kommentera frågan om hur man mer effektivt ska kunna integrera romerna i EU. Som ni vet, startade vi ett väldigt brett program för att öka medvetenheten och främja en samordnad dialog i medlemsstaterna om de möjligheter som finns med hjälp av EU-medel. Efter Ungern 2009 och Rumänien 2010 kommer Slovakien och Bulgarien hamna i fokus nästa år. Jag anser, tillsammans med dig och det ungerska ordförandeskapet, att vi i april kommer att kunna presentera EU:s nya ramar för nationella integrationsstrategier för romerna.
<P>
Jag vill kommentera Daniel Cohn-Bendits anförande eftersom jag anser att det är väldigt viktigt att vid denna tidpunkt tydligt visa att EU stöder Tunisien och dess folk. Jag vill särskilt hylla det mod som det tunisiska folket visat under de senaste dagarna. Jag är övertygad om att EU kommer att stödja tunisiernas i deras fredliga och demokratiska strävanden.
<P>
Den nya samlingsregeringen bör verkligen representera det tunisiska samhällets önskningar. Den bör leda landet genom en fredlig och demokratisk övergång och organisera tidiga val. Jag vill försäkra denna kammare om att vi står beredda att tillhandahålla omedelbart stöd när det gäller att förbereda och organisera valprocessen och att erbjuda ett varaktigt stöd för en verklig demokratisk övergång. Om det krävs är vi även beredda att ge det nödvändiga stödet för att hjälpa de tunisiska myndigheterna med akuta behov.
<P>
Efter kraven på snabba åtgärder från kommissionens sida i fråga om medielagen vill jag upplysa ledamöterna om att vår diskussion med de ungerska myndigheterna på politisk nivå och expertnivå är intensiv och pågående. Kommissionen kommer att skicka en klargörande skrivelse till Budapest i denna vecka för att få ytterligare förklaringar. Jag vill ännu en gång betona att vi agerar mycket snabbt med tanke på komplexiteten i denna fråga. Jag vill även upprepa vad kommissionens ordförande José Manuel Barroso sade om att vi gläder oss över premiärminister Viktor Orbáns politiska åtagande om att korrigera lagstiftningen om så behövs.
<P>
Vi är helt övertygade om att Ungern kommer att vidta de nödvändiga åtgärderna för att se till att den nya medielagen genomförs med fullständig hänsyn till EU:s värderingar om mediernas frihet och den relevanta unionslagstiftningen samt Europeiska konventionen om skydd för de mänskliga rättigheterna och de grundläggande friheterna. Kommissionen kommer i detta avseende att agera helt i egenskap av fördragens väktare.
<P>
Jag vill avsluta med att säga att vi har fullt förtroende för det ungerska ordförandeskapets åtagande och entusiasm. Vi har bevittnat de ungerska myndigheternas gedigna förberedelser inför denna uppgift att vara ett väldigt kraftfullt ordförandeskap under denna viktiga period. Vi anser att tillsammans kan vi utveckla det europeiska projektet. Jag är säker på att Europaparlamentet kommer att stödja detta arbete och axla sin roll i en anda av lojal samarbetsvilja. Vi behöver verkligen göra ordentliga framsteg i våra huvudprioriteringar under denna period.
<P>
Jag vill önska ordförandeskapet lycka till under de kommande sex månaderna. Vi ser fram emot att få arbeta tillsammans för EU:s bästa.
<P>
(Applåder)
<SPEAKER ID="097" NAME="Viktor Orbán" LANGUAGE="HU">
Herr talman! Låt mig först av allt tacka parlamentets ledamöter som hedrat oss med sina inlägg i dagens spännande och värdefulla debatt. Debatten har varit alltför värdefull för att vi ska kunna ta upp alla de argument som framförts i ett kort svar på en minut. Jag kommer att hålla tidsfristen, men det är några frågor jag inte kan låta bli att svara på.
<P>
Först vill jag i egenskap av Ungerns premiärminister uttrycka min förvåning över att så många allvarliga och aktningsvärda personer, som de som har kommenterat här i dag, faktiskt har fel. Det vore oförtjänt och pinsamt, inte bara för er utan även för mig, om jag skulle ge en fullständig lista över alla de faktafel som folk, och till att börja med du, Martin Schulz, har kommit med beträffande den ungerska medielagen och demokratin i Ungern. Låt mig bara för att klargöra omfattningen av era fel ge ett exempel: den ungerska medielagen kan inte sanktionera obalanserad rapportering och inte heller medföra ekonomiska påföljder för detta. Så vad är det ni protesterar mot? Listan kan göras hur lång som helst. Jag vill därför klargöra att ni tyvärr blivit vilseledda och lurade. Det är nu uppenbart att jag inte kan hoppas på en rättvis behandling i den här debatten, utan i stället måste förlita mig på att Europaparlamentet kan bilda sig en opartisk, objektiv uppfattning som jag personligen i själva verket ser fram emot, och att parlamentet kommer att fortsätta enligt det fastställda förfarandet.
<P>
Men jag vill ändå säga att jag högt värderar Martin Schulz tanke att det ungerska ordförandeskapet inte kommer att bedömas på grundval av det framlagda programmet, utan på grundval av resultatet. Jag kan bara rekommendera er att följa samma princip i fråga om den ungerska medielagen, som har varit i kraft i flera veckor nu. Jag ska gärna skicka er utdrag från ungerska tidningar på tyska och ni kommer se att Daniel Cohn-Bendits brinnande tal är en mild västanfläkt jämfört med vad den ungerska pressen skriver. Det var det om korrekta fakta.
<P>
Å andra sidan skulle jag vilja påminna medielagens kritiker om att vi lever på 2000-talet. Hur kan man tro att någon i Ungern, eller i något annat EU-land, skulle kunna undertrycka yttrandefriheten i Internets tidevarv? Under den ungerska valrörelsen vann vi i stort sett valet genom ett fritt Internet och Facebook. Hur kan ni tro att man på 2000-talet skulle kunna begränsa det fria flödet av åsikter? Det är chockerande att se i vilken grad ni lever i det förgångna.
<P>
Likaså vill jag bara notera, som en fråga av intresse, att den medielag som ni kritiserar upphäver tryckfrihetsförordningen som antogs 1986, under den kommunistiska regimen, som fram till antagandet av den nya medielagen medgav att tidningar kunde läggas ned genom att helt enkelt avregistreras. Ingen har klagat på detta under de senaste tjugo åren, trots att det var högst antidemokratiskt. Jag föreslår därför att vi fortsätter debatten om medielagen i en anda av förnuft och rationella argument.
<P>
Samtidigt, mina damer och herrar, vill jag informera er om att Ungern - i motsats till vad en del påstår här - är på väg att återuppbygga en rättsstat. Jag vill påpeka att även om det inte har debatterats här under de senaste åren så har den ungerska säkerhetstjänsten använts för politiska syften under dessa år, vilket nu prövas inför rätta. Polisen i Ungern har beordrats att använda våld mot fredliga folkmassor, och detta är nu föremål för straffrättsliga förfaranden. I Ungern har information av allmänt intresse förfalskats, och det är vad som har lett till det aktuella läget i vår ekonomi. I dag stärks rättsstatsprincipen i Ungern, efter att man i många år fört en politik för att montera ned den, vilket av någon anledning aldrig föranlett någon kritik från er. När jag lyssnade på dagens debatt om medielagen kunde jag tyvärr konstatera att det egentligen inte är medielagen ni har problem med, utan med det faktum att det ungerska folket i en solidaritetshandling utan motstycke i Europa röstade med två tredjedelars majoritet för en politisk kraft i Ungern. Detta är utan tvekan en mycket spännande och intressant fråga och jag är övertygad om att detta kan användas till Europas bästa.
<P>
Eftersom Alexander Graf Lambsdorff också gjort en personlig iakttagelse vill jag gärna svara på den också. Jag vänder mig därför till dig, Alexander Graf Lambsdorff, som en europé till en annan europé, som en ungrare till en tysk. Er medielag är inte ett dugg mer demokratisk än den ungerska, och om du bestrider det så var snäll och gör det i en objektiv debatt. Jag kommer inte att acceptera, varken från tyskarna eller från någon annan, att någon, bara för att vi har levt under en diktatur i fyrtio år, ska ifrågasätta det ungerska folkets engagemang för demokrati.
<P>
Medielagen kan och bör så klart kritiseras, och det kan jag acceptera som något naturligt, men man får inte förolämpa en hel nation. Och jag vill göra det helt klart att ett ifrågasättande av det ungerska folkets och den ungerska regeringens engagemang för demokratin är en förolämpning mot det ungerska folket ... (avbrott, applåder). Låt mig hänvisa till uttalandet där Ungern anklagas för att ta steg mot att bli en diktatur. Jag var här och jag hörde det med egna öron. Vad är det ni protesterar mot? Jag var här och jag hörde det med egna öron! Ni hotade mig och påstod att Ungern var på väg att bli en diktatur. Vad är det om inte en förolämpning mot det ungerska folket? Och det vill jag göra helt klart, jag kommer alltid att stå upp för att skydda mitt hemland, Ungern. Detta är inte en fråga om medielagar!
<P>
När det gäller EU-frågor kommer jag nu att ta på mig min andra hatt, som rådsordförande. Jag anser att frågan om obligationsmarknaden, som Guy Verhofstadt tog upp, är mycket viktig, och det ungerska ordförandeskapet ser upprättandet av en obligationsmarknad som något nödvändigt och oundvikligt på lång sikt. Vi stöder därför en EU-politik som styr Ungern, EU:s medlemsstater inom euroområdet och hela EU i denna riktning. En sak som jag skulle vilja framhålla är att vi bör övertyga våra egna regeringar, de nationella regeringarna, om att inte utnyttja upprättandet av EU:s obligationsmarknad som en ursäkt för att spara på strukturella reformer. Vi måste därför först genomföra de nödvändiga strukturreformerna, och först därefter kommer det att vara möjligt att införa obligationsmarknaden.
<P>
I fråga om Tunisien vill jag påpeka att vi är i ständiga konsultationer med utrikestjänsten, att vi stöder alla demokratiska ansträngningar och rörelser även utanför EU:s gränser och att vi tillsammans med utrikesrepresentanten kommer att visa detta med tillräckligt eftertryck. Vi bör dock inte ställa denna fråga i kontrast till de globala tendenserna i förföljelsen av kristna. Båda problemen måste tas itu med.
<P>
Slutligen, mina damer och herrar, har det i ett antal kommentarer uttryckts oro över den turbulenta inledningen på det ungerska ordförandeskapet, och farhågor om att detta kan vara skadligt för vårt EU-ordförandeskap. Låt mig säga er att det beror helt på er. Vi är för vår del redo, och jag personligen är redo att följa och vårda båda trådarna i denna dubbla debatt under det ungerska ordförandeskapet. Så om ni känner att ni under det ungerska ordförandeskapet vill debattera både Ungerns och EU:s politik, vill jag bara säga att vi är redo för det och att vi inte kommer att tycka att situationen är det minsta obekväm. Vi är naturligtvis inte glada över det. Vi är inte glada över att kritiska åsikter mot Ungern blandas ihop med frågor om EU-politiken, men vi ser det inte som något onormalt. Europeiska unionen styrs också av demokrati, och vi har demokratiska debatter.
<P>
Jag förväntade mig inte att det ungerska ordförandeskapet skulle vara någon enkel segerparad, som en skönhetstävling där modellerna bara visar upp sig och alla applåderar. Det har jag aldrig inbillat mig! Jag är väl medveten om att vi kommer att ha allvarliga politiska debatter. Jag är redo för detta, oavsett vad debatten kan gälla, och var förvissade om att Ungern och det ungerska ordförandeskapet har styrkan att föra debatten om såväl Ungern som EU-frågorna med det allvar och den styrka som krävs och att inga attacker gällande den interna politiken eller de ungerska frågorna kommer avskräcka oss från att genomdriva våra EU-program och prioriteringar och göra detta till ett framgångsrikt ordförandeskap. Mitt mål är att göra det här halvåret, som nu ser ut att bli det svåraste någonsin för Europeiska unionen, till ett av de mest framgångsrika. Tack för att ni hedrar mig med er uppmärksamhet.
<SPEAKER ID="098" NAME="Talmannen">
I enlighet med arbetsordningen får personliga uttalanden göras i slutet av debatten. Martin Schulz har bett att få ordet för ett personligt uttalande.
<P>
(Sorl av missnöje)
<P>
Mina damer och herrar, vi följer arbetsordningen som vi har antagit gemensamt.
<SPEAKER ID="099" NAME="Martin Schulz" AFFILIATION="S&amp;D">
(DE) Herr talman! Viktor Orbán, du tilltalade mig personligen. Du har även direkt tilltalat en del andra ledamöter. Jag vill ge dig några tankar att ta med dig inför de kommande sex månaderna angående kommentarer om det ungerska folket och om dig som företrädare för det ungerska folket. Daniel Cohn-Bendit har i sin biografi beskrivit sin relation med det ungerska folket. I min grupp finns parlamentsledamöter som har varit inlåsta i kommunistiska fängelser. I min grupp finns det en ledamot, Miguel Angel Martínez Martínez, som utsatts för tortyr i Spanien på grund av sitt motstånd mot Francoregimen. Vi har alla en gemensam uppgift, du och alla vi som sitter här, och det är att försvara demokratin, till exempel mot den sorts människor som häcklar oss här i dag.
<P>
Ingen som kritiserar en lag förolämpar det ungerska folket. Du kan vara säker på en sak. Ledamöterna till vänster här i kammaren och i synnerhet i min grupp, lovar dig att värden som frihet, demokrati och rättvisa är våra gemensamma värderingar. Om vi anser att en lag inte lever upp till dessa värderingar så kommer vi att kritisera lagen, men det betyder inte att vi kritiserar det ungerska folket.
<P>
(Applåder)
<P>
Om vi alla tar detta till våra hjärtan, så kommer något att hända som både vi och du, Viktor Orbán, behöver. Vi kan inte skapa ett framgångsrikt EU genom att uppdelning. Europeiska unionen kan bara lyckas om de suveräna medlemsstaterna och unionen som en gemenskap samarbetar. Spela inte ut dem mot varandra. Du har tagit på dig rollen som rådets ordförande under de kommande sex månaderna. Vi vill att du tillsammans med oss försvarar de europeiska värderingarna och inte spelar ut Ungern mot Europeiska unionen.
<P>
(Applåder)
<SPEAKER ID="100" NAME="Talmannen">
Tack Martin Schulz. Herr premiärminister, tack för ert anförande och för er närvaro. Daniel Cohn-Bendit, vill du också göra ett personligt uttalande?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Herr talman, mina damer och herrar! Det finns tillfällen i historien - och det kan jag säga på alla språk - när man helt enkelt inte får överträda en viss punkt.
<P>
Viktor Orbán, du är stolt över det ungerska folket och det har du rätt att vara, men demokratin, från Tocqueville till alla demokratiteoretiker, säger oss en sak: ”Sanningen finns inte alltid på majoritetens sida.”
<P>
(Talmannen avbröt talaren)
<SPEAKER ID="102" NAME="Talmannen">
Daniel Cohn-Bendit, uttalandet måste vara personligt.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Men kan ni hålla tyst däruppe? När Viktor Orbán här i kammaren påstår ...
<P>
(Sorl)
<P>
Mobiliserar ni extremhögern? Det gör ni rätt i.
<P>
När han här i kammaren påstår att vi har talat illa om det ungerska folket, så är det nationalpopulism, det är att vägra diskutera innehållet i någonting och i stället försöka sätta upp folk mot folk. Detta är ovärdigt Europeiska unionen, Viktor Orbán. Du bjöd in oss att äta med dig. Jag har tappat aptiten nu, jag vill inte sitta till bords med dig. Det du har gjort är skamligt!
<SPEAKER ID="104" NAME="Gerard Batten" AFFILIATION="EFD">
(EN) Herr talman! Jag begär ordet enligt samma artikel, oavsett vilken, som Daniel Cohn-Bendit nyss använde. Du är mycket mer insatt i arbetsordningen än jag, och jag vill gärna ha ett klargörande. Den enda artikel jag kan hitta om personliga uttalanden är artikel 151 som säger att ledamoten måste begränsa sig till att bemöta yttranden om den egna personen. Enligt vilken artikel fick Martin Schulz ordet? Enligt vilken artikel fick Daniel Cohn-Bendit ordet under dessa omständigheter? Är alla ledamöter jämlika eller är vissa ledamöter mer jämlika än andra?
<P>
(Applåder)
<SPEAKER ID="105" NAME="Talmannen">
Mina damer och herrar! Viktor Orbán riktade sig faktiskt till Martin Schulz direkt - detta är faktum - och uttryckte sin oro över att detta kunde väcka anstöt hos den ungerska nationen. Det var hans ord.
<P>
De frågor som väckts här i kammaren har klargjorts. Låt oss behålla värdigheten. Det ungerska ordförandeskapet har gjort en viktig presentation. Vi har antagit det ungerska ordförandeskapets program och godkänt det och vi har hört några mycket positiva inlägg om vad Ungern kommer att göra under de kommande sex månaderna. Detta är mycket viktigt för oss alla. Låt oss visa vårt godkännande än en gång och lugnt skiljas åt efter debatten, för det har varit en mycket allvarlig debatt. I enlighet med arbetsordningen gav jag ordet till de ledamöter som begärde att få göra personliga uttalanden. Jag vill tacka dig, Viktor Orbán, för ditt anförande och för att du deltagit i detta sammanträde och för presentationen av det ungerska ordförandeskapets program.
<P>
Skriftliga förklaringar (artikel 149)
<SPEAKER ID="106" NAME="Dominique Baudis" LANGUAGE="FR">
Under de kommande sex månaderna kommer du att inneha ordförandeskapet i rådet, och många utmaningar väntar. Du har gjort utgången ur krisen till din högsta prioritet. Jag är övertygad om att institutionerna och medlemsstaterna kommer att fortsätta sitt goda samarbete under ditt ordförandeskap. Det är vår skyldighet att trygga den långsiktiga överlevnaden för mekanismerna för solidaritet och stabilisering, som redan har visat sitt värde.
<P>
För att uppnå våra mål måste vi också fokusera på att reformera det internationella finanssystemet. Vi här i EU har varit föregångare när det gäller reglering och tillsyn av finansmarknaderna. Det franska ordförandeskapet för G20 är en möjlighet som måste tas tillvara. Ett enat EU bör vara en förebild för sina utländska partner.
<P>
Den europeiska grannskapspolitiken är ett viktigt instrument i unionens utrikespolitik. Tack vare den har vi stabila förbindelser med våra närmaste grannar. Det östliga partnerskapet, som också är en av dina prioriteringar, bör inte främjas på bekostnad av Medelhavspartnerskapet. Unionen för Medelhavsområdet tappar fart och förtjänar också vår uppmärksamhet. Den är mycket viktig för EU. Vad tänker du göra för att återuppliva den?
<SPEAKER ID="107" NAME="Ivo Belet" AFFILIATION="PPE">
skriftlig. - (NL) Det är positivt att Ungerns premiärminister så tydligt har betonat sin vilja att anpassa den nya medielagen om EU begär det. Europeiska kommissionen måste nu få möjlighet att göra sitt arbete helt oberoende. Det är det enda sättet att frigöra sig från det partipolitiska spelet. Mediernas mångfald och pressfriheten är grundläggande europeiska värderingar. Alla EU-medlemsstater, inte bara Ungern, har formellt åtagit sig att respektera dem. De är inskrivna i EU-fördraget, och Europarådet har formella avtal om saken. Vi är övertygade om att den ungerska regeringen inte kommer att lämna något utrymme för tvetydigheter i frågan.
<SPEAKER ID="108" NAME="Vilija Blinkevičiūt" LANGUAGE="LT">
Jag vill välkomna Ungern som nu har inlett sitt första ordförandeskap i Europeiska unionen. Ungern har tagit över ordförandeskapet från den gamla medlemsstaten Belgien och inleder sitt ordförandeskap i en ganska svår tid, eftersom återhämtningen efter den ekonomiska och finansiella krisen inte är lika framgångsrik i alla EU-medlemsstater. Dessutom kommer det att behövas ännu fler insatser för att fullständigt övervinna krisen, och därför håller jag med om de prioriteringar som Ungern fastställt angående den ekonomiska stabiliseringen i EU samt frågorna om EU:s utvidgning, energipolitiken och romernas integration. Jag vill framhålla att direktivet om föräldraledighet, som förkastades av medlemsstaterna, snarast bör ses över, för att inte tala om de osäkra utsikterna för direktivet mot diskriminering, som fortfarande är blockerat i rådet. Dessa lagar är mycket relevanta för EU:s medborgare, och därför måste deras framtid avgöras så snabbt som möjligt. Jag vill också uppmana ordförandelandet att ägna mer uppmärksamhet åt moderniseringen av högre utbildning, eftersom den påverkar sysselsättningen bland ungdomar. Det gläder mig att Ungern i sitt program listar kampen mot barnfattigdom som en av sina prioriteringar, men jag vill uppmana ordförandelandet att vidta konkreta åtgärder på detta område och samarbeta med Europeiska kommissionen genom att ta initiativ till en strategi eller lagstiftning om barnfattigdom. Jag önskar alltså Ungern ett framgångsrikt ordförandeskap under det kommande halvåret, med förbättring av situationen för EU:s medborgare och skydd för deras rättigheter och friheter.
<SPEAKER ID="108" NAME="Proinsias De Rossa" LANGUAGE="EN">
Den medielag som antagits av det ungerska parlamentet strider helt klart mot artikel 11 i Europeiska unionens stadga om de grundläggande rättigheterna som garanterar yttrandefrihet och informationsfrihet. Den nya ungerska lagen tillsätter en vakthund som ska se till att den journalistiska rapporteringen är ”balanserad”. Detta kan allvarligt hämma pressfriheten och bana väg för godtyckliga avgöranden. Dessutom består vakthunden av valda medlemmar av det enda partiet i regeringen. En sådan sammansättning gör ingenting för att garantera objektiviteten i vakthundens beslut eller dess oberoende som en ungersk regeringsmyndighet. Jag uppmanar Europeiska kommissionen att omedelbart inleda en rättslig granskning av denna lag och dess tillämpning och, om så krävs, vidta åtgärder gentemot Ungern för att se till att lagen ändras och anpassas till Europeiska unionens grundläggande värderingar.
<SPEAKER ID="109" NAME="Ilda Figueiredo" LANGUAGE="PT">
Tyvärr har premiärminister Viktor Orbán startat den här debatten på värsta möjliga sätt, genom att inleda sitt anförande med ett antikommunistiskt utfall i ett försök att avleda uppmärksamheten från den skuld han själv har i försämringen av Ungerns ekonomiska situation och i den exponentiella ökningen av arbetslöshet och fattigdom som landet för närvarande genomgår. Samtidigt undviker han att erkänna kränkningarna av demokrati, yttrandefrihet, fackliga rättigheter, annan arbetsrätt, sociala rättigheter, och inte minst av pressfriheten och de grundläggande mänskliga rättigheterna.
<P>
Vi ser med stor oro på utvecklingen i Europeiska unionen. Det ungerska ordförandeskapet har inte gett något trovärdigt svar på dessa problem, som också finns i andra EU-länder. Tvärtom har Viktor Orbán bekräftat de auktoritära ståndpunkterna, insisterat på avreglering av de finansiella marknaderna och på de strukturreformer som krävs för att fullständigt uppnå de kapitalistmål som EU strävar mot.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
Under 2011 kommer vi att arbeta med många viktiga frågor, t.ex. direktivet om konsumenträttigheter, lagstiftning på området för finansiella tjänster och immateriella rättigheter och förberedelserna inför budgetplanen för 2014-2020. Med detta i åtanke hoppas jag att det ungerska ordförandeskapet, och det polska ordförandeskapet som avlöser det ungerska, kommer att bidra till genomförandet av dessa specifika projekt och utnyttja vår mångåriga vänskap till ett fruktbart samarbete inom ramen för EU.
<P>
Tyvärr har inledningen på det ungerska ordförandeskapet verkligen förstörts och dominerats av den kontroversiella medielag som landet nyligen antog. EU-institutionerna har inte kunnat ignorera denna fråga efter den skrivelse till Bryssel som undertecknades av ett stort antal europeiska intellektuella. Utifrån den information vi har i dag verkar det som vissa bestämmelser i den ungerska lagstiftningen, t.ex. de som gäller förfarandena för utnämning och avsättning av den nationella myndigheten för medier och telekommunikation samt bestämmelserna om myndighetens befogenheter, kan ge upphov till tvivel om de ungerska mediernas oberoende.
<P>
Den starka reaktionen från min politiska grupp, gruppen Progressiva förbundet av socialdemokrater och demokrater i Europaparlamentet, är dock inte menat som kritik mot den ungerska nationen, utan mot den stat som nu har ordförandeskapet i EU. Frågan är brådskande. Det ligger i både Ungerns och hela EU:s intresse att reda ut det här så fort som möjligt så att vi kan koncentrera oss först och främst på de mycket allvarliga frågor som hela EU har att kämpa med.
<SPEAKER ID="111" NAME="Robert Goebbels" LANGUAGE="FR">
Viktor Orbán påstår sig vara demokrat. Varje demokrat med självrespekt måste kunna ta emot kritik mot sina politiska åtgärder. Men när Ungerns premiärminister beskriver varje kritik mot hans politik som en attack mot det ungerska folket begår han ett allvarligt misstag. Med detta nationalistiska försök att kapa debatten misstänkliggör han bara sig själv som demokrat.
<SPEAKER ID="112" NAME="Kinga Göncz" LANGUAGE="HU">
Ingen kan förneka att det ungerska ordförandeskapet haft en turbulent start. Jag hoppades att en övertygande presentation av den ungerske premiärministern i Strasbourg skulle skingra farhågorna. Tyvärr var så inte fallet. Viktor Orbán har inte presenterat sig för Europaparlamentets politiska grupper som en EU-politiker som söker samförstånd och kompromiss, utan som en ”fighter” som slår an populistiska och nationalistiska toner och som ska ”skydda det ungerska folket” från ”attacker”. Men parlamentets ledamöter har varken förolämpat det ungerska folket eller den ungerska regeringen. Däremot har en hel del kritik riktats mot de oroväckande åtgärder som vidtagits av Fidesz, och då bland annat medielagen. Det är främst EU-skeptiker och talare från yttersta högern som anslagit en förolämpande ton och farit ut i misstänksamma ordalag mot dem som kritiserat den ungerska regeringen. Det vore sorgligt om genomförandet av det ungerska ordförandeskapets program skulle äventyras av regeringens angrepp på rättsstaten. Händelseutvecklingen efter denna turbulenta start kommer, tvärtemot Viktor Orbáns varning, inte att bero på Europaparlamentet utan på om Fidesz och dess ledare kommer att vilja och kunna engagera sig i en politik som respekterar EU:s värderingar både hemma och på den europeiska scenen. Premiärministern kan i själva verket inte ha två hattar - en för hemmabruk som regeringschef och en för EU som rådets ordförande - utan bara en, nämligen den som bärs av en politiker som håller våra gemensamma principer och värderingar lika högt var han än befinner sig.
<SPEAKER ID="113" NAME="Zita Gurmai" LANGUAGE="EN">
Jag är stolt att mitt land för närvarande är ordförande i rådet. En sak jag vill framhålla, snarare än Orbán-regeringens brist på demokratiskt engagemang, är den totala avsaknaden av jämställdhetsfrågor bland ordförandeskapets prioriteringar.
<P>
Det finns bara eventuell hänvisning till det problemet och det är verkligen inte mycket, i en tid då kvinnor i EU hotas av efterdyningarna av en förödande ekonomisk kris, då arbetslösheten bland dem är skyhög, då konservativa regeringar skär ned på sociala tjänster och inför ofördelaktiga skattesystem. Social integration, demografiska utmaningar osv. är viktiga frågor, men kvinnornas situation måste bedömas separat, eftersom deras problem och behov skiljer sig från mäns såväl på arbetsmarknaden som i förhållande till pensionssystem, hälso- och sjukvårdssystem, skattesystem osv.
<P>
Jag ber Ungern att inte tveka att använda det roterande ordförandeskapets inflytande till förmån för kvinnorna. Se till att rådet antar direktivet om föräldraledighet i den form parlamentet röstade för det, arbeta för rätten till sexuell och reproduktiv hälsa (med början i Ungern, förstås), arbeta för ett genusmedvetet genomförande av Europa 2020-strategin, och sträva efter en genussensitiv EU-budget.
<SPEAKER ID="114" NAME="Ivailo Kalfin" LANGUAGE="BG">
Jag vill gratulera Viktor Orbán till att ha inlett det ungerska EU-ordförandeskapet. Alla här önskar er ett framgångsrikt ordförandeskap. Det är förståeligt att denna önskan är särskilt stark bland de nya medlemsstaterna. En av de prioriteringar som det ungerska ordförandeskapet har fastställt är utvidgningen av Schengenområdet. Denna fråga är ytterst viktig för de bulgariska socialisterna och alla bulgariska medborgare. Sedan Bulgariens första dag som EU-medlem, den 1 januari 2007, har de bulgariska myndigheterna arbetat för att göra Bulgarien till en säker yttre gräns för EU. Nu, i början av 2011, har uppdraget nästan slutförts. Jag förväntar mig att det ungerska ordförandeskapet ska se till att Europeiska rådet antar en resolution till förmån för Bulgariens och Rumäniens medlemskap i Schengen före mitten av 2011. De sista återstående tekniska kraven kommer att uppfyllas under de kommande veckorna och sedan måste Europeiska rådet besluta om att inkludera Bulgarien och Rumänien i Schengensamarbetet utan att ställa fler politiska villkor.
<SPEAKER ID="115" NAME="Tunne Kelam" LANGUAGE="EN">
Jag uppmanar det ungerska ordförandeskapet att ta itu med problemen med fri rörlighet inom områdena utbildning och arbetsmarknad. I dag finns alltför många hinder mot ömsesidigt erkännande av meriter från utbildningsanstalter i olika medlemsstater, liksom erkännande av erfarenheter på olika arbetsmarknader.
<P>
Nuläget: medan kommissionen bedömer de framsteg som görs på utbildningsområdet, uppmanar jag det ungerska ordförandeskapet att se till att problemet också behandlas med allvar i rådet. Medlemsstaterna behöver övertygas om att enas om enklare förfaranden vid erkännandet av utbildningsbevis, oavsett i vilket land det har erhållits.
<P>
Jag välkomnar det ungerska ordförandeskapets vilja att vitalisera byggandet av ett integrerat europeiskt gasledningssystem, vilket bör bryta isoleringen för vissa medlemsstater, som Estland, Lettland och Litauen.
<P>
Jag vill också påminna det nya ordförandeskapet om att Europaparlamentet har antagit två viktiga dokument om energisolidaritet och energisäkerhet, vilka måste genomföras av rådet. Jag hoppas att Europeiska rådet vid sitt möte i februari kommer att enas om en ny energistrategi för EU. Den bör också omfatta en plan för nätverket av energianslutningar kring Östersjön.
<SPEAKER ID="116" NAME="Krzysztof Lisek" LANGUAGE="PL">
Jag stöder till fullo det ungerska ordförandeskapets prioriteringar på grund av deras pro-europeiska karaktär och överensstämmelse med EU:s intressen i stort. Jag företräder det land som ska ta över ordförandeskapet nästa period, och alla ska veta att vi kommer att samarbeta nära med det ungerska ordförandeskapet. Ett gott samarbete kommer att underlätta ett smidigt överlämnande av ordförandeskapet till den polsk-cypriotisk-danska trojkan.
<P>
Jag gläder mig särskilt åt Ungerns förklaring om engagemanget för utvecklingen av det östliga partnerskapet och den europeiska grannskapspolitiken. Jag vill också uttrycka min glädje över att EU:s utvidgning är en av det ungerska ordförandeskapets prioriteringar. Att Ungern och Polen har så lika ståndpunkter när det gäller EU:s utvidgning bör bidra till en kontinuitet i den frågan under det polska ordförandeskapet. Jag hoppas att toppmötet inom det östliga partnerskapet som ska hållas i maj inte bara kommer att sammanfatta hur initiativet har genomförts under de två år det har funnits, utan att det också kommer att ge konkreta resultat i fråga om viseringsfritt resande, handel och energi.
<P>
I likhet med det ungerska ordförandeskapet anser Polen att det behövs en gemensam strategi för frihet och rättvisa, som stärker skyddet av personuppgifter och främjar de medborgerliga rättigheterna och de gemensamma värderingarna inom hela EU. En av prioriteringarna är hållbar användning av resurser, vilket bygger vidare på de mål som uppställdes av de föregående spanska och belgiska ordförandeskapen och återspeglar kommissionens omfattande insatser på detta område. Det är mycket viktigt att de planerade åtgärderna tar hänsyn till medlemsstaternas olika förutsättningar och potential.
<SPEAKER ID="117" NAME="Petru Constantin Luhan" LANGUAGE="RO">
Jag gratulerar Ungern till ett program som prioriterar ekonomisk tillväxt och EU:s ställning i världen. En av de viktiga punkterna på ordförandeskapets agenda gäller utvidgningen av Schengenområdet genom Rumäniens och Bulgariens anslutning. Anslutning till Schengenområdet är ett åtagande som även Rumänien har tagit fullt ansvar för. Vi har gjort stora ansträngningar för att säkra EU:s yttre gränser och som bekräftas i rapporterna om Rumäniens anslutning till Schengenområdet är mitt land redo att införa Schengenregelverket. Rumänien bör bedömas rättvist enligt samma kriterier som tillämpats på de stater som anslutit sig till Schengenområdet före oss. Jag är säker på att vi har det ungerska ordförandeskapets stöd i denna fråga.
<SPEAKER ID="117" NAME="Marian-Jean Marinescu" LANGUAGE="RO">
Jag tackar dig för att du uttryckt ditt stöd till att utöka Schengenområdet med Bulgarien och Rumänien. Som du sade har stora ansträngningar gjorts. Rumänien har gjort stora ekonomiska och personella insatser. De system som införts med stöd av den fransk-tyska koncernen EADS är de mest avancerade i Europeiska unionen. Jag är övertygad om att exempelvis Rumäniens kustgräns är ojämförligt bättre skyddad än motsvarande gränser i andra Schengenländer.
<P>
Samtliga utvärderingsrapporter för Rumänien är positiva. Landet uppfyller alla Schengenregelverkets krav. Det är normalt att förvänta sig ett svar i enlighet med EU:s regler. Vi behöver det ungerska ordförandeskapets stöd i denna process.
<P>
En annan viktig punkt på ordförandeskapets dagordning är främjandet av Donaustrategin. Donaustrategin är ett gemensamt projekt där alla parter måste fullfölja sina åtaganden för att se till att den fungerar och når de antagna målen. Ett program måste sättas i verket för att genomföra de strategiska prioriteringarna utan att öka tilldelningen av medel från befintliga budgetposter. De avsatta medlen ska kompletteras med bidrag från de berörda staterna och genom möjligheten att överföra outnyttjade medel från andra segment.
<SPEAKER ID="118" NAME="Cristian Dan Preda" LANGUAGE="RO">
Jag välkomnar att det ungerska ordförandeskapet för Europeiska unionen i sitt halvårsprogram uttrycker sitt stöd för Rumäniens och Bulgariens anslutning till Schengenområdet som ett viktigt framsteg för unionens medborgare inom den europeiska integrationen. Enligt de dokument som lagts fram av premiärminister Viktor Orbán förklarar det ungerska ordförandeskapet följande: ”Vi vill ansluta dessa två medlemsstater till Schengenområdet så snart de uppfyller alla nödvändiga villkor”. Detta uttalande görs samtidigt som diskussionen om att ansluta de båda länderna, som blev EU-medlemsstater 2007, till Schengenområdet verkar växla från en rent teknisk till en politisk fråga. Det talas redan om att skjuta upp anslutningen, trots att alla de tekniska kraven är uppfyllda. Därför anser jag att det krävs en insats för att bygga upp förtroendet. Dialog är då ett viktigt verktyg. Utan dialog kommer européer från Bulgarien och Rumänien fortfarande att känna sig utestängda och diskriminerade. Behöver vi verkligen en klassindelning av EU-medborgare?
<SPEAKER ID="119" NAME="Joanna Senyszyn" LANGUAGE="PL">
Idrotten är en av det ungerska ordförandeskapets prioriteringar. Detta är mycket viktiga nyheter för idrottsvärlden och framför allt för de miljontals EU-medborgare som är engagerade i idrott och fysiska fritidsaktiviteter på gräsrotsnivå. Trots den nya rättsliga ramen har det gjorts få framsteg när det gäller att skapa bättre finansieringsvillkor för idrottssatsningar i EU. Amatöridrotten förbises i den allmänna debatten och den sociala forskningen, och dess betydelse för att förebygga sjukdomar och förbättra EU-medborgarnas livsvillkor och livskvalitet är underskattad. Vinsterna med regelbunden motion kan beskrivas under fyra rubriker: hälsovinster, samhällsvinster, ekonomiska vinster och politiska vinster. Amatöridrotten bidrar till många politiska mål, bland annat främjande av hälsa och kultur, utbildning, social integration, antidiskriminering, minskad brottslighet och kampen mot narkotikamissbruk. Idrott innebär också lägre sjukvårdskostnader.
<P>
Jag vill därför uppmärksamma det ungerska ordförandeskapet på Europaparlamentets skriftliga förklaring 62/2010 om ökat EU-stöd till idrott på gräsrotsnivå, som jag är medförfattare till. Denna förklaring visar vårt engagemang för idrotten och för att förbättra livskvaliteten för de människor som lever i Europeiska unionen. I förklaringen uppmanar vi kommissionen att ägna gräsrotsidrotten nödvändig uppmärksamhet i det kommande meddelandet om idrott och att garantera tillräcklig finansiering inför EU:s idrottsprogram. Mer EU-stöd till amatöridrotten betyder stöd till en hälsosammare livsstil för miljontals EU-medborgare.
<SPEAKER ID="119" NAME="Czesław Adam Siekierski" LANGUAGE="PL">
Det nya ordförandeskapets centrala motto som helhet är ”Ett starkt Europa”. Krisen och de beslut som fattats hittills på medlemsstatsnivå har visat att vi behöver mer Europa, inte mindre, för att möta de utmaningar vi står inför. Det som bör prioriteras är kampen mot krisen, lösningar på problemen med medlemsstaternas statsskulder, fortlöpande åtgärder för att garantera stabilitet i euroområdet samt bättre ekonomisk styrning. Det ungerska ordförandeskapet räknar med en ”mänsklig touch” och, framför allt, med ökad sysselsättning. EU strävar efter en hållbar tillväxt, vilken bör säkras genom skapandet av arbetstillfällen och social integration. Med tanke på behovet av bättre tryggad gasförsörjning bör vi vidta åtgärder för en gemensam energipolitik så snart som möjligt. Verksamhetsprogrammets regionala aspekt är mycket välkommen. Det inbegriper bl.a. Donaustrategin, strategin för romer och frågorna som rör det östliga partnerskapet. Det finns också planer på att utvidga Schengenområdet till att omfatta Rumänien och Bulgarien. Det är en fråga av avgörande betydelse, eftersom alla medlemsstater bör ha samma rättigheter. Det talas också om att påbörja anslutningsförhandlingar med Kroatien under det ungerska ordförandeskapet. En ansvarsfull utvidgningspolitik bör bidra till stabilitet, fred och sammanhållning på den europeiska kontinenten. Referenspunkten för det arbete som utförts av det belgiska ordförandeskapet var Europa, i begreppets fulla mening. Det innebär inte att den nationella strategi som Ungern troligen kommer att välja inte kan harmonisera eller kontrastera med gemenskapsstrategin.
<SPEAKER ID="120" NAME="Csaba Sógor" LANGUAGE="HU">
I samband med det ungerska ordförandeskapet har många kritiserat den matta som skulle bidra till att ge en bild av ordförandelandet, särskilt den del som visar en karta över händelserna 1848. Kartan i fråga visar Europa år 1848. Det den ska symbolisera är bland annat att Ungern redan 1848 kämpade för frihet för de människor som lever i Europa, bland annat för pressfriheten. Som ungrare av transsylvansk härkomst är jag i dag rumänsk medborgare, och som sådan vill jag kommentera processen för utvidgning av Schengenområdet. De tolv nyaste medlemsstaterna har åtagit sig att delta i byggandet av ett gemensamt EU i hopp om att samma rättigheter och skyldigheter skulle gälla för dem som för de gamla medlemsstaterna. I Rumänien trodde vi också att vi, när vi uppfyllt alla relevanta tekniska kriterier, kunde bli en del av Schengenområdet, ett område utan inre gränser, vid det datum som fastställts i förväg. Men nu hör vi prat om att vissa medlemsstater tänker ställa ytterligare krav på Rumänien, utöver de förutbestämda kriterierna. Jag ber det ungerska ordförandeskapet göra allt som står i dess makt för att se till att de gemensamma reglerna efterlevs och påminna dem som uttrycker sitt missnöje om de omätliga negativa följderna av ett sådant beslut. Att upprätthålla trovärdigheten för EU ligger i allas vårt intresse, för alla 27 regeringar. Slutligen en sista tanke om mattan. Mattan är ett användbart tillbehör, och den gör oss en tjänst - man kan till och med torka sina skor på den. Det innebär att mottot för det ungerska ordförandeskapet - ”Ett starkt Europa” - står för tjänstvillighet. Vi minoriteter i Rumänien, Slovakien och i Europa kommer att vara partner i detta.
<SPEAKER ID="121" NAME="Michèle Striffler" LANGUAGE="FR">
Det ungerska ordförandeskapet kommer vid en avgörande tidpunkt för Europeiska unionen, då vissa medlemsstater fortfarande brottas med en allvarlig ekonomisk och social kris. Eurons stabilitet måste vara en av det ungerska ordförandeskapets prioriteringar och jag är övertygad om att rådet kommer att göra sitt yttersta för att förhindra penningspekulation och att betydande framsteg kommer att göras inom EU:s ekonomiska styrning.
<P>
För det andra räknar jag med att det ungerska ordförandeskapet gör sitt yttersta för att i samarbete med de övriga EU-institutionerna utarbeta en äkta EU-strategi för integrering av romer. Genomförandet av en sådan strategi ligger mig särskilt varmt om hjärtat, och jag vill verkligen se att det ungerska ordförandeskapet tar itu med detta.
<P>
Slutligen vill jag uttrycka min solidaritet med den ungerska regeringen inför den kontrovers som präglat ordförandeskapets första dagar, i synnerhet vad gäller medielagen. Ingen tvivlar på att Ungern är en demokrati, och Viktor Orbán har påpekat att han är beredd att ändra lagen om kommissionen finner att den inte överensstämmer med EU-rätten. Jag uppmanar alla att ta sitt ansvar och sätta stopp för dessa onödiga kontroverser.
<SPEAKER ID="122" NAME="Nuno Teixeira" LANGUAGE="PT">
Ungern tar över ordförandeskapet för EU vid en tidpunkt då den ekonomiska och finansiella krisen fortsätter. De stora punkterna i det program som lagts fram av det sista landet i trojkan med Spanien, Belgien och Ungern är ekonomisk återhämtning, integration av romer, en energistrategi, utvidgningsprocessen samt allmänhetens delaktighet i EU-projektet. När det gäller ekonomisk återhämtning beskrivs i programmet en institutionalisering av den finansiella stabiliseringsmekanismen och den europeiska terminen som väsentliga. Jag anser att förstärkt samarbete och samordning på det ekonomiska planet är extremt viktiga verktyg för att främja EU:s konkurrenskraft och innovationsförmåga, och därmed även för att förebygga och/eller förutse framtida kriser. Den nya strategin 2011-2020 för transportsektorn kommer att antas, liksom ändringarna av direktivet om transportnät som krävs för att skapa den inre marknaden och en social, ekonomisk och territoriell sammanhållning. Vägtransporter, sjöfarten på EU:s floder och genomförandet av Galileo-systemet är andra frågor som kommer att debatteras. Regionalpolitiken tycks som sagt vara grundbulten i hela ungerska strategin. Den kan ge integrerade lösningar på den ekonomiska krisen och regionala obalanser. Fördelningen av den fleråriga budgetramen för perioden efter 2014 verkar vara den centrala debattfrågan för det ungerska ordförandeskapet.
<SPEAKER ID="122" NAME="Silvia-Adriana Ţicău" LANGUAGE="RO">
Ungerns ordförandeskap för EU:s ministerråd har som sitt övergripande mål åtagit sig att stärka Europeiska unionens institutionella, ekonomiska, sociala och politiska aspekter. Rådets ungerska ordförandeskap har också åtagit sig att anta och inleda genomförandet av EU:s Donaustrategi. Detta kommer att vara särskilt viktigt för alla länder längs Donau och det kommer att bidra till att befästa den europeiska integrationsprocessen i västra Balkan.
<P>
Vi väntar med intresse på vitboken om Europeiska unionens transportpolitik 2011-2020, ett centralt område för ekonomisk utveckling och unionens ekonomiska och sociala sammanhållning.
<P>
Diskussionerna om de ekonomiska framtidsutsikterna har börjat, och vi uppmanar därför det ungerska ordförandeskapet att påskynda diskussionerna om detta dokument i rådet så att resultatet kan beaktas vid översynen av TEN-T.
<P>
Med tanke på att en av sex personer i EU riskerar fattigdom uppmanar vi rådet att överväga minskning av fattigdomen som en huvudprioritering och att vidta särskilda åtgärder i detta syfte.
<P>
Jag välkomnar också det ungerska ordförandeskapets avsikt att utarbeta en politisk överenskommelse om en EU-ram för romernas integrering, samt dess avsikt att inleda genomförandet av EU:s strategi för personer med funktionsnedsättning.
<SPEAKER ID="122" NAME="Rafał Trzaskowski" LANGUAGE="PL">
Ett starkt Europa, upprättandet av en effektiv ekonomisk förvaltning i EU, närmande till EU:s grannar - vi vill ge det ungerska ordförandeskapet vårt stöd i arbetet för dessa prioriteringar. Vi fäster också stor vikt vid att det ungerska ordförandeskapet räknar med ett nära samarbete med Europaparlamentet. Det finns ytterligare en fråga jag vill lyfta fram som ledamot som behandlar institutionella frågor, och även som företrädare för det land som kommer att ta över rodret i Europeiska unionen efter Ungern. Det ungerska ordförandeskapet är oerhört viktigt, inte bara på grund av dess prioriteringar, som sammanfaller med Polens, utan också för att det fortfarande är ett ordförandeskap i en övergångsperiod. Lissabonfördraget har försvagat ordförandeskapets roll, men dess gränser har ännu inte helt fastställts och nu är sista chansen att göra det. De olika instrument som Polen kommer att få tillgång till som ordförandeland kommer att bero på vilken plats det ungerska ordförandeskapet lyckas hitta åt sig i EU:s institutionella pussel. Jag kommer därför att följa Ungerns arbete med största intresse.
<SPEAKER ID="123" NAME="Angelika Werthmann" LANGUAGE="DE">
Ungern tar över ordförandeskapet från Belgien. Två medlemsstater kunde inte vara mer olika. Den ena är sinnebilden av en traditionell EU-stat och den andra är ett land som fortfarande söker sin väg in i unionen. Jag hoppas att det ungerska ordförandeskapet kommer att följa den rutt som Belgien slagit in på med fokus på Europeiska unionens gemensamma intressen. Det ungerska ordförandeskapet har lagt fram en omfattande lista över prioriteringar. För att föra EU närmare medborgarna har Ungern satt som mål att genomföra stadgan om de grundläggande rättigheterna. Detta är intressant om man betänker att Ungern för närvarande är föremål för massiv internationell kritik på grund av den nya medielagen och att denna lag klart strider mot artikel 11 i Europeiska unionens stadga om de grundläggande rättigheterna. Som ordinarie ledamot av budgetutskottet är jag särskilt intresserad av utvecklingen inom området för ökad finansiell tillsyn och permanent krismekanism. Belgien har varit ett gott föredöme och gått i spetsen för att sätta fokus på sociala frågor. Låt oss hoppas att Ungern tar samma väg.
