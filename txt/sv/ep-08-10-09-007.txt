<CHAPTER ID="007">
Omröstning
<SPEAKER ID="078" NAME="Talmannen">
Nästa punkt på dagordningen är omröstningen.
<P>
(För omröstningsresultat och andra uppgifter som rör omröstningen: se protokollet.)
<P>

<SPEAKER ID="079" NAME="Alain Hutchinson" AFFILIATION="PSE">
(FR) Herr talman! Ursäkta mig, jag är inte säker på vilken artikel i arbetsordningen jag borde åberopa, men jag vill göra ett uttalande om den rådande situationen i parlamentet: den håller på att förvandlas till en ständig cirkus, vilket gör det mycket svårt att arbeta med seriösa saker i lugn och ro.
<P>
(Applåder)
<P>
Jag anser att denna situation nådde sin kulmen i går kväll, och jag skulle vilja be ordförandeskapet att vidta åtgärder för att återställa lugnet och en seriös atmosfär i ett parlament som borde tjäna som exempel för hela världen och vara ett seriöst parlament, inte en cirkus.
<P>
(Applåder)
<SPEAKER ID="080" NAME="Talmannen">
Jag antar, herr Hutchinson, att ni menar de olika uppvisningarna i gångarna och korridorerna. Ni vet att kvestorerna är ansvariga i detta avseende. Vi kommer naturligtvis att vidarebefordra era synpunkter.
<SPEAKER ID="081" NAME="Pervenche Berès" AFFILIATION="PSE">
(FR) Herr talman! Jag vill också uttala mig om lugn och ro i vårt arbete. Vårt sammanträde i går eftermiddag präglades av en mycket rörande berättelse, men avbrottet i föredragningslistan innebar att anförandena om så viktiga ämnen som finanskrisen blev uppskjutna i mer än två timmar och talarordningen stördes fullständigt. Det bidrar inte till att saker och ting avlöper smidigt i kammaren.
<SPEAKER ID="082" NAME="Talmannen">
I detta fall kommer jag inte att vidarebefordra era synpunkter till kvestorerna utan till talmanskonferensen, eftersom det organet ansvarar för sådana frågor.
