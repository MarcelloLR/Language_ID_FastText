<CHAPTER ID="016-03">
3. Vitryssland (debatt)
<SPEAKER ID="337" NAME="Talmannen">
Nästa punkt är en debatt om sex resolutionsförslag om Vitryssland.
<SPEAKER ID="338" NAME="Jiří Maštálka" LANGUAGE="CS">
Herr talman! När vi granskar förslagen får vi inte glömma bort att våra partner och grannar förtjänar precis samma opartiska bedömning som vi gör när vi granskar våra egna länder.
<P>
Som läkare vill jag påpeka att våld förblir våld, var det än förekommer. Det strider mot våra gemensamma värderingar. Vi måste försöka se till att människor som just nu sitter fängslade får rimliga förhållanden ur hälsosynpunkt och behandlas på ett värdigt sätt, var i världen de än befinner sig.
<P>
Den nyinrättade Euronestförsamlingen bör fungera som utbytes- och samarbetsinstrument. I Vitrysslands fall kan inte målet nås helt på grund av de åtgärder som har vidtagits. Resultatet av beslutet utgör en överträdelse av Pragdeklarationen som sinkar den potentiellt positiva utvecklingen mot ömsesidigt samarbete.
<P>
Vi arbetar för att skapa ett gemensamt Europa som i synnerhet ungdomar förtjänar, även vitryssar. Därför bör vi ompröva vår ståndpunkt och fundera över om restriktioner verkligen är rätt väg att gå för att få civilsamhället i Vitryssland att betrakta oss som en verklig vän.
<P>
Med anledning av 25-årsdagen av katastrofen i Tjernobyl uppmanar jag er att försöka betrakta Vitryssland, ett hårt prövat land, med nya ögon. Katastrofen drabbade Vitryssland särskilt hårt. Som jag ser det är det ett hån mot landet att inte låta Vitrysslands befolkning delta i den officiella minneshögtiden.
<P>
Jag vill rikta ytterligare några ord till Charles Tannock. Jag vet hur svårt det är att tala engelska snabbt. Jag älskar engelska som är Shakespeares språk. Nästa gång, försök prata snabbt på Johann von Goethes språk så kanske vi förstår dig bättre. Det säger jag i egenskap av tjeck.
<SPEAKER ID="339" NAME="Justas Vincas Paleckis" LANGUAGE="LT">
Herr talman! Under de fem månader som gått sedan den 19 december har det politiska klimatet i Vitryssland förvärrats drastiskt. Förtrycket av den demokratiska oppositionen, den fria pressen och civilsamhället ökar alltmer. Vitryssland överträder också internationella fördrag. Jag har alltid varit positiv till att föra en dialog med Minsk, men rådande förhållanden har gjort detta oerhört svårt, om inte omöjligt. Dessutom framför Minsk även godtyckliga anklagelser, och till och med trakasserier, mot EU. Resolutionerna kräver att nya åtgärder vidtas för att hjälpa civilsamhället och oppositionen i Vitryssland. Det är bara rimligt. Det kanske är en illusion, men jag tror att till och med Moskva och Kiev kan hjälpa till genom att tala med ledarna i Minsk om att släppa politiska fångar.
<SPEAKER ID="340" NAME="Cristian Dan Preda" LANGUAGE="RO">
Herr talman! I föregående debatt berörde såväl jag som ett antal andra parlamentsledamöter det sammanträde som den parlamentariska församlingen Euronest höll i förra veckan och som Vitrysslands parlamentsledamöter inte deltog i, vilket ni ju känner till. Deras frånvaro är motiverad eftersom parlamentsledamöterna i Minsk inte väljs i fria val. Människorättssituationen i landet är dessutom fortfarande ytterst allvarlig.
<P>
Jag tror att vi alla blev bestörta över hur hårt man gick fram mot demonstranterna i december. I dagsläget står fortfarande sex av sju motkandidater till president Lukasjenka inför rätta och trakasseras. Många andra, däribland dessa kandidaters medarbetare, har fängslats bara för att de deltog i demonstrationerna.
<P>
Jag anser att det är angeläget att göra två saker:
<P>
1. En oberoende utredning måste göras av förtrycket.
<P>
2. De ekonomiska sanktionerna mot Vitryssland måste utvidgas till landets statliga företag, eftersom dessa spelar en viktig roll för att styra regionens utveckling.
<SPEAKER ID="341" NAME="Kristiina Ojuland" LANGUAGE="EN">
Herr talman! För fjärde gången i år diskuterar vi läget i Vitryssland och ändå har de politiska fångar som greps i december fortfarande inte släppts.
<P>
Vi uppskattar att rådet har skärpt visumkraven igen och frusit tillgångarna för höga vitryska tjänstemän. Det visar att vår djupa oro för människorna i Vitryssland inte bara är tomma ord. Vi kanske inte har varit tillräckligt tydliga. Därför uppmanar vi EU att utvidga restriktionerna mot Lukasjenkas regim. Genomtänkta och riktade ekonomiska sanktioner mot statliga företag kommer att få en effekt som de vitryska myndigheterna inte kan bortse ifrån.
<P>
Lukasjenkas förbrytarregim är starkt beroende av exportintäkter från kemikalier, tunga industriprodukter och textilvaror som tillverkas av statliga företag. Genom att stänga EU:s marknad kan vi visa att vi är fast beslutna att störta Lukasjenkas regim. Vi kan åstadkomma förändring. Folket i Vitryssland behöver verkligen ett regimskifte. Vi får inte neka dem den frihet de har väntat på så länge.
<SPEAKER ID="342" NAME="Michał Tomasz Kamiński" LANGUAGE="PL">
Herr talman! Vi talar om politik och mänskliga rättigheter i Vitryssland. I dag skulle jag vilja vara lite okonventionell och nämna två personer som är aktuella i sammanhanget. Den ene är min vän Anatol Lyabedzka, en fantastisk vitryss och europé, som bara helt nyligen frigavs efter att ha suttit fängslad i mer än 100 dagar, något jag är alldeles övertygad om stred mot lagen. I dag skulle jag vilja att vi skickade solidariska hälsningar från kammaren - jag är övertygad om att majoriteten av ledamöterna är med på detta - eftersom jag vet att han är en människa som verkligen förtjänar det.
<P>
Den andra personen som jag vill nämna är Andrzej Poczobut, en journalist som skriver för Gazeta Wyborcza, en av Polens största tidningar. Jag och hundratusentals polacker kräver att han släpps. Även han sitter fängslad och även han trakasseras enbart på grund av att Lukasjenkas regim fruktar yttrandefriheten, som är grunden för varje demokrati. Jag anser att vi européer som samlats här i kammaren i dag inte kan göra annat än att kraftfullt säga ”ja” till ett fritt Vitryssland, ”ja” till demokrati i Vitryssland och ”ja” till den vitryska nationen i Europa.
<P>
(Applåder)
<SPEAKER ID="343" NAME="Raül Romeva i Rueda" LANGUAGE="EN">
Herr talman! Jag beklagar än en gång att Vitrysslands politiska opposition fortsätter att leva i ett klimat av rädsla och förföljelser, liksom de fortsatta trakasserierna av oppositionen sedan presidentvalet i december 2010.
<P>
Jag fördömer också kraftfullt alla fällande domar efter åtal för massupplopp och anser att de är politiskt motiverade och kan ifrågasättas. Jag vill betona att dessa rättegångar har hållits bakom stängda dörrar. De gripna har inte kunnat kalla egna vittnen eller träffa sina juridiska ombud regelbundet under rimliga förhållanden. De anklagades advokater har flera gånger varnats av justitieministeriet, och några har uteslutits ur advokatsamfundet. Rättegångarna har därmed varit partiska.
<P>
Slutligen fördömer jag de vitryska myndigheternas bristande respekt för grundläggande rättigheter som mötes- och yttrandefriheten. Jag kräver att de omedelbart och utan förbehåll släpper de demonstranter som alltjämt sitter fängslade och att alla anklagelser mot dem läggs ner.
<SPEAKER ID="344" NAME="Jacek Protasiewicz" LANGUAGE="PL">
Herr talman! Läget i Vitryssland håller verkligen på att förvärras, bokstavligt talat från dag till dag, såväl politiskt som ekonomiskt. Ur politisk synpunkt och i termer av medborgerliga rättigheter ser vi hur rättegångar inleds mot Aljaksandr Lukasjenkas huvudmotståndare i det senaste presidentvalet och hur rättegångarna genomförs med skandalösa metoder. Vi bevittnar också hur fria medier undertrycks, bland annat har Andrzej Poczobut nu suttit fängslad i flera veckor. Den ekonomiska nedgången märks genom att rubeln denominerats om, finanskrisen och problem med kortfristiga betalningar. Dessutom är Aljaksandr Lukasjenka på väg att tappa kontrollen inte bara över situationen i landet, utan också över sitt eget uppträdande. Det visar hans förbluffande, chockerande och stötande kommentarer om Ukrainas president och José Manuel Barroso.
<P>
Det är dags att sluta prata och vädja - det är dags att handla. I punkt 8 i vår resolution står det klart och tydligt att det är dags att införa ekonomiska sanktioner, eftersom det är det enda språk som Lukasjenka förstår. Om vi inför ekonomiska sanktioner i dag, kan vi räkna med att de skandalartade rättegångarna och förtrycket äntligen upphör, eftersom det är det enda språk som Lukasjenka förstår. Det är därför dags att ta nästa steg och vidta mer bestämda åtgärder mot det som pågår i Vitryssland.
<SPEAKER ID="345" NAME="Mitro Repo" LANGUAGE="FI">
Herr talman! Det har sina skäl att Vitryssland kallas för Europas sista diktatur. I Vitryssland kan man åka i fängelse om man ställer upp i val eller öppet säger vad man tycker.
<P>
Det senaste presidentvalet var inte demokratiskt. Dessutom tillåter inte den vitryska lagen mötesfrihet eller ens yttrandefrihet. Trakasserier av oppositionen och oberoende människorättsgrupper har blivit ett kroniskt problem i landet. För att en demokrati ska kunna fungera måste oppositionen och civilsamhället kunna delta aktivt i den politiska debatten. Mänskliga rättigheter är universella, omistliga och beroende av varandra. Det är Vitrysslands ansvar att garantera och respektera medborgarnas mänskliga rättigheter.
<P>
Vitryssland måste få allt tänkbart stöd för att landet ska kunna utveckla en fungerande demokrati och mänskliga rättigheter inom ramen för EU:s östliga partnerskap. EU måste överväga riktade sanktioner och hur de ska tillämpas. Med tanke på den rådande situationen i Vitryssland får de inte gå ut över civilsamhället.
<SPEAKER ID="346" NAME="Leonidas Donskis" LANGUAGE="EN">
Herr talman! Inte minsta tecken tyder på att den vitryska regimen kommer att förändras spontant de närmaste månaderna eller åren. Det är bara genom mycket starka påtryckningar från EU:s sida som vi kan förvänta oss resultat.
<P>
Vitryssland fortsätter att kränka alla grundläggande rättigheter och medborgerliga friheter. Den senaste månaden har vi sett hur de vitryska myndigheterna upprepade gånger har visat sitt förakt och sin ringaktning för grundläggande rättigheter som mötes- och yttrandefrihet.
<P>
Vi skulle kunna tala länge om hur obenägna att förändras Lukasjenka och hans regim är, men vi får inte avsluta debatten i så dystra tongångar. Vi måste inse att det bästa är att sända en signal till vitryssarna - och den vitryska nationen - om att de är välkomna in i EU, samtidigt som vi sätter press på regimen genom att bestämt markera hur vi ser på dess människorättskränkningar.
<P>
Om Lukasjenka tillfälligt vill försonas med EU bara för att reta upp Ryssland, eller tvärtom, så ska vi inte falla för detta. Det är oacceptabelt. Vi måste stå fast vid våra principer inför händelseutvecklingen i Vitryssland och öka våra påtryckningar ännu mer.
<SPEAKER ID="347" NAME="Tomasz Piotr Poręba" LANGUAGE="PL">
Herr talman! Europaparlamentet har tagit upp utvecklingen i Vitryssland ungefär en gång varannan månad sedan årets början - detta är nu tredje gången. Vi har påtalat människorättskränkningar, vi har räknat upp namnen på oppositionsaktivister som har fängslats och vi har diskuterat att många civila och icke-statliga organisationer har begränsade möjligheter att verka. Vi bör förstås fördöma allt detta och vi måste protestera mycket kraftfullt. Men jag tror att det är minst lika viktigt att EU specifikt och konkret engagerar sig i arbetet med att bygga upp civilsamhället, och erbjuder ekonomiskt stöd till icke-statliga organisationer och fria medier, samtidigt som EU inför ekonomiska sanktioner. När det gäller de ekonomiska sanktionerna tror jag att tiden nu är mogen och att vi bör införa dem så snart som möjligt.
<P>
I dag ska vi rösta om en resolution som ska ge det vitryska samhället moraliskt stöd. Jag anser att den borde följas av konkreta åtgärder, bland annat finansiella åtgärder och ekonomiska sanktioner, så att friheten och demokratin kan återupprättas i Vitryssland.
<SPEAKER ID="348" NAME="Krisztina Morvai" AFFILIATION="NI">
(HU) Herr talman, mina damer och herrar! Under diskussionen om människorättssituationen i Vitryssland kom jag att tänka på två saker. Den första är: Vad skulle ni säga om ni om ett år eller två fick se någon av Lukasjenkas nuvarande ministrar här i Europaparlamentet, på en så betydelsefull post som vice ordförande för det utskott som ansvarar för medborgerliga friheter och mänskliga rättigheter? Och min andra fråga är: När får jag äntligen i dagordningen till de här överläggningarna på torsdagseftermiddagarna bland alla icke-EU-länder se till exempel USA eller Israel? Vi diskuterar ju redan regelbundet människorättssituationen i dessa länder.
<P>
Låt mig gå in lite mer i detalj på dessa två frågor under de två minuter som återstår. Jag nämnde frågan om en minister från Lukasjenkas regering. Kinga Göncz satt i den regering som leddes av Ungerns Lukasjenka, Ferenc Gyurcsány. Nu är hon vice ordförande i utskottet för medborgerliga fri- och rättigheter och lägger ut texten om de mänskliga rättigheternas natur för Italiens, Frankrikes och andra demokratiers företrädare.
<P>
Exakt vad är det som har gjort Ungerns Lukasjenka, Ferenc Gyurcsány, så känd? Precis de fenomen som nämns i rapporten om Lukasjenka och Vitryssland, och som ni är så kritiska till - om än delvis ännu mer utpräglade. Ni sätter ribban betydligt högre för Lukasjenka och Vitryssland, som ligger utanför EU, än för Ungern och Ferenc Gyurcsány. Bland annat har ju Ungerns Lukasjenka med kraft slagit ner alla väsentliga protester mot regeringen. Jag har själv fått skadestånd och en ursäkt från polisen för att den sprejade tårgas rätt i ansiktet på mig, och då kandiderade jag ändå till Europaparlamentet. Mest häpnadsväckande är att flera frontfigurer i protesterna mot regeringen än i dag sitter fängslade. I några fall har domarna vunnit laga kraft, medan andra personer fortfarande sitter häktade.
<P>
Min andra fråga gäller USA. Även det landet använder dödsstraff och tortyren i Guantánamo är densamma som den som ni vänder er emot när Vitryssland använder den. Kan det vara så att någon vill komma över Vitrysslands nationella tillgångar? Är det inte därför som landet har valts ut så godtyckligt, särskilt med tanke på att ni hotar med sanktioner mot landets nationella tillgångar och statliga företag?
<SPEAKER ID="349" NAME="Bernd Posselt" AFFILIATION="PPE">
(DE) Herr talman! Det är inte ofta jag håller med Jiří Maštálka, men i dag gör jag det. Först och främst vill jag säga att alla partier bör kämpa för att demokratin och rättsstaten äntligen ska segra i Vitryssland. För det andra vill jag slå ett slag för språklig mångfald. I likhet med Jiří Maštálka kommer jag från ett EU i miniatyr, det gamla habsburgska kejsardömet. Det hade många goda sidor, men gick under därför att den största språkgruppen, nämligen den tyska, som jag själv tillhör, alltid insisterade på att alla skulle tala tyska. Det betydde slutet för ett mångnationellt samhälle. Charles, jag har mycket höga tankar om dig, men vi är här för att försvara den språkliga mångfalden och just minoritetsspråkens rättigheter.
<P>
För att övergå till Vitryssland så vill jag säga att det är 20 år sedan som Kroatien och Slovenien blev fria länder - jag var själv på plats. I augusti samma år följde de baltiska staterna, Ryssland och Ukraina deras exempel. Ingen kunde ana att det skulle finnas kvar en diktatur i Europa 20 år senare. Tyvärr finns det mer än en. Vi har Vitryssland, och vi har en trend som går mot diktatur i Ryssland, vi har en tillbakagång i Ukraina och problem i Moldavien och Transnistrien. Vi måste helt enkelt inse att friheten i varierande grad är hotad i våra grannländer i öst. Därför måste vi vara mycket tydliga, tänka strategiskt och göra frihet och rättssstatlighet till måttstock för våra förbindelser med grannländerna i öst, i synnerhet då Vitryssland.
<SPEAKER ID="350" NAME="Marek Henryk Migalski" AFFILIATION="ECR">
(PL) Herr talman! Låt mig göra en personlig reflexion. Människorättsorganisationen Libereco Partnership for Human Rights har bett mig att bli fadder för en oppositionsaktivist som sitter fängslad i Vitryssland. Jag har ombetts att ta mig an Dmitry Bandarenka. Jag föreslår att alla ni som arbetar med dessa frågor ber den här organisationen om att få ta på er personligt fadderskap för förtryckta vitryska medborgare och deras familjer. Detta skulle kunna vara ett svar på frågan om vad vi kan göra för dessa människor som finns på ganska nära håll, i ett land som delar en av sina gränser med EU.
<P>
Emellertid är jag säker på att vi alla vill se kraftfulla och tydliga åtgärder. Det har redan sagts här i parlamentet att det behövs sanktioner och att vi måste ta bladet från munnen. Vi kan bara tala med Lukasjenka på ett språk som han förstår. Om det handlar om hans egenintresse och vi slår näven i bordet, så förstår han. För att rädda de mänskliga rättigheterna och demokratin måste vi uttrycka oss på ett sätt som går fram i Minsk.
<P>
Jag har intrycket att det i stort sett har stannat vid ord, trots att vi redan har tagit upp detta flera gånger här i parlamentet. Jag vädjar givetvis både till parlamentet och till alla EU:s organ och institutioner, men jag hoppas också att ni tar med er denna utmaning hem till era länder och era nationella regeringar. De har nämligen minst lika stor möjlighet att övertala herr Lukasjenka att införa demokrati och frihet i Vitryssland som vi EU-företrädare har.
<SPEAKER ID="351" NAME="Eija-Riitta Korhola" AFFILIATION="PPE">
(FI) Herr talman! Efter valet i december började Vitrysslands president Aljaksandr Lukasjenka med berått mod att krossa den redan svaga politiska oppositionen och de oberoende medierna.
<P>
Ett 40-tal människor som deltog i demonstrationerna efter valet åtalades för civil olydnad, något som kan ge upp till 15 års fängelse. De anti-demokratiska krafterna i Vitryssland utgår i huvudsak från presidenten.
<P>
Lukasjenka är nu inne på sin fjärde mandatperiod. I 16 år har han visat att hans steg mot demokrati bara utgör ett ytterst cyniskt spel. De restriktioner som EU har infört mot Vitryssland är därför helt motiverade och borde till och med trappas upp.
<P>
Jag stödjer helhjärtat att parlamentet i går uppmanade Internationella ishockeyförbundet att frånta Vitryssland värdskapet för VM 2014 om inte alla politiska fångar friges. EU bör även införa riktade ekonomiska sanktioner och utöka sitt stöd för icke-statliga organisationer i Vitryssland.
<SPEAKER ID="352" NAME="Vasilica Viorica Dăncilă" AFFILIATION="S&amp;D">
(RO) Herr talman! Det internationella samfundet, där även EU ingår, har länge vädjat till de vitryska myndigheterna att respektera ingångna internationella åtaganden, att upphöra med sina repressalier mot oppositionella, att frige de demonstranter som har gripits vid olika manifestationer, att upphöra med sina repressalier mot den fria pressen, mot civilsamhället och mot människorättsaktivister, samt att tillåta rättvisa och öppna rättegångar. Vitrysslands myndigheter måste inse att om de inte respekterar de mänskliga rättigheterna och rättsstatligheten i enlighet med den gemensamma deklarationen vid toppmötet för det östliga partnerskapet den 7 maj 2009, som även Vitrysslands regering undertecknade - då kommer inte EU att kunna utlova något stöd.
<SPEAKER ID="353" NAME="Ulrike Lunacek">
författare. - (EN) Herr talman! Jag begärde ordet för att kommentera Krisztina Morvais ordval förut. Kinga Göncz är ingen partikamrat till mig, men jag är chockad över hur Krisztina Morvai använde sig av den sista diktaturen i Europa - Vitryssland under Lukasjenka - för att smutskasta en annan parlamentsledamot genom att kalla henne för Ungerns Lukasjenka.
<P>
(Applåder)
<P>
Detta rimmar illa med de värden och den goda ton som genomsyrar vårt gemensamma Europaparlament som vi alla har blivit valda till.
<SPEAKER ID="354" NAME="Krisztina Morvai" AFFILIATION="NI">
(EN) Herr talman! Jag undrar om Ulrike Lunacek hörde mig när jag sade att Kinga Göncz ingick i den regering som leddes av Ungerns Lukasjenka, Ferenc Gyurcsány.
<P>
Var snäll och svara på den här frågan, Ulrike Lunacek. Vad kan du om de omfattande människorättskränkningar som begicks i Ungern år 2006? Sammanfatta dem åt oss. De var varken mindre allvarliga eller färre än Lukasjenkas brott. Som människorättsadvokat fördömer jag båda med eftertryck - både dina kamraters skott mot ögonen på folk och godtyckliga frihetsberövanden, liksom Lukasjenkas kränkningar av de mänskliga rättigheterna. Bäggedera är oacceptabelt och bör bekämpas av dig som parlamentsledamot.
<SPEAKER ID="355" NAME="Ulrike Lunacek">
författare. - (EN) Herr talman! Jag tror att föregående talare blandar ihop fakta. Det finns inget Lukasjenkaparti i Ungern. Jag är inte från Ungern och jag tillhör inte något socialdemokratiskt parti eller någon socialdemokratisk grupp här, men jag finner mig inte i att en parlamentsledamot anklagar någon annan i parlamentet för att vara medlem av ett diktaturvänligt parti i ett land utanför EU.
<P>
(Applåder)
<SPEAKER ID="356" NAME="Martin Schulz" AFFILIATION="S&amp;D">
(DE) Herr talman! Kinga Göncz ingår i samma partigrupp som jag. Man kan vara för eller emot Ferenc Gyurcsány. Man kan vara kritisk till Kinga Göncz eller stödja henne. Det är helt upp till var och en att fritt och oberoende av andra avgöra om man är för eller emot någons politiska övertygelse.
<P>
Vår debatt här handlar om Europas sista diktaturstat. Den handlar om en av de mest brutala och blodtörstiga diktatorerna på den europeiska kontinenten. Det är fullständigt oacceptabelt att en fritt och demokratiskt vald ledamot i min partigrupp jämförs med en blodtörstig diktator. Jag anser att parlamentet också måste fördöma detta, särskilt som det yttras av någon som företräder ett parti som utmärks av att det hatar och förföljer Ungerns romska minoritet på ett sätt som saknar motstycke i Europa. Om någon här inte har rätt att kritisera Kinga Göncz, så är det Krisztina Morvai.
<P>
(Applåder)
<SPEAKER ID="357" NAME="Charles Tannock">
författare. - (EN) Herr talman! Jag ska tala om Vitryssland och inte om ungersk inrikespolitik. Det har gått 20 år sedan Sovjetunionens fall, men för Vitrysslands president Lukasjenka är det som om tiden hade stått stilla. Politiskt förtryck är lika vanligt som någonsin under Sovjettiden, och det utövas av Lukasjenkas hemliga polis - som provocerande nog än i dag heter KGB.
<P>
Som vi minns från protesterna efter valet i december har Lukasjenka svårt för oliktänkande. Han tycks också njuta av att använda våld och skrämseltaktik mot demokratiska aktivister. Dagens resolution ger många talande exempel på hur Lukasjenka har trappat upp sin kampanj av förföljelser och trakasserier mot alla som vågar utmana hans järnhårda styre. Vi kräver att han upphör med sitt meningslösa skräckvälde, friger alla politiska fångar och återinför verklig demokrati och politisk mångfald i Vitryssland.
<P>
Vid det möte i förra veckan där den parlamentariska församlingen Euronest instiftades saknades vitryska företrädare, och det av goda skäl. Vitryssland är den bit som saknas i Europas demokratiska pussel, och jag ser fram emot den dag då landet återförenas med den europeiska familjen.
<SPEAKER ID="358" NAME="Alfreds Rubiks" AFFILIATION="GUE/NGL">
(LV) Herr talman! Jag instämmer helt i Europaparlamentets och de närvarande ledamöternas syn att mänskliga rättigheter är grundläggande rättigheter och grunden för vår existens, inte bara inom EU utan i hela världen. Däremot ställer jag inte upp på att man riktar svepande anklagelser utan konkreta exempel mot ett helt land, dess ledare eller dess folk för brott som de inte har begått. Om vi talar om att någon i oppositionen (och inte bara därifrån, utan även andra människor) har gripits efter vissa händelser, och anser att detta är ett symtom på diktatur, vad har då domstolarna för roll i ett demokratiskt system? Låt domstolarna avgöra vad som hänt och vem som har blivit rättvist eller orättvist dömd eller gripen. Bara för att man är oppositionell har man inte rätt att göra vad som helst som faller en in. Jag efterfrågar en synnerligen tolerant och balanserad attityd mot alla människor.
<SPEAKER ID="359" NAME="László Andor">
ledamot av kommissionen. - (EN) Herr talman! Kommissionen är mycket bekymrad över situationen i Vitryssland och särskilt över utvecklingen efter presidentvalet den 19 december 2010, då valfusk förekom.
<P>
Klimatet har nu hårdnat ytterligare. Ett antal rättegångar pågår mot före detta presidentkandidater och mot flertalet av de aktivister som alltjämt sitter fängslade. Samtidigt pågår rättsprocesser som kan utmynna i nedläggning av två av de återstående oberoende tidningarna, Nasja Niva och Narodnaja Volja. Trakasserierna mot den politiska oppositionen, civilsamhället och de oberoende medierna fortsätter.
<P>
Den vice ordföranden/höga representanten Catherine Ashton har gjort ett antal allmänna och specifika uttalanden om situationen i Vitryssland. Vi har klart och tydligt fördömt den försämrade situationen och upprepade gånger uppmanat Vitryssland att upphöra med det pågående angreppet mot den politiska oppositionen och civilsamhället, att frige alla politiska fångar och avbryta alla politiskt motiverade rättegångar. Vi har också uttryckt vår djupa oro över uppgifterna om tortyr och andra former av misshandel, hot och rättsövergrepp.
<P>
Jag vill också påminna om att rådet i januari beslutade om restriktioner som bland annat omfattar inreseförbud och frysning av tillgångar. Listan består nu av 175 namn, vilket bör jämföras med de 40 namn som föreslogs för frysning av tillgångar och visumförbud efter valet 2006. Vi är beredda att lägga till fler namn om utvecklingen motiverar detta. Dessutom utreder vi vilka andra åtgärder, även av ekonomiskt slag, som kan komma ifråga.
<P>
I våra meddelanden har vi markerat att vi vill fortsätta vårt engagemang för det vitryska folket och civilsamhället. Vi går vidare med frågan om visumlättnader. Förhandlingsdirektiv för visumlättnader och återtagandeavtal antogs av rådet den 28 februari och vi uppmuntrar medlemsstaterna att i möjligaste mån utnyttja den flexibilitet som finns i våra visumregler, i synnerhet möjligheten till befrielse från eller nedsättning av visumavgiften för vissa kategorier av medborgare. Vad stödet beträffar så har kommissionen fyrdubblat sitt stöd till det vitryska folket och civilsamhället.
<P>
Vi håller fast vid en politik som är inriktad på kritiskt engagemang i Vitryssland. Detta framgick tydligt av utrikesrådets slutsatser av den 31 januari. Samtidigt står det klart att fördjupade ömsesidiga relationer förutsätter att Vitryssland visar sin vilja att respektera principerna för demokrati, rättsstatlighet och mänskliga rättigheter.
<P>
Sammanfattningsvis vill jag säga att situationen i Vitryssland fortsätter att vara en viktig punkt på vår dagordning. Det glädjer mig att det stora flertalet parlamentsledamöter är engagerade anhängare av att vi fortsätter att föra en seriös debatt om detta utan att låta oss distraheras. Vi ska fortsätta att följa utvecklingen noggrant, och vi är redo att reagera på det sätt som situationen kräver.
<SPEAKER ID="360" NAME="Talmannen">
Debatten är härmed avslutad.
<P>
Omröstningen kommer att äga rum inom kort.
<P>
Skriftliga förklaringar (artikel 149 i arbetsordningen)
<SPEAKER ID="360" NAME="Jacek Olgierd Kurski" LANGUAGE="PL">
Vi har länge bevittnat hur politiskt maktlöst EU är inför den tragiska situationen i Vitryssland. Upprepade vädjanden och resolutioner har inte haft någon effekt. Aljaksandr Lukasjenkas hårdhänta styre kväver oppositionen genom att döma dess ledare till fängelse och till vad som kallas ”fångläger”. Det räcker att nämna oppositionens presidentkandidat Andrei Sannikau, vars rättegång inleddes för en månad sedan, och Mikalai Statkevich, som sitter häktad hos KGB. Vad har EU gjort för att få dem frigivna? Nyckeln till en framgångsrik revolution i Vitryssland är Ryssland, som alltid har hört till regimens bundsförvanter. Vid nästa möte med ledarna från Kreml vore det därför klokt att sluta prata om den gemensamma europeiska säkerhetszon från Atlanten till Uralbergen som Frankrikes och Tysklands ledare vill ha, och i stället ta upp de verkliga utmaningar som finns ett stenkast bortom våra gränser. Vitrysslands ekonomiska kris är rätt tidpunkt för förändring. Demokratiska förändringar i Vitryssland bör vara ett krav för all internationell hjälp.
