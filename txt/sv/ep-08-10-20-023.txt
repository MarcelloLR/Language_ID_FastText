<CHAPTER ID="023">
Kontroll av gemenskapsrättens tillämpning (kortfattad redogörelse)
<SPEAKER ID="252" NAME="Talmannen">
Nästa punkt är ett betänkande av Lidia Joanna Geringer de Oedenberg, för utskottet för rättsliga frågor, om kommissionens tjugofjärde årsrapport om kontroll av gemenskapsrättens tillämpning.
<SPEAKER ID="253" NAME="Lidia Joanna Geringer de Oedenberg">
föredragande. - (PL) Herr talman, hur effektiv Europeiska unionens politik är beror till stor del på dess tillämpning på nationell, regional och lokal nivå. Därför måste man noga övervaka att medlemsstaterna följer gemenskapsrätten. Som föredragande för parlamentets tjugofjärde årsrapport i ämnet kan jag säga att det har förekommit en viss nedgång i antalet överträdelseärenden som inletts av kommissionen. Trots detta är antalet fall fortfarande fler än 2 500.
<P>
Dessutom bör nämnas en minskning med 16 procent av antalet processer i anslutning till underlåtelser att följa kravet att informera kommissionen om transponeringsförfaranden i den utökade unionen med 25 medlemsstater. Detta tyder på att medlemsstaterna fått en bättre disciplin när det gäller att lämna information. Liksom tidigare år handlade de allra flesta anklagelserna om otillbörlig tillämpning av den inre marknaden, särskilt uppfyllandet av principen om fri rörlighet för människor, varor och tjänster. Många anklagelser rörde också brott mot de rättigheter som medföljer medborgarskap i Europeiska unionen och som garanterar principen om lika rättigheter och möjligheter för alla medborgare. Den 5 september 2007 föreslog kommissionen en ändring i de arbetsmetoder som hittills använts. Syftet med förslaget var att se till att förfarandena sköts på ett mer effektivt sätt, och det fick stöd av majoriteten av kammarens ledamöter. Man har däremot uttryckt oro över att det nya förfarandet kan leda till att kommissionen förlorar sitt institutionella ansvar som fördragens väktare, eftersom det gör det möjligt att återförvisa anklagelser som kommissionen fått in till medlemsstaten, som i första hand är ansvarig för den otillbörliga tillämpningen av gemenskapsrätten. Därför är det viktigt att kommissionen lämnar in sin första rapport till parlamentet om de resultat som uppnåtts under de första sex månaderna av det pilotprojekt som inleddes den 15 april i år och inkluderade 15 medlemsstater. Kommissionen är ofta den högsta institution till vilken medborgare kan hänföra fall av otillbörlig tillämpning av lagstiftningen. Därför bör kommissionen också registrera all korrespondens som kan bedömas innehålla information om fall av överträdelse av gemenskapsrätten.
<P>
Vad gäller det aktuella överträdelseförfarandet är det stora problemet fortfarande att det tar alltför lång tid att beakta klagomål. Medeltalet är 20,5 månader, vilket är orimligt. Kommissionen bör göra allt för att korta de långa förfarandena och hitta praktiska lösningar. Det senare skulle kunna innebära att man tar hjälp av system som Solvit, som fortfarande saknar tillräcklig marknadsföring. Antalet fall av överträdelser till följd av avvikelser från EG-domstolens domar har ökat kraftigt och slog rekord 2006. En bidragande orsak är det faktum att samarbetet mellan nationella domstolar och EG-domstolen ofta är otillräckligt. Den preliminära frågeteknik som bygger på artikel 234 i fördraget används dessutom inte. Detta beror på att man inom vissa medlemsstater fortfarande har bristfälliga kunskaper om gemenskapsrätten.
<P>
Om vi övergår till det interinstitutionella samarbetet, så bör överenskommelserna om övervakning av tillämpningen av gemenskapsrätten och nära samarbete mellan rådet, kommissionen och Europeiska ombudsmannen, tillsammans med relevanta utskott i denna kammare, vara tillräckligt för att garantera effektiva ingripanden i samtliga fall där klaganden lämnar in ett godkänt klagomål angående överträdelse av gemenskapsrätten. Antalet klagomål som framförts felaktigt har förblivit stort genom åren. Vissa klagomål framförs felaktigt till utskottet för framställningar, medan andra ligger utanför institutionernas behörighetsområde. Sådana klagomål utgör så mycket som 75 procent av det totala antalet klagomål som ombudsmannen tog emot under 2006. Därför finns det ett akut behov av att öka ansträngningarna för att förbättra den information som finns tillgänglig för medborgarna och att ge de klagande bättre vägledning så att de kan kontakta det organ som är bäst lämpat att hantera deras specifika fall, antingen på nationell nivå eller EU-nivå. Medborgarnas klagomål är en ovärderlig indikator för deras mest akuta behov. Kommissionen bör låta sig vägledas av denna information när den tar lagstiftningsinitiativ.
<P>
Apropå analysen av genomförandet av gemenskapsrätten 2006 vill jag särskilt uppmana de medlemsstater som har mest att vinna på strukturfonderna inom 2007-2013 års budgetram att anpassa sin nationella lagstiftning till den europeiska lagstiftningen snabbt och korrekt. Jag tänker då särskilt på området miljöskydd, så att tillgängliga strukturresurser kan användas på ett effektivt sätt och regionernas sociala och ekonomiska utveckling påskyndas.
<P>
Slutligen vill jag uttrycka mitt beklagande över att gruppen för Europeiska folkpartiet (kristdemokrater) och Europademokrater, medlemmar i utskottet för rättsliga frågor, bidrog till att ta bort viktiga villkor från mitt betänkande. Dessa villkor rörde lika behandling av kvinnor och män när det gäller tillgång till arbete, utbildning, befordran och social trygghet. Lika behandling är fortfarande inte regel i många medlemsstater, vilket tydligt strider mot den jämlikhetsprincip som bör prioriteras av oss alla.
<SPEAKER ID="254" NAME="Joe Borg">
ledamot av kommissionen. - (EN) Herr talman! Kommissionen välkomnar innerligt parlamentets allmänna stöd för det tillvägagångssätt som kommissionen beskrev i sitt meddelande från 2007 med titeln ”En europeisk union som bygger på resultat: tillämpningen av gemenskapsrätten” och tackar Lidia Joanna Geringer de Oedenberg för hennes informativa betänkande.
<P>
Kommissionen fäster stor vikt vid den korrekta tillämpningen av gemenskapsrätten. Detta framgår av Barroso-kommissionens prioriteringar, och kommissionen är vaksam i utövandet av sin roll som fördragens väktare. Det är därför kommissionen har gjort stora ansträngningar för att förbättra sina arbetsmetoder, till fördel för medborgare och företag, vilket förklaras i meddelandet från 2007.
<P>
Som exempel på dessa förbättringar har man i år infört mer frekvent beslutsfattande i överträdelseärenden för att undvika att dessa ärenden drar ut på tiden, och man har även inlett EU-pilotprojektet i april i år. Inom detta pilotprojekt, som omfattar 15 medlemsstater, kommer man att testa en förbättrad metod för att lösa problem och tillhandahålla information i syfte att uppnå snabbare och bättre resultat för medborgare och företag. Föredraganden ska få aktuell, saklig information om EU-pilotprojektets funktion, men en fullständig rapport kommer, som tidigare utlovats, att kunna lämnas först efter ett år, när vi fått tillräcklig erfarenhet för att kunna dra slutsatser. Vi prövar också att placera tjänstemän på vissa representationskontor i medlemsstaterna, med uppgift att följa upp frågor angående tillämpningen av gemenskapsrätten, för att se om detta kan öka effektiviteten. Detta är en följd av det faktum att alla frågor om tillämpningen av gemenskapsrätten innefattar åtgärder från medlemsstaternas sida. Därför krävs ett nära samarbete mellan kommissionen och medlemsstaternas myndigheter för att hitta lämpliga och snabba åtgärder. En allmän interinstitutionell förståelse kan också spela en viktig roll i denna viktiga del av vår strävan efter bättre lagstiftning.
<P>
Det är mot bakgrund av detta som jag har erbjudit mig att samordna framtida granskningar av tillämpningen av regelverket inom olika områden med föredraganden, för att garantera aktuell information. Vi arbetar med att införa de initiativ som offentliggjordes i meddelandet från 2007 om ökad insyn. Vi är i färd med att avsluta årets årsrapport i form av en strategisk utvärdering av det aktuella läget, prioritering av olika frågor och ett program med åtgärder för att uppmuntra interinstitutionell diskussion.
<P>
Avslutningsvis skulle jag också vilja nämna att Lidia Joanna Geringer de Oedenberg i sitt betänkande även stöder gemensamma kontaktpunkter som vägledning för medborgarna. Jag kan bekräfta att kommissionen redan arbetar med detta. Vi kommer att redogöra för vår utvärdering och våra förslag så snart som möjligt.
<P>
Fru Geringer! Ni lägger särskilt stor vikt vid övervakningen av hur direktiven om lika behandling tillämpas. Jag kan försäkra er om att vi har gjort en fullständig utvärdering av medlemsstaternas införlivande. Över 40 överträdelseförfaranden har inletts och drivs just nu med sikte på snabba resultat.
<SPEAKER ID="255" NAME="Talmannen">
Punkten är härmed avslutad.
<P>
Omröstningen kommer att äga rum på tisdag.
