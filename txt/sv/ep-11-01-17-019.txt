<CHAPTER ID="019">
Anföranden på en minut (artikel 150 i arbetsordningen)
<SPEAKER ID="190" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="191" NAME="Zuzana Roithová" AFFILIATION="PPE">
(CS) Herr talman! Det har nu gått 19 månader sedan Kanada plötsligt och ensidigt införde visumtvång för tjeckiska medborgare, vilket Tjeckien som medlem av EU inte har rätt att göra för alla kanadensiska medborgare. Ordförande José Manuel Barroso konstaterade genast att det var en fråga för unionen och inte en bilateral fråga, men kommissionsledamot Cecilia Malmström prioriterar tyvärr inte denna fråga utan övervakar bara passivt de bilaterala förhandlingarna. Som svar på mitt inpass sade rådet att unionen inte diskuterar ömsesidighet, eftersom den ännu inte har fått några förslag från kommissionsledamoten. Tjeckiska medborgare är därför i praktiken andra klassens medborgare i EU när det gäller rättigheter, och det är förvånande att kanadensiska medborgare fortfarande kan resa till Tjeckien utan visum.
<P>
Jag vill påpeka att kommissionens senfärdighet dessutom ökar risken för att Tjeckien ska fördröja ratificeringen av avtalen mellan unionen och Kanada. Tjeckien har inget annat val för att försvara sina medborgares rättigheter, eftersom EU inte sätter någon press på Kanada. Jag vill därför tillsammans med er be kommissionsledamoten att utan dröjsmål ta upp frågan med Kanada, och dessutom stå upp för Rumänien och Bulgarien. Är en gemensam viseringspolitik och solidaritetsprincipen inte längre något som EU värdesätter? Är kommissionsledamoten medveten om vad som står på spel i dag?
<SPEAKER ID="192" NAME="Petru Constantin Luhan" AFFILIATION="PPE">
(RO) Herr talman! Bruk av psykotropiska och psykoaktiva substanser, vilket vanligtvis befinner sig i en juridisk gråzon, har mycket skadligare effekter än de droger som är kända i dag. I Europa återfinns dessa substanser ofta i ”drömbutiker” och går under benämningen ”etnobotaniska”, en term uppfunnen för att få försäljning och användning av narkotika att verka ofarlig.
<P>
Länder som Polen, Israel, Sverige, Danmark, England och Tyskland har redan förbjudit ett stort antal substanser som identifierats som psykotropiska och psykoaktiva. De substanser som finns på marknaden, även om de inte finns med på listan över förbjudna ämnen, är väldigt svåra att kontrollera, vilket gör det omöjligt för medicinsk personal att ge hjälp eftersom de inte vet vilka reaktioner de aktuella kemiska sammansättningarna ger. Den enda åtgärd vi kan vidta är att förbjuda dessa butiker, och sedan måste vi koncentrera våra insatser på att stoppa försäljningen av dessa substanser på Internet.
<SPEAKER ID="193" NAME="Anni Podimata" AFFILIATION="S&amp;D">
(EL) Herr talman! Den fortsatta krisen i euroområdet har gjort att vi alla - europeiska institutioner, medlemsstater och politiska ledare - måste ta vårt ansvar. Vi måste ta tillbaka initiativet från marknaderna, vi måste erbjuda en integrerad och övertygande lösning på krisen genom att komplettera - inte ersätta eller se över - det ansvar som medlemsstaterna har tagit på sig för att uppfylla sina förpliktelser. I samband med detta hävdar framträdande européer, politiska partier, allmänheten i sina demonstrationer och europeiska fackföreningar att euroobligationer kan spela en viktig roll för att övervinna skuldkrisen och skydda eurons stabilitet.
<P>
Därför vill jag framhålla att rådet omedelbart måste reagera på Europaparlamentets krav i resolutionen av den 16 december 2010 och skicka en tydlig signal till kommissionen, så att den kan studera frågan i detalj och lämna specifika förslag.
<SPEAKER ID="194" NAME="Graham Watson" AFFILIATION="ALDE">
(EN) Herr talman! Jag har ställt mig upp för att uttala mig om den svåra situation som drabbade hundratusentals flygpassagerare i Europa under de tio dagarna före julhelgen, och de kaotiska arrangemang som följde för att transportera dem och deras bagage till deras respektive destinationer. Våra flygbolags och flygplatsers oförmåga att hantera några centimeter snö i vissa medlemsstater orsakade förödande förseningar, avbrott i trafiken och förtvivlan hos många resenärer.
<P>
Jag uppmanar parlamentets utskott för transport och turism, kommissionsledamoten med ansvar för transport och rådets transportministrar att genomföra en utredning om rubbningarna, att vidta åtgärder för att förhindra att de upprepas, att se till att de som drabbades får ordentlig kompensation och att undersöka hur denna kompensationsbörda i framtiden ska fördelas mellan flygbolagen och andra berörda, till exempel flygplatsoperatörerna.
<P>
Onormala snöoväder och osedvanligt låga temperaturer, vilka förespåddes av Potsdam Institute redan 2009, uppstår på grund av att den arktiska inlandsisen smälter. De kommer att bli allt vanligare. Vi kan inte förhindra dem, även om vi måste försöka begränsa dem så mycket som möjligt, men vi kan - och måste - vara förberedda på dem.
<SPEAKER ID="195" NAME="Ryszard Czarnecki" AFFILIATION="ECR">
(PL) Herr talman! Den specialkommission som undersökte orsaken till att ett polskt flygplan störtade nära den ryska staden Smolensk den 10 april i fjol har offentliggjort slutsatserna i sin rapport i Moskva. I katastrofen dog Polens president tillsammans med 96 andra passagerare, och bland dessa fanns många av de mest framträdande personerna i landet. Rapporten är en fullständig skandal. Den innehåller en mängd lögner, och skjuter klart och tydligt över ansvaret för katastrofen på den polska sidan. Den ignorerar fullständigt de allvarliga misstag som begicks av den ryska sidan, till exempel det felaktiga sätt på vilket flygkontrollanterna i kontrolltornet i Smolensk guidade flygplanet under nedstigningen. I rapporten har den ryska sidan struntat i flera av Polens kommentarer - 20 sidor med kommentarer har helt sonika nonchalerats. Detta är ytterst otillfredsställande och EU bör undersöka saken.
<SPEAKER ID="196" NAME="João Ferreira" AFFILIATION="GUE/NGL">
(PT) Herr talman! År 2010, som utropades till det europeiska året för bekämpning av fattigdom och social utestängning, är slut. Det var ett år då EU, med exempellös cynism och hyckleri genomförde en politik och införde riktlinjer som resulterade i den kraftiga ökning av fattigdom och social utestängning som vi kan se i dag.
<P>
Portugals statsbudget för 2011, upprättad och godkänd under enormt tryck och bifall från EU, kommer att föra landet in i en ekonomisk recession och en kraftig tillbakagång på det sociala planet, med en arbetslöshet som kommer att öka till rekordnivåer, omfattande fattigdom och social utestängning.
<P>
Utöver allt detta kommer det oacceptabla tryck och den utpressning som Portugal har utsatts för under de senaste veckorna och som vi kraftigt motsätter oss här, de alltmer hotfulla tongångarna från ekonomisk kapitalism och de institutioner som står i deras tjänst, avsedda att tvinga landet och dess befolkning att underkasta sig och acceptera orättvisa och plundring samt att landet dräneras på resurser som i stället hamnar i kapitalisternas fickor.
<P>
En sak är säker: vi kan förvänta oss ett år med mycket stridigheter om de fortsätter på den inslagna vägen.
<SPEAKER ID="197" NAME="Angelika Werthmann" AFFILIATION="NI">
(EN) Herr talman! Mot bakgrund av artikel 18 i den allmänna förklaringen om de mänskliga rättigheterna och artikel 10 i Europeiska unionens stadga om de grundläggande rättigheterna, har jag informerats om att allvarliga kränkningar av religionsfriheten skedde i kyrkan St. Synesios i den ockuperade staden Rizokarpaso på juldagen.
<P>
De så kallade myndigheterna, stödda av Turkiet, avbröt lördagens mässa med förevändningen att man inte ansökt om tillstånd att hålla mässa den dagen, även om man enligt Cyperns kyrka hade ansökt om ett sådant tillstånd i början av december, precis som man gjort de senaste 36 åren.
<P>
Herr talman, jag vill verkligen uppmana dig att vidta lämpliga åtgärder för att värna religionsfriheten på EU:s mark.
<SPEAKER ID="198" NAME="Ioannis Kasoulides" AFFILIATION="PPE">
(EN) Herr talman! På juldagen avbröt de turkiska säkerhetsstyrkorna i Rizokarpaso, i den ockuperade delen av Cypern, med våld den julmässa som de få kvarvarande - äldre - kristna firade. Prästerna fördrevs från kyrkan och församlingen uppmanades att lämna kyrkan. Förevändningen var att de hade beviljats ett skriftligt tillstånd för en mässa på söndagen, men att juldagen inföll på en lördag.
<P>
Att kräva skriftligt tillstånd för att hålla mässa är i sig en begränsning av religionsfriheten, för att inte tala om att avbryta en juldagsmässa på grund av småaktig byråkrati - allt detta i en av unionens medlemsstater utfört av ett land som strävar efter att gå med i unionen.
<P>
Enligt Wienöverenskommelsen tilläts 12 000 enklaverade grekcyprioter att leva på Karpasshalvön efter den turkiska invasionen. I dag är de 300. Nu förstår ni varför.
<SPEAKER ID="199" NAME="Alf Svensson" AFFILIATION="PPE">
Herr talman! Jag tror det vore av mycket stort värde att EU från högsta nivå startade en interreligiös dialog. Jag skulle gärna se att EU försökte få Turkiet att stå värd för en sådan dialog. Vi vet alla hur kristna har behandlats runtom i världen, på olika håll i Mellanöstern, kopterna i Egypten, kristna irakier i Irak etc., etc. Vi kan inte, enligt min bestämda uppfattning, bara referera, åhöra och åse detta, utan vi måste göra någonting konkret.
<P>
Det första vi måste göra, enligt mitt sätt att se, är att skapa en dialog. Det vore värdefullt om Turkiet, med den brobyggaranda som trots allt tror jag finns där, fick stå värd för den typen av dialog. Det handlar om judar, om kristna, om muslimer. Låt oss få till stånd en bred interreligiös dialog i EU:s regi.
<SPEAKER ID="200" NAME="Philippe Juvin" AFFILIATION="PPE">
(FR) Herr talman! Kristna i Irak och Egypten uppger att de verkligen lider. Mina damer och herrar, snart kommer det inte längre att finnas några kristna i de områden där kristendomen föddes. Som vi just hörde var 20 procent av befolkningen i Turkiet, ett sekulärt muslimskt land och ett land som knackar på vår dörr, kristna för 100 år sedan. I dag är siffran under 1 procent.
<P>
Händelserna som vi bevittnar breder ut sig som en svallvåg. Den arabiska och muslimska världen trakasserar och fördömer kristna, hindrar dem från att konvertera, bestraffar och dödar dem. Vi ser tydligt att islam håller på att bli en statsreligion. Var och en kan se resultatet - att kristna nu är den mest förföljda religiösa gruppen i världen.
<P>
Om vi försvarar de kristna i Mellanöstern ökar vi våra chanser att kunna motverka den ökande muslimska extremismen. Kristnas närvaro är en balanserande faktor överallt. Därför måste vi försvara dem.
<P>
Jag undrar verkligen vart de försvarare av de mänskliga rättigheterna har tagit vägen som precis som vi gläds över att västvärlden är sekulariserad och pluralistisk, och som med motvilja betraktar ett Mellanöstern som sakta men säkert reserveras för en enskild religion.
<SPEAKER ID="201" NAME="Frédéric Daerden" AFFILIATION="S&amp;D">
(FR) Herr talman, mina damer och herrar! Den ungerska regeringen har beslutat att i slutet av 2010 upphöra att ge stöd till det institut för små barn som Emmi Pikler grundat i Budapest.
<P>
Denna ungerska vetenskapskvinna inrättade centret för att utveckla forskningsbaserade undervisningsmetoder för mycket små barn. De positiva effekter som dessa metoder har för barns psykomotoriska utveckling är internationellt erkända. Institut för små barn som baseras på denna modell har spridits runtom i Europa, även till min egen stad i Belgien.
<P>
Det är skamligt att Ungern i slutet av det Europeiska året för bekämpning av fattigdom, i synnerhet barnfattigdom, skickar ut en sådan signal. Beslutet är överraskande med hänsyn till Pikler-institutets internationella inflytande och med tanke på att Ungerns administrativa myndigheter tidigare sagt att de vill att institutet ska drivas vidare. Utan att på något sätt vara partisk undrar jag därför vilka motiv som ligger bakom den ungerska regeringens beslut.
<SPEAKER ID="202" NAME="Ramon Tremosa i Balcells" AFFILIATION="ALDE">
(EN) Herr talman! Jag är bekymrad över avtalet mellan EU och Marocko. Framtiden för jordbrukssektorn i länderna i Europa-Medelhavsområdet kommer att påverkas allvarligt om avtalet förblir som det är nu.
<P>
Vi måste öppna våra gränser och nå ett avtal tillsammans med de europeiska jordbrukssektorerna, inte bakom deras ryggar. Kommissionen har genomfört studier som tydligt visar att länderna i Europa-Medelhavsområdet kommer att påverkas mest negativt av avtalet mellan EU och Marocko.
<P>
Jag skulle inte ratificera avtalet utan att ta med klausuler som rör arbetsmarknaden, den sociala dimensionen och miljön i Marocko. Om vi inte gör något kommer det att bli vår jordbruksverksamhet och livsmedelsindustri som riskerar att bli förlorarna, i synnerhet i länderna i Europa-Medelhavsområdet. Det är dessa frågor jag ville ta upp med er i kväll.
<SPEAKER ID="203" NAME="Constance Le Grip" AFFILIATION="PPE">
(FR) Herr talman! Som flera av våra kolleger vill jag ta upp frågan om förföljelsen av kristna runtom i världen, i synnerhet kristna i Mellanöstern.
<P>
Jag behöver inte påminna er om de fruktansvärda handlingar som nyligen har begåtts. Jag vill än en gång tydligt säga att man genom att försvara kristna i Mellanöstern och runtom i världen och genom att främja religionsfrihet och en mångfald av religiösa övertygelser, även främjar frihet, demokrati och mänskliga rättigheter, som är kärnvärderingarna i det europeiska projektet och som naturligtvis även är universella värderingar - eller åtminstone tycker alla vi här det.
<P>
Det är hög tid att gå från upprördhet, känslor och fördömande, det är dags att gå från ord till handling. Jag uppmanar därför Europeiska unionens myndigheter - unionens höga representant för utrikes frågor och säkerhetspolitik, men även alla ledare och utrikesministrar - att vidta särskilda åtgärder och införa en specifik och konkret handlingsplan för att göra respekten för den religiösa mångfalden och kampen mot alla former av religiösa trakasserier till en prioriterad fråga.
<SPEAKER ID="204" NAME="Tamás Deutsch" AFFILIATION="PPE">
(HU) Herr talman, mina damer och herrar! Fram till maj förra året hade en koalition av socialister och liberaler suttit vid makten i Ungern i åtta år. Under dessa åtta år blev demokratin allt svagare, brotten mot de mänskliga rättigheterna spreds i landet och pressfriheten blev allt mer beskuren. Varken europeiska socialister eller europeiska liberaler hade något att invända mot detta. I maj förra året röstade en stor majoritet av de ungerska medborgarna mot den socialliberala regeringen och röstade i stället, i ett jordskredsval av aldrig tidigare skådat slag i Europa, fram en Fidesz-regering. I slutet av förra året antog denna regering en ny medielag som säkrar pressfriheten. Under dessa förutsättningar attackeras nu Ungern och den ungerska regeringen, som just nu innehar ordförandeskapet, kraftigt. Denna dubbelmoral stämmer inte överens med de europeiska värderingarna, och vi måste ta avstånd från den.
<SPEAKER ID="205" NAME="Sergej Kozlík" AFFILIATION="ALDE">
(SK) Herr talman! För tre år sedan utvidgades Schengenområdet med nya medlemsstater. Vid gränserna mellan de gamla och de nya medlemsstaterna tillämpas dock fortfarande restriktiva åtgärder.
<P>
Ett exempel är gränsövergången Rusovce-Kittsee, en motorvägsövergång mellan Slovakien och Österrike. Där tillämpar den österrikiska sidan hastighetsbegränsningen 30 km/h. Övergången görs fortfarande trängre med hjälp av ett betonghinder.
<P>
Regelbundna hastighetskontroller av förbipasserande fordon är inte ovanliga, inte heller täta poliskontroller av dokument och bagage.
<P>
Ett medlemskap i Schengensamarbetet innebär fri rörlighet för personer och varor. En person ska bara informeras om att han eller hon korsar en gräns mellan två EU-medlemsstater genom en vanlig skylt. Dessa metoder, som inte bara tillämpas av Österrike, utgör en överträdelse av Schengenregelverket och kommissionen bör därför vidta principiella åtgärder.
<SPEAKER ID="206" NAME="Marek Henryk Migalski" AFFILIATION="ECR">
(PL) Herr talman! Tidigare talare har tagit upp diskrimineringen av kristna. Även jag vill tala om en viss form av ogillande som förekommer i vissa europeiska länder. Under de senaste veckorna, i början av det ungerska ordförandeskapet, har många kritiska ord sagts om ungrarna, ord som i många fall har varit ogrundade och orättvisa. Förutom uttalandet från Luxemburgs utrikesminister har andra mycket orättvisa och i min mening kränkande uttalanden gentemot ungrarna kommit från politiker här i parlamentet, inklusive från Martin Schulz. Jag tycker att detta visar på att man delar upp Europeiska unionens medlemsstater i kategorierna ”bättre” och ”sämre”. De bättre är de som har varit med länge nu, och de sämre är de som bara har varit med sedan 2004.
<P>
Denna form av diskriminering måste upphöra, och alla måste vänja sig vid det faktum att de nya medlemsstaterna är fullvärdiga medlemmar i Europeiska unionen - det är särskilt nödvändigt här i parlamentet. Jag vill därför be att man vidtar disciplinära och bestraffande åtgärder mot de personer i parlamentet som tillåter sig att ägna sig åt den här formen av diskriminering.
<SPEAKER ID="207" NAME="Alajos Mészáros" AFFILIATION="PPE">
(HU) Herr talman! Som många andra välkomnar jag Ungerns EU-ordförandeskap. Det gör mig stolt att denna centraleuropeiska medlemsstat är det tredje av de länder som gick med i unionen år 2004 som får möjlighet att inneha denna hedervärda och ansvarsfulla post. Det råder ingen tvekan om att Ungern alltid har legat långt framme i kampen för demokrati. Vem kan ifrågasätta 1956, 1989 eller hösten 2006? Därför är jag ytterst chockerad över den negativa kampanj som vissa politiska krafter har startat mot det nuvarande EU-ordförandeskapet, bland annat under förevändning av den ungerska medielagen. Det är helt uppenbart att det inte handlar om lagstiftning utan om en attack från politiska förlorare. Det är de som försöker splittra den enade europeiska andan. När det gäller Ungerns spår på den kulturhistoriska kartan vill jag bara säga att de som inte vågar se historien klart inte heller kan se framtiden klart. Precis som människorna i Frankrike, Tyskland eller Polen kan tala om sina länders historia kan även folket i Ungern göra det. Jag tycker att det är oansvarigt och farligt att nedvärdera vårt ordförandeland, i synnerhet vid en tidpunkt då behovet av närmare samarbete är större än någonsin.
<SPEAKER ID="208" NAME="Georgios Papanikolaou" AFFILIATION="PPE">
(EL) Herr talman, mina damer och herrar! Grekland är den huvudsakliga porten för olagliga invandrare till hela Europa. Enligt Frontex tar sig 90 procent av de olagliga invandrare som kommer till Europa in via Grekland.
<P>
Grekland står därför inför en enorm kris när det gäller den här frågan. Den grekiska regeringen tillkännagav nyligen sin avsikt att bygga ett stängsel längs sin landgräns mot Turkiet. Man frågar sig om en sådan lösning räcker för att lösa problemet. Naturligtvis gör det inte det. Hur många stängsel vi än bygger och vad vi än gör så behöver vi en global strategi och solidaritet mellan de europeiska länderna. Om vi ska lyckas måste vi först upprätta ett stabilt samarbete med Turkiet, som är det huvudsakliga ursprungslandet, i frågan.
<P>
Vi väntar fortfarande på att ett avtal mellan EU och Turkiet ska undertecknas. Som vi alla vet tar det mellan arton månader och två år att uppnå och därefter tillämpa ett avtal. Låt oss därför tills dess tillämpa det bilaterala avtal som vi har haft med Grekland sedan 2002, precis som flera andra länder i syd har gjort för att lösa problemet.
<SPEAKER ID="209" NAME="Catherine Stihler" AFFILIATION="S&amp;D">
(EN) Herr talman! Nästa vecka kommer människor över hela världen att fira Skottlands nationalpoet, Robert Burns. Som många av er vet är huvudrätten i en Burns-middag haggis.
<P>
I USA finns just nu ett förbud mot import av skotsk haggis, trots att en av tre amerikaner har skotska förfäder och vill prova en äkta skotsk haggis. Vad kan kommissionen och rådet göra i sina transatlantiska samtal för att placera skotsk haggis inte bara på agendan igen utan även på menyn när det gäller traditionella skotska Burns-middagar i USA?
<SPEAKER ID="210" NAME="Sonia Alfano" AFFILIATION="ALDE">
(IT) Herr talman, mina damer och herrar! Den 13 och 14 januari hölls en omröstning på Fiat-fabriken i Mirafiori då både arbetare och tjänstemän ombads att rösta för eller emot rekonstruktionsplanen för fabriken i Turin.
<P>
Planen grundas på ett nytt kollektivavtal som undergräver arbetarnas grundläggande rättigheter när det gäller sjukdom och strejkåtgärder, och till och med lunchrasten under åtta timmars arbetsdag vid löpande bandet. Omröstningen är olaglig eftersom den verkställande direktören, Sergio Marchionne, har hotat arbetarna med att företaget troligen upphör med tillverkningen i Italien och flyttar någon annanstans om avtalet röstas ned.
<P>
Denna skrämseltaktik och ohämmade kapitalism utan hänsyn till regler eller rättigheter stöddes av regeringen och även av en stor del av Demokratiska partiet, ett oppositionsparti som har sina rötter i det italienska kommunistpartiet. De enda fackföreningar som motsatte sig avtalet var det italienska metallarbetarfacket FIOM och den italienska arbetarfackföreningen CGIL, och de kördes bort från fackföreningsrepresentationen.
<P>
Hur som helst röstade bara 54 procent för avtalet i omröstningen. Som ett resultat av avtalet har arbetarnas rättigheter i Italien gått tillbaka flera decennier. EU bör veta om och tänka på detta.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Herr talman! Jag vill ta upp frågan om den oroväckande situationen i våra partnerländer i Medelhavsområdet, och hur situationen kan påverka våra förbindelser och säkerheten och välståndet i regionen.
<P>
I eftermiddags handlade debatten om de allvarliga förändringarna i Tunisien. Det finns en social oro i länder i Maghreb- och Mashreqregionerna, med en förnyad politisk instabilitet i Libanon och det fortsatta dödläget i fredsprocessen. Vi måste ta situationen på största allvar, eftersom Medelhavsländerna är partnerländer och inte bara grannländer.
<P>
Låt mig påminna om att Tunisien sedan 1995 har fått direktstöd på mer än 1 miljard euro förutom statliga räntestöd från Europeiska investeringsbanken, och att vi har anslagit stora medel för direktstöd fram till år 2013.
<P>
Jag vill föreslå något. Vi behöver en seriös multilateral debatt för att kunna få en överblick av våra förbindelser och fundera på vilka perspektiv och förfaranden vi måste följa. Jag vill uppmana EU:s höga representant att lägga fram en integrerad grannskapsplan inom ramen för Unionen för Medelhavet, så att vi tillsammans med partnerländerna kan försöka lösa kriserna.
<SPEAKER ID="212" NAME="Joe Higgins" AFFILIATION="GUE/NGL">
(EN) Herr talman! I december meddelade kommissionens ordförande José Manuel Barroso mig skriftligen att hans möte med president Nursultan Nazarbajev förra oktober skulle bidra till att öka respekten för mänskliga rättigheter i Kazakstan. Samma sak sades när Kazakstan tilldelades ordförandeskapet för Organisationen för säkerhet och samarbete i Europa (Osse) år 2010 och ett stort Osse-toppmöte skulle hållas i Astana i december. Men världens ledare lämnade knappast toppmötet när man tillkännagav att en omröstning skulle hållas i mars om att ställa in presidentvalet år 2012, vilket skulle leda till att Nursultan Nazarbajev behåller makten till år 2020.
<P>
Trakasserierna mot oppositionsmedier och försvarare av de mänskliga rättigheterna ökar. Aktivister från vänsterrörelsen ”Kazakstan 2012” förföljs och fängslas.
<P>
Jag kräver att EU slutar att stödja Nazarbajevs diktatur. De oberoende fackföreningarna och sociala rörelserna i Kazakstan måste få fullt stöd så att de kan leda processen att få ett slut på diktaturen - precis som folket i Tunisien fick slut på Ben Alis diktatur - och få till stånd strukturer så att Kazakstans rikedomar fördelas demokratiskt bland en majoritet.
<SPEAKER ID="213" NAME="Krisztina Morvai" AFFILIATION="NI">
(HU) (talarens mikrofon var avstängd och inledningen av meningen är ohörbar) ... kommissionens extra sammanträde. Ämnet skulle inte ha kunnat vara något annat än den ungerska medielagen. Jag trodde inte mina öron när inflytelserika socialistiska och liberala ledamotskolleger krävde att EU skulle inleda så kallade allvarliga överträdelseförfaranden - den allvarligaste av de tillgängliga sanktionerna - mot Ungern, EU:s nuvarande ordförandeland. Varken denna eller någon annan typ av sanktioner vidtogs mellan 2002 och 2010 när den socialistiska och liberala regimen i Ungern med våld avbröt varenda protest, fängslade hundratals personer, sköt mot människors ögon och orsakade allvarliga skador. Om Europeiska unionen efter allt detta inleder överträdelseförfaranden mot Ungerns nuvarande regering och den ungerska staten kommer det i slutändan att öppna ögonen på dem som någonsin har haft några illusioner när det gäller Europeiska unionens inställning gentemot Ungern, och jag tror att den ungerska nationen då kommer att kräva vårt utträde ur EU och att vissa andra kommer att följa vårt exempel.
<SPEAKER ID="214" NAME="Antigoni Papadopoulou" AFFILIATION="S&amp;D">
(EN) Herr talman! Även jag vill ta upp frågan om respekt för religionsfriheten för alla, utan diskriminering, eftersom detta är en grundläggande mänsklig rättighet.
<P>
Den mänskliga rättigheten kränktes i mitt land för de få kvarvarande kristna som deltog vid julmässan i kyrkan Agios Synesios i den ockuperade byn Rizokarpaso.
<P>
Den turkiska ockupationsmaktens så kallade polis gick in i kyrkan och tvingade prästen att avsluta juldagsmässan, och tvingade därefter de enklaverade grekcyprioter som deltog i mässan att lämna kyrkan.
<P>
Europaparlamentet måste tydligt fördöma sådana gärningar, som avslöjar hur otäck och förtryckande den turkiska ockupationen av den norra delen av Cypern är, som strider mot europeisk lag och mänskliga rättigheter och mot tredje Wienavtalet från 1975.
<P>
EU måste hindra Turkiet och dess underlydande lokala administration i den ockuperade delen av Cypern från att begå ytterligare kränkningar och från att fortsätta den etniska rensningen av de kvarvarande 300 kristna grekcyprioterna.
<SPEAKER ID="215" NAME="Seán Kelly" AFFILIATION="PPE">
(EN) Herr talman! Direktivet om kosttillskott antogs år 2002 men har ännu, nästan nio år senare, inte införts fullt ut. Kommissionen har ännu inte tagit fram det förslag för att harmonisera de maximala mängderna vitaminer och mineraler som får ingå i kosttillskott enligt direktivet. Detta innebär att företag måste tillverka flera olika produktformuleringar för att följa olika nationella lagar. Det är både dyrt och orättvist, i synnerhet eftersom en vetenskaplig modell för att ange de maximala mängderna finns tillgänglig. Detta angav kommissionen själv i en rapport från år 2006.
<P>
Man frågar sig då varför förslaget inte har tagits fram? Kanske, för att citera Robert Burns, som någon nämnde för en stund sedan, ”de skönaste planer, de må vara uppgjorda av möss eller människor eller kommissionen, går ofta om intet”. Detta måste göras mycket snart, eftersom syftet med EU:s lagstiftning är att göra det lättare för företag att konkurrera på den inre marknaden med hjälp av standardiserade krav. Ju tidigare det sker desto bättre. Jag vill uppmana kommissionen att sätta fart.
<SPEAKER ID="216" NAME="Iliana Ivanova" AFFILIATION="PPE">
(BG) Herr talman, mina damer och herrar! Allmänheten i Bulgarien kunde nyligen ta del av en serie publikationer om användandet av speciell övervakningsutrustning för att avlyssna personer på höga regeringsposter. Det är fortfarande okänt vem som avslöjade informationen, var den kom ifrån och om den är sann, och ingen har tagit ansvar för publiceringen.
<P>
Regeringens tydligt uttryckta önskan om reformer och kampen mot organiserad brottslighet, dess ovilja mot att den tidigare statssäkerhetstjänsten ska ha inflytande över den, och det faktum att Bulgarien i år kommer att hålla president- och lokalval, var det som utlöste kampanjen som skapade spänningar och misstro mot maktinnehavarna. De enda kretsar som skulle välkomna denna situation är de som fostrats och dragit fördel av den otydliga linjen mellan brottslighet och stat. Nu vill de hämnas för att deras intressen har skadats.
<P>
Jag kan försäkra er om att Bulgarien styrs av rättsregler, att metoder av detta slag endast används inom lagens gränser av myndigheter, och att den styrande koalitionen kommer att fortsätta sitt reformarbete och inte tillåta olagliga intressen att undergräva kampen mot brottsligheten.
<SPEAKER ID="217" NAME="Stanimir Ilchev" AFFILIATION="ALDE">
(BG) Herr talman! Under de senaste månaderna har den ökande användningen av speciella övervakningsmetoder skapat en ökad oro i Bulgarien. Det finns dock en annan aspekt av problemet: avlyssning håller på att bli en fixering bland vissa politiker och i de övre skikten i dagens specialtjänst.
<P>
Kampen mot brottslighet har inte blivit mer effektiv. Den spirande paranoian när det gäller användning av sådan avlyssning är än mer oacceptabel. Vi vet inte vilka som har satt igång dessa hejdlösheter. De kan vara personer från säkerhetssektorn eller deras tidigare kolleger, eller underjordiska nätverk vars syfte är att destabilisera situationen. Innehållet i inspelade samtal cirkulerar på något mystiskt sätt i medierna. Bulgariens premiärminister förekom i ett av de inspelade samtalen. Det som sades var komprometterande, men han hävdar att samtalet var manipulerat.
<P>
Utöver dessa otrevliga fakta finns en känsla bland de bulgariska medborgarna att deras institutioner inte fungerar korrekt och att de mänskliga rättigheterna allvarligt urholkas. Därför behöver Bulgarien som nytillträdd EU-medlem hjälp med att omstrukturera sin säkerhetstjänst.
<SPEAKER ID="218" NAME="Talmannen">
Punkten är härmed avslutad.
