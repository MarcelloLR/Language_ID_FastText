<CHAPTER ID="006-01">
1. Val av ombudsmannen (omröstning)
<SPEAKER ID="104" NAME="Margot Wallström" LANGUAGE="EN">
Herr talman! Till att börja med vill jag gratulera Nikiforos Diamandouros till hans utnämning till ombudsman.
<P>
Som påpekades i hans rapport från förra året handlar det viktigaste arbetet om att stärka medborgarnas förtroende för EU. Det kan vi alla hålla med om. Vi kan alla bidra till detta viktiga arbete, både som institutioner och som enskilda personer.
<P>
Kommissionen och ombudsmannen har alltid haft en mycket god och konstruktiv relation. Jag tror att vårt samarbete har blivit ännu smidigare och mer produktivt.
<P>
Genom sina undersökningar har ombudsmannen och hans medarbetare gjort mycket för att bidra till och stärka en tjänstekultur inom kommissionen. Viktiga lärdomar har dragits av den kritik vi har fått, och vi ser även en ökad vilja att nå samförståndslösningar. Denna utveckling bör fortsätta. Jag vet att kommissionen kommer att fortsätta att noga följa ombudsmannens verksamhet och välkomnar hans förslag.
<P>
De kommande åren kommer att bli intressanta och utmanande för ombudsmannen. Jag tänker naturligtvis på de nya möjligheter som Lissabonfördraget ger. Som ni vet är rätten till god förvaltning inskriven i stadgan om de grundläggande rättigheterna.
<P>
Jag är säker på att ombudsmannen i ännu högre grad kommer att bidra till att stärka demokratin i Europa. Redskapen är öppenhet och institutioner som präglas av serviceanda. Vi har alla ett ansvar att stödja honom i detta arbete.
<P>
Jag gratulerar er än en gång till er utnämning och önskar er lycka till med de mycket viktiga uppgifter som vi alla har framför oss.
