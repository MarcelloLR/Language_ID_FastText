<CHAPTER ID="002">
Uttalanden av talmannen
<SPEAKER ID="006" NAME="Talmannen">
Till att börja med vill jag ge er lite information. För det första uppmärksammas i dag den sjätte internationella dagen mot homofobi i EU. För precis 20 år sedan strök Världshälsoorganisationen homosexualitet från den internationella sjukdomsklassificeringen. Europeiska unionen bekämpar diskriminering på alla fronter. Där ingår även homofobi. Skyldigheten att skydda diskriminerade personer är inskriven i våra viktigaste rättsakter - i fördraget och i stadgan om de grundläggande rättigheterna som man hänvisar till i fördraget.
<P>
För det andra har vi den här månaden firat 60-årsdagen för Schumanförklaringen, och den 8 och 9 maj höll parlamentet Öppet hus i Bryssel och Strasbourg. Besökarna fick se parlamentets arbete på nära håll och lära sig om vårt dagliga arbete. Byggnaderna var öppna för alla medborgare. Totalt besökte över 33 000 EU-medborgare parlamentet i Bryssel och Strasbourg. Vi har även hållit ett möte i kammaren med 800 ungdomar från alla EU-länder. Tillsammans med elva parlamentsledamöter talade jag med ungdomarna och diskuterade ämnen som rör unionen.
<P>
För det tredje hade jag förra veckan, den 11 maj, den stora äran att få presentera Europeiska Karlspriset för ungdomar i Aachen. Första platsen gick till projektet ”Train for Europe” från Tyskland. Andra platsen gick till ett projekt från Irland och tredje platsen till ett projekt från Bulgarien. Ungdomar från alla EU-länder deltog i tävlingen. Det tyska projektet bestod av representanter från 21 europeiska länder, och 24 yrkesskolor deltog i arbetet med att formge och bygga tåget. Två dagar efter ungdomspriset tog Polens premiärminister Donald Tusk emot Karlspriset som delades ut den 13 maj, också det i Aachen.
<P>
För det fjärde deltog jag förra veckan i konferensen för talmän i EU-ländernas parlament i Stockholm. Talmän från alla de 40 nationella parlamenten fanns representerade. Vi talade om framtida samarbete och även om det kommande belgiska ordförandeskapet. Konferensen anordnades av våra vänner från det svenska parlamentet och även från det spanska parlamentet, som för närvarande innehar ordförandeskapet i EU. Vi ska bland annat hålla regelbundna möten i parlamentarikerkommittéer och även gemensamma möten i de europeiska nationella parlamenten.
<P>
Jag vill också framföra mina varmaste lyckönskningar och gratulationer. Två EU-medlemsstater - Storbritannien och Ungern - har nya regeringar. Vi önskar dem stabilitet. Inom EU har vi ett stort behov av stabila regeringar. De behövs bland annat för att möjliggöra snabba beslut. Vi representerar EU:s unionsmetod, men det är mycket viktigt för oss att samarbeta med regeringarna, så att EU:s verksamhet blir effektiv och EU blir effektivt för medborgarna.
