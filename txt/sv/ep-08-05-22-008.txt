<CHAPTER ID="008">
Uttalande av ordförandeskapet
<SPEAKER ID="905" NAME="Talmannen">
Som svar på ett förslag från arbetsgruppen för Mellanöstern har talmanskonferensen bett mig att göra ett uttalande om Libanon.
<P>
Europaparlamentet har med djup oro följt den senaste politiska utvecklingen i Libanon, där framstegen tycks ha stagnerat och våld och blodspillan har blivit allt mer förhärskande.
<P>
Det är därför med en djup känsla av lättnad och optimism som vi välkomnar den omfattande och grundläggande överenskommelse som har slutits i Doha av de libanesiska ledarna vid en tidpunkt då Europaparlamentet håller på att anta en resolution om Libanon. Det finns en kompromisstext, som inom kort kommer att läggas fram för omröstning, med Gérard Onesta som talman.
<P>
Detta betydelsefulla politiska genombrott, som har uppnåtts genom skicklig och effektiv medling av Arabförbundet och särskilt av Qatars regering, banar väg för att general Michel Suleiman ska kunna väljas till Libanons president under de närmaste dagarna, att en nationell enhetsregering ska kunna bildas och att en förbättrad vallag ska kunna antas.
<P>
I syfte att få en gynnsam reaktion från grannstaterna och andra berörda länder uppmanar Europaparlamentet alla parter att tillämpa överenskommelsen till fullo. Vi understryker ånyo vårt osvikliga stöd till legitima konstitutionellt inrättade politiska institutioner i Libanon och Libanons väpnade styrkor och till deras ansträngningar att garantera stabilitet, suveränitet och territoriell integritet för Libanon.
<P>
Vi ser fram emot att återuppta interparlamentariska förbindelser med våra libanesiska motparter, med ett libanesiskt parlament som sammanträder regelbundet, utövar sina demokratiska rättigheter och fullgör sina demokratiska skyldigheter.
<P>
(Applåder)
