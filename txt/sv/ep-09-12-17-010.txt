<CHAPTER ID="010">
Justering av protokollet från föregående sammanträde
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Herr talman! Jag har en ordningsfråga. I förmiddags genomförde vi en omröstning här för att motivera förhandlingarna mellan Europeiska unionen och Marocko. Nyss kom ett dokument från kommissionen som är daterat i dag, där det meddelas att förhandlingarna mellan EU och Marocko om livsmedels- och fiskerisektorn gör framsteg. Därför skulle jag vilja veta om det var dessa förhandlingar som ordföranden för gruppen Progressiva förbundet av socialdemokrater i Europaparlamentet i förmiddags hänvisade till när han använde förhandlingarna som ett argument för att i dagens föredragningslista stryka punkten om Aminatou Haidar, Västsaharaaktivisten som har hungerstrejkat i 32 dagar och som just nu befinner sig i ett livshotande tillstånd. Detta är i så fall en punkt som måste klarläggas ordentligt eftersom det som hände här på förmiddagen är oacceptabelt.
<SPEAKER ID="205" NAME="Talmannen">
Tack, fru Figueiredo! Tyvärr kan jag inte ge er något svar eftersom jag själv inte längre kommer ihåg vad gruppens ordförande sade tidigare i dag.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Herr talman! Två punkter drogs tillbaka från föredragningslistan på förmiddagen. Jag vill höra mig för om den resolution som parlamentsgrupperna enades om. Skulle ni kunna klargöra enligt vilken artikel i arbetsordningen frågan togs upp och en omedelbar omröstning genomfördes om att ta dra tillbaka en punkt från föredragningslistan som vi skulle debattera i eftermiddag?
<P>
Jag anser att detta är en viktig fråga och att det är mycket angeläget att de ledamöter i kammaren som är närvarande i dag får korrekt information.
<SPEAKER ID="207" NAME="Talmannen">
Fru Bilbao Barandica! Detta gällde en ordningsfråga enligt bestämmelserna i artikel 140 i arbetsordningen som medger att föredragningslistan ändras. Jag beklagar att jag nu endast kan tillåta ordningsfrågor. Vi kommer inte att återuppta den här debatten. Jag vill påpeka att jag omedelbart kommer att avbryta den talare som försöker inleda debatten igen.
<SPEAKER ID="208" NAME="Willy Meyer" AFFILIATION="GUE/NGL">
(ES) Herr talman! Enligt artikel 177 i arbetsordningen kan en politisk grupp eller minst 40 ledamöter begära att en debatt skjuts upp. Det var vad som på ett mycket ovanligt sätt hände på förmiddagen. Faktum är att det i arbetsordningen fastslås att talmannen ska informeras minst 24 timmar i förväg om en begäran om att skjuta upp en debatt. Talmannen ska sedan omgående informera parlamentet.
<P>
Jag vill fråga om detta förfarande följdes eftersom den aktuella situationen är mycket ovanlig: Detta är första gången som Europaparlamentet har hindrats från att debattera en resolution som alla parlamentsgrupper enats om som svar på en ytterst allvarlig situation, nämligen den som Aminatou Haidar befinner sig i. Jag vill därför veta om detta förfarande följdes. Om så inte skedde bör resolutionen omedelbart debatteras. Den resolution som alla parlamentsgrupper enats om måste återvinnas och tas upp till omröstning.
<SPEAKER ID="209" NAME="Talmannen">
Finns det några andra ordningsfrågor?
<SPEAKER ID="210" NAME="Cristian Dan Preda" AFFILIATION="PPE">
(RO) Jag ville bara säga att under tiden har Martin Schulz kommit till kammaren, och det skulle glädja oss om han kunde svara på den fråga som ställdes av vår kollega i början när han var frånvarande.
<P>
(Applåder)
<SPEAKER ID="211" NAME="Talmannen">
Herr Preda! Det var en mycket kort fråga, men det var inte en ordningsfråga.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Herr talman! Vi vill också åberopa artikel 177 i arbetsordningen. Med hänsyn till den artikeln kan vi inte förstå hur en punkt kan dras tillbaka från föredragningslistan såvida det inte görs före den aktuella debatten eller omröstningen.
<P>
Följaktligen anser även vi att arbetsordningen inte har tillämpats korrekt. Vi uppmanar därför talmannen att lösa frågan.
<SPEAKER ID="213" NAME="Talmannen">
Eftersom frågan gäller den här punkten ska det bli mig ett nöje att kunna ge er ett svar. Enligt bestämmelserna i artikel 140.2 i arbetsordningen kan föredragningslistan ändras under vissa omständigheter, däribland ”på förslag av talmannen”. En ordningsfråga togs upp av en gruppordförande och talmannen samtyckte till att ta upp den till omröstning. Detta är i överensstämmelse med arbetsordningen.
<SPEAKER ID="214" NAME="Charles Tannock" AFFILIATION="ECR">
(EN) Herr talman! En ordningsfråga rörande min begäran för min grupp, ECR-gruppen, att skjuta upp den omröstning som Martin Schulz begärde till kl. 15.00 för att ge oss tillräckligt med tid att förstå vad det var frågan om. Min begäran togs inte upp till omröstning. Talmannen lade bara fram Martin Schulz förslag i plenum och lade inte fram min begäran om att skjuta upp omröstningen för att ge oss två eller tre timmar för att lugna ner oss och ta reda på fakta. Jag protesterar mot att min begäran inte lades fram i plenum.
<SPEAKER ID="215" NAME="Talmannen">
Herr Tannock! Den ordningsfråga som Martin Schulz tog upp är den ordningsfråga som behandlas. Er ordningsfråga är därför överflödig.
<SPEAKER ID="216" NAME="Francisco Sosa Wagner" AFFILIATION="NI">
(ES) Herr talman! Jag vill poängtera vad Willy Meyer sade. Jag ska fatta mig kort. Ett stort antal ledamöter, en stor del av dem som är närvarande här i kammaren, blev mycket förvånade över händelseförloppet kring förmiddagens förslag. Detta röstades igenom helt överraskande och på ett sätt som antyder att det inte stämmer överens med andan i gällande bestämmelser och inte i är enlighet med dem.
<SPEAKER ID="217" NAME="Talmannen">
Jag har förklarat min tolkning av arbetsordningen för er. Således är förfarandet i överensstämmelse med arbetsordningen. Jag kan inte acceptera andra nya ordningsfrågor. Jag vill be er att visa fördragsamhet. Vi har två viktiga punkter till. Herr Salafranca! Om ni har en ordningsfråga, var så god. Men jag måste säga er att jag kommer att avbryta er om det inte är fallet.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Herr talman! Detta är faktiskt en ordningsfråga. I förmiddags anhöll ordföranden för gruppen Progressiva förbundet av socialdemokrater i Europaparlamentet om att ett gemensamt resolutionsförslag skulle dras tillbaka från föredragningslistan. Detta är ett beslut som inte förekommit tidigare och det fördes fram starka argument för det, nämligen att Aminatou Haidars liv skulle sättas på spel.
<P>
Av hänsyn till detta och mot bakgrund av de synpunkter som framfördes av Martin Schulz ville min grupp inte äventyra situationen.
<P>
Men som jag ser det finns det ingen anledning till att ett uttalande från parlamentet skulle sätta Aminatou Haidars liv på spel. I synnerhet kan jag inte förstå varför det skulle vara nödvändigt att agera i strid mot arbetsordningen.
<P>
Herr talman! I artikel 177 fastställs det uttryckligen att förslag ska göras 24 timmar i förväg och före debatten.
<P>
(Talmannen avbröt talaren.)
<SPEAKER ID="219" NAME="Talmannen">
Herr Salafranca! Jag ber så mycket om ursäkt, men det är inte längre möjligt för oss att undersöka vilka motiv parlamentsledamöter hade tidigare i dag. Frågan om vilken information som har kommit i eftermiddag är inte längre ett ämne på dagens föredragningslista. Jag kommer därför att återvända till föredragningslistan.
<P>
(Protokollet från föregående sammanträde justerades.)
<SPEAKER ID="221" NAME="Bernd Posselt" AFFILIATION="PPE">
(DE) Herr talman! Jag anser att artikel 140 inte är tillämplig på det skyndsamma förfarandet och jag vill därför be er att låta det utskott som har ansvar för arbetsordningen undersöka detta eftersom det skulle kunna skapa ett farligt prejudikat.
<SPEAKER ID="222" NAME="Talmannen">
Jag tar gärna emot detta förslag, men det var inte heller en ordningsfråga.
