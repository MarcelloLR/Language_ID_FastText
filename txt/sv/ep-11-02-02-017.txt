<CHAPTER ID="017">
Utnämning av ESA:s högre chefer (debatt)
<SPEAKER ID="227" NAME="Talmannen">
Nästa punkt är rådets och kommissionens uttalanden om utnämning av ESA:s högre chefer.
<SPEAKER ID="228" NAME="Enikő Győri">
rådets ordförande. - (EN) Jag vill tacka kommissionsledamoten och ledamöterna - mina före detta kolleger - för att jag för rådet får möjlighet att kommentera förfarandet för utnämning av ordförande och verkställande direktörer för de nya europeiska tillsynsmyndigheterna (ESA) och principerna som bör leda dem i deras arbete.
<P>
I förordningarna om de europeiska tillsynsmyndigheterna, som vi antog för mindre än tre månader sedan, tilldelas rådet ingen särskild funktion vid utnämningen av ordförande och verkställande direktör för varje europeisk tillsynsmyndighet. Det görs av respektive tillsynsstyrelse.
<P>
I enlighet med förordningarna om de europeiska tillsynsmyndigheterna utnämns därför ordföranden för varje europeisk tillsynsmyndighet av tillsynsstyrelsen. I förordningarna om de europeiska tillsynsmyndigheterna fastställs också en viktig roll för Europaparlamentet, som får invända mot utnämningen av de högre tjänstemännen och skilja en ordförande från sitt uppdrag efter beslut av tillsynsstyrelsen.
<P>
Var står då rådet i denna fråga? Som medlagstiftare har rådet kommit överens med Europaparlamentet om att i förordningarna infoga bestämmelser som ser till att ledamöter i tillsynsstyrelsen - förvaltningsstyrelsen - ordförande och verkställande direktörer för varje europeisk tillsynsmyndighet skyddas av och är bundna till strikt oberoende för att handla uteslutande i EU:s intressen.
<P>
Jag ska inte återge bestämmelserna i förordningarna fullständigt, särskilt artiklarna 42, 46, 49 och 52, men andan är tydlig. Varken de röstberättigade ledamöterna i tillsynsstyrelsen, ordföranden eller den verkställande direktören får varken efterfråga eller ta emot instruktioner från unionens institutioner eller organ, någon regering i en medlemsstat eller något annat offentligt eller privat organ. Dessa får i sin tur inte försöka påverka hur ordföranden eller den verkställande direktören utför sina uppgifter.
<P>
I förordningarna om de europeiska tillsynsmyndigheterna fastställdes tjänsteföreskrifter för tjänstemän, som EU-institutionerna antog. De innehåller också ett antal viktiga bestämmelser för att se till att ordföranden och den verkställande direktören för varje myndighet utses så objektivt som möjligt och endast utifrån de kriterier som anges i artiklarna 48 och 51 i förordningarna.
<P>
Utöver erfarenhet i ledande ställning enligt den verkställande direktörens profil, noterar jag att i båda artiklarna anges som kriterier ”meriter, färdigheter, kunskaper om finansinstitut och finansmarknader och [...] erfarenheter med relevans för finansiell tillsyn och reglering”.
<P>
När det gäller finansieringen ställde rådet höga krav på de europeiska tillsynsmyndigheterna när förordningarna antogs och jag är övertygad om att också Europaparlamentet gjorde det. Nu åligger det båda institutionerna - i egenskap av budgetmyndigheter - att se till att ambitionerna överförs till lämpliga anslag varje år, utifrån kommissionens budgetförslag.
<P>
Ordförandeskapet lägger också stor vikt vid att alla medlemsstater fullföljer sina skyldigheter gentemot de nya myndigheterna. För rådet, som är medlagstiftare, är det mycket viktigt att alla bestämmelser i förordningen genomförs fullt ut och på ett trovärdigt sätt. Vi förväntar oss att Europeiska kommissionen, som är fördragens väktare, ser till att det faktiskt blir så.
<P>
Ledamöterna är säkert medvetna om att kommissionen enligt skäl 55 i förordningen ansvarar för att upprätta en slutlista över kandidaterna, i syfte att styra förfarandet för att utse varje myndighets första ordförande. Europaparlamentet och rådet kom överens om detta inledande förfarande när förordningarna antogs.
<P>
Jag hoppas att ordförandena nu kommer att kunna inleda sitt arbete. Det är av största vikt att de nya myndigheterna inrättas och kommer igång så snart som möjligt. De utgör en väsentlig del av EU:s svar på den finansiella krisens utmaningar. Vi har inte råd att vänta och jag är övertygad om att jag kan räkna med Europaparlamentets fulla stöd för att se till att de nya myndigheterna inrättas och inleder sitt arbete på ett smidigt sätt.
<P>
Det goda samarbetet mellan Europaparlamentet och rådet medförde att EU nu har en helt ny struktur för sin tillsynsmyndighet. Vi har ett gemensamt ansvar för att se till att de europeiska tillsynsmyndigheterna inleder sitt arbete så snart som möjligt.
<P>
Som företrädare för ett ordförandeskap som står på god fot med Europaparlamentet är jag helt engagerad i ett harmoniskt arbete med Europaparlamentet, som jag också hoppas kunna samarbeta med på ett förtroendefullt sätt.
<SPEAKER ID="229" NAME="Michel Barnier">
ledamot av kommissionen. - (FR) Herr talman, fru minister, mina damer och herrar! Sedan den 1 januari har Europeiska unionen haft ett nytt tillsynssystem för finanssektorn.
<P>
Systemet kommer, i kombination med att regleringen av marknaderna och de finansiella aktörerna ska reformeras i grunden, att öka den finansiella stabiliteten i unionen och på så sätt bidra till att öka möjligheterna och utgöra en stabil grund för finansbranschen, som ju är oerhört viktig i våra länder.
<P>
Jag vill börja med att gratulera Europaparlamentet till den viktiga roll det har haft i detta arbete under flera år. Att vi nu har ett mer effektivt tillsynssystem för finanssektorn och har lärt oss av krisen inom denna och andra branscher kan till stor del tillskrivas Europaparlamentet.
<P>
Vi närmar oss nu de sista stegen i arbetet med att inrätta de tre europeiska tillsynsmyndigheterna och kommer att under de närmaste dagarna utnämna ordförandena och de verkställande direktörerna för dessa. Mina damer och herrar, dessa utnämningar har genomförts helt öppet och helt i enlighet med de förordningar som tillämpades för att inrätta myndigheterna, samt andra bestämmelser som rör utnämning av cheferna för unionens tillsynsorgan.
<P>
Vi fick in ungefär 275 ansökningar till de sex befattningar jag just talat om. De granskades alla noggrant och objektivt. Alla berörda parter, Europaparlamentet, tillsynsstyrelsen och kommissionen själv, höll sig strikt till sina respektive tilldelade roller. Även i framtiden kommer vi att se till att processen är öppen och ordentligt planerad, så att utskottet för ekonomi och valutafrågor i Europaparlamentet kan utföra sin mycket viktiga uppgift så bra som möjligt.
<P>
Parlamentet har ställt och ställer fortfarande stora krav på dessa myndigheter, vilket jag tycker att man har rätt till. Det ställer krav som jag kan förstå. Precis som parlamentet anser kommissionen att ordförandena och de verkställande direktörerna för dessa myndigheter måste väljas utifrån sina meriter, sin erfarenhet, sitt oberoende, sitt engagemang för Europa och sin kunskap om frågor som rör tillsyn och reglering av finansmarknaderna. Mina damer och herrar, det är i en sådan anda som urvalet bland de inkomna ansökningarna har skett.
<P>
Eftersom parlamentet och rådet i artikel 68 i förordningen om inrättande av dessa myndigheter har beslutat att ordförandena och de verkställande direktörerna ska omfattas av de föreskrifter som gäller för personal vid unionens institutioner har kommissionen sett till att så sker och att förordningen följs både på detta och på andra områden.
<P>
Mina damer och herrar, ni har uttryckt vissa tvivel när det gäller ersättning till och övre åldersbegränsningar för dessa myndigheters högre chefer. Här har vi utforskat alla vägar för att skapa en så hög grad av flexibilitet som möjligt, och frågan kan vid behov utredas igen vid översynen av hur dessa myndigheter fungerar, som är planerat till slutet av 2013.
<P>
Jag stöder även parlamentets avsikt att uppnå en optimal könsfördelning i myndigheternas högsta ledning. I det förberedande urvalet tillämpade kommissionen strikt principen om lika möjligheter utifrån de ansökningar som inkom. I den senaste processen för utnämning av verkställande direktörer, som pågår och ännu inte är avslutad, noterar jag att två mycket kompetenta kvinnor tävlar om posten som verkställande direktör.
<P>
Jag håller helt med parlamentet om att vi behöver starka myndigheter som är oberoende av politiskt eller annat inflytande. Ordförande, verkställande direktörer och ledamöter med rösträtt i de olika styrelserna måste vara helt oberoende och endast verka för unionens bästa. Parlamentet och rådet har fullt ut tillämpat denna princip i förordningen om inrättande av myndigheterna, i synnerhet i artiklarna 42, 46, 49 och 52, som minister Enikő Győri just hänvisade till.
<P>
Kommissionen, som väktare av EU:s lagstiftning, kommer helt och fullt att uppfylla sina skyldigheter för att se till att dessa artiklar följs fullt ut. Jag vill tillägga att kommissionen kommer att delta i myndigheternas tillsynsorgan och hålla ett vakande öga för att se till att alla beslut som fattas är i unionens intresse.
<P>
När det gäller sammansättningen av tillsynsstyrelsen har kommissionen redan betonat att det är juridiskt nödvändigt och politiskt viktigt att se till att dessa styrelser utgörs av cheferna för de behöriga nationella myndigheterna. Jag har personligen skrivit till myndigheterna för att klargöra detta där så behövdes. Vissa nationella myndigheter har sedan dess ändrat sin representation. Andra måste fortfarande göra detta. Ni kan vara säkra på att kommissionen kommer att följa detta mycket noggrant och vara helt orubblig.
<P>
Sammansättningen av myndigheternas styrelser måste helt ta hänsyn till era och lagstiftarens önskemål, och jag kommer personligen att se till att cheferna för de nationella myndigheterna verkligen är närvarande minst, jag upprepar, minst två gånger om året i enlighet med artikel 40 i förordningen om inrättande av dessa myndigheter.
<P>
Slutligen, mina damer och herrar, stödjer jag parlamentets avsikt att se till att dessa myndigheter får de ekonomiska och personalmässiga resurser som krävs för att de ska kunna utföra sitt arbete på ett trovärdigt sätt. Budgetmyndigheten kan räkna med tekniskt stöd från kommissionen för att se till att det ansvar som myndigheterna har tilldelats stämmer överens med de resurser som de tilldelats för att kunna utföra sitt arbete.
<P>
Herr talman, mina damer och herrar, det är nu avgörande att arbetet med att utnämna och tillsätta ordförandena och de verkställande direktörerna för dessa myndigheter slutförs på ett framgångsrikt sätt. Myndigheterna måste få börja jobba. Jag kan lova att jag varje dag får bevis på hur användbara de nya myndigheterna är, eftersom vi samråder med dem nästan dagligen.
<P>
De arbetsuppgifter som myndigheterna måste utföra i samarbete med Europeiska systemrisknämnden är ytterst viktiga. Vi ville att de skulle vara i full drift från den 1 januari. Nu har var och en av oss ansvar för att utifrån vår egen roll låta dem utföra sitt arbete snabbt och på bästa möjliga sätt. För att kunna göra det behöver de fullt stöd från era institutioner.
<P>
Jag vill än en gång bekräfta att kommissionen å sin sida kommer att se till att lagstiftarens avsikt respekteras fullt ut och att dessa myndigheter uteslutande och enbart arbetar för Europeiska unionens bästa.
<SPEAKER ID="231" NAME="Jean-Paul Gauzès" LANGUAGE="FR">
Fru talman, fru Győri, herr Barnier! Debatten är just nu inte en rättslig debatt utan en verkligt politisk debatt. Den handlar om den framtida finansregleringen i Europa. Det är kulmen på en aspekt av det arbete som parlamentet har gjort i samarbete med rådet under ledning av kommissionen. Jag ska därför vara mycket tydlig.
<P>
För oss handlar det inte om någon sorts revolution eller om att visa våra muskler för skojs skull. Det handlar om att se till att den anda som rådde över avtalen mellan rådet och parlamentet verkligen respekteras. Det är inte en lektion i juridik. Texterna spelar ingen roll. Vi känner till dem. Det som spelar någon roll är sättet som dessa texter kommer att verkställas. I detta avseende vill jag tacka kommissionsledamoten för att han har talat klarspråk.
<P>
Vi har aldrig haft för avsikt att ifrågasätta kommissionen, och det som kommissionsledamoten säger ligger helt i linje med parlamentets önskemål. Vi talar här om en politisk handling som består av att man säger: ”Institutionerna har inrättats, så vi måste ge dem konkreta resurser så att de kan fungera väl.”.
<P>
Jag tror dock att vi inte bara hyser tvivel om utan även misstänksamhet mot det sätt på vilket dessa bestämmelser har tillämpats i vissa medlemsstater, i de länder som vill riva upp den europeiska tillsynen och förhindra finansreglering på europeisk nivå. Det är det vi motsätter oss, eftersom vi tror att vi, om så hade varit fallet, skulle ha blivit lurade i förhandlingarna om tillsyn. Förhandlingarna var långa och svåra. Alla fick göra kompromisser. Det belgiska ordförandeskapet har gjort ett anmärkningsvärt arbete och kommissionsledamoten uppvisade en fantastisk handlingskraft. I dag finns risk för att vi får institutioner som inte har någon verklig makt: på grund av de rekryterade medarbetarnas låga status, på grund av det faktum att medlemsstaterna inte har valt de bästa, och kanske på grund av att lönerna inte var attraktiva.
<P>
Hur som helst behöver parlamentet i dag ett konkret svar. Fru minister, trots den vänskap jag känner för dig efter att ha suttit på samma bänk, i samma grupp och i samma utskott som du, måste jag säga att den skrivelse som jag har tagit del av och som jag bara anser är ett första utkast, är bristfällig.
<P>
Jag vill ge dig gruppen för Europeiska folkpartiets (kristdemokrater) svar. Det är enkelt. Du säger på rådets vägnar att du helt stöder det som kommissionsledamoten just sade. För oss räcker detta. Kommissionsledamotens uttalande är precist. Det tar upp problemen med personalmässiga och finansiella resurser. I din skrivelse måste stå: ”Vi håller med om praktiskt taget allt kommissionsledamoten har sagt”. Fru Győri, detta är mycket viktigt.
<P>
Vi håller med om praktiskt taget allt kommissionsledamoten har sagt i kammaren i kväll.
<SPEAKER ID="232" NAME="Udo Bullmann" LANGUAGE="DE">
Fru talman, mina damer och herrar! Varför är vi här? Michel Barnier sade att vi är här för att Europaparlamentet framgångsrikt har inrättat europeiska tillsynsmyndigheter som är värda sitt namn. Det ingick inte i rådets program. Det ingick inte i medlemsstaternas program. Även kommissionen hyste tvivel om hur länge vi faktiskt skulle hålla ut vid inrättandet av denna nya institution. Rådet kommer att förstå - det måste förstå - och även kommissionen, kanske av sig själv, varför vi tvekar.
<P>
Nej, detta europaparlament - och detta är något jag anser gäller alla partigrupper, inte bara socialdemokraterna - kommer inte att tillåta att man spelar nationella spel som urholkar de nya tillsynsmyndigheternas makt. Därför är vi naturligtvis intresserade av hur medarbetarna rekryteras. Det är vår rätt, och vi måste bli konsulterade.
<P>
Detta är en av två oroväckande saker. Vi får listor på individer, och vi får listor som, när vi läser dem, inte ger oss någon information om huruvida man har tillämpat ett könskriterium eller inte. Vi får förslag på kandidater, och när vi går igenom dem - och detta säger jag med tillbörlig respekt för alla berörda - ser vi inte en enda som vi tror inte skulle kunna göra ett godkänt jobb. Alla är uppenbart bra personer som redan har visat i sitt arbete att de kan göra ett bra jobb, men de personer som har presenterats för oss är inte de personer som, utifrån den auktoritet som de kan ha visat i sitt tidigare arbete, verkligen kan berätta för de nationella tillsynsmyndigheterna var man skulle stå vid en eventuell konflikt. Där det finns europeisk kontroll avstannar den nationella kraften. Det överraskar och oroar oss, och vi måste ta itu med det.
<P>
Procedurerna är otillfredsställande, och jag frågar mig varför vi till exempel inte kan göra på samma sätt som när det gäller de som är ansvariga för Olaf, där ni ju är intresserade av åsikterna i denna kammare. Varför kan vi inte göra det? Vi har fortfarande en möjlighet när det gäller de verkställande direktörerna. Ni kan fortfarande visa att ni är intresserade av Europaparlamentets åsikter. Det finns fortfarande en annan möjlighet. Jag vill uppmana er båda, rådets tjänstgörande ordförande och tidigare ledamotskollega Enikő Győri och kommissionsledamot Michel Barnier, att inte missa denna möjlighet. Ni kan ta hänsyn till protesterna i denna kammare. Ni kan tydligt berätta för oss hur ni vill samarbeta med oss i framtiden. Ni kan tydligt berätta vilka mål ni kommer att stödja vid 2013 års reform och hur ni avser utrusta institutionerna. Ni kommer att kunna klargöra om ni är intresserade av vår åsikt när det gäller de medarbetare som ännu ska rekryteras. Jag vill därför be er att för EU:s bästa fastställa dessa regler snabbt.
<SPEAKER ID="233" NAME="Sylvie Goulard" LANGUAGE="FR">
Fru talman, Enikő Győri, herr kommissionsledamot! Tack för att ni deltar i kväll. Vi är alla medvetna om att ni hade begränsat med tid, så vi vill tacka er än mer för att ni har börjat svara på våra frågor. Jag tycker att det är viktigt att tydliggöra vår motivation, som mina ledamotskolleger har gjort.
<P>
Det som motiverar oss är att vi i månader gemensamt har kämpat för att se till att det finns ett ”före krisen” och ett ”efter krisen”, alltså att de gemensamma reglerna och tillsynen blir enhetliga på denna inre marknad som har underlättat expansionen av finansiella tjänster och bankverksamhet, och vi stöder helt det gränsöverskridande arbete som gjorts inom sektorn. För att tala klarspråk blev det helt tydligt för oss under förhandlingarna - och än mer med stödet från kommissionen - att vi var bråkmakare. Vi kunde alla alltför tydligt se att det fanns medlemsstater som ville fortsätta att ha kontroll över tillsynen och som inte ville att någon skulle lägga näsan i blöt i deras angelägenheter.
<P>
Fru Győri, du säger att rådet inte har någon talan när det gäller utnämningen av dessa tjänstemän, vilket är helt rätt juridiskt, men det finns medlemsstater som ligger i bakhåll. Dessutom påpekade kommissionsledamoten att hans avdelningar var tvungna att tala om för vissa länder att de skulle skicka framstående personer. Därför gör parlamentet sitt jobb genom att försöka säkra oberoende och resurser och med föresatsen att gå vidare.
<P>
Vi känner naturligtvis till vårt ansvar. Vi mer än någon annan vill att dessa myndigheter ska börja jobba, eftersom vi personligen har bidragit till deras uppkomst. Vi vill inte fördröja deras arbete. Jag tänker till exempel på stresstesten för bankerna, som är så viktiga. Men faktum är att vi, precis som har påpekats, kommer att vara krävande, vi kommer att sova på saken och ta den tid som krävs för att i detalj titta på det ni har berättat för oss, var och en av er i tur och ordning, och vi kommer att ta ett beslut med ett rent samvete.
<P>
Jag vill tacka Michel Barnier för hans tydliga uttalanden och jag vill uppmana er, fru Győri, att inte vara naiv. Mycket står på spel.
<SPEAKER ID="234" NAME="Sven Giegold" LANGUAGE="DE">
Fru talman, mina damer och herrar! Enligt mig handlar det om att utnyttja de möjligheter som lagen ger oss på bästa sätt för att verkligen tillhandahålla en effektiv finanstillsyn i Europa, och vi tvivlar på att dessa möjligheter verkligen utnyttjas på bästa möjliga sätt i institutionerna. Vi ser brister i rutinerna. Vi i parlamentet har hittills inte fått se listan över kandidaterna i förväg, utan bara det slutgiltiga resultatet. Det skulle vara enkelt att skicka ut listan över de verkställande direktörerna nu. Vi har en tydlig brist på jämställdhet när det gäller hur posterna tillsätts, och till följd av vissa händelser under processens gång hyser vi tvivel om huruvida medlemsstaterna verkligen kan fylla posterna i denna institution i Europas bästa intresse.
<P>
Denna och andra punkter i vår skrivelse låter oss ställa en grundläggande fråga. Förutom denna är frågan naturligtvis även hur lämpliga individerna är, och i detta avseende måste varje person bedömas individuellt utifrån hans eller hennes kompetens. Vi ser två stora problem med detta. Vid utfrågningarna upptäckte vi att en av kandidaterna ifrågasatte det faktum att detta var en europeisk institution, och istället talade om ett nätverk av tillsynsmyndigheter. Även när han tillfrågades om detta var han inte beredd att ändra sig.
<P>
Vi fick inga tydliga svar när vi frågade kandidaterna om de var beredda att göra all form av kontakter med lobbyister från finansbranschen öppen. Vi har skickat en skrivelse till alla tre kandidater, och så vitt vi kan se beror resultatet av omröstningen på om deras svar blir tydliga och uttömmande.
<SPEAKER ID="235" NAME="Kay Swinburne" LANGUAGE="EN">
Fru talman! Vi i Gruppen Europeiska konservativa och reformister välkomnar möjligheten att diskutera dessa frågor i kammaren i kväll.
<P>
Jag vill klargöra att vår grupp anser att alla tre kandidater till ordförandeposten för ESA, som presenterades för utskottet för ekonomi och valutafrågor igår, är mycket kvalificerade och fullt kompetenta att utföra det viktiga arbete som posten innebär.
<P>
Mina påpekanden ikväll handlar enbart om den process man har följt för att nå hit. Jag skulle vilja att man i urvalsprocesserna i framtiden strävar efter att rekrytera kandidater från en så bred kompetenspool som möjligt för att säkra en oberoende opinion och en ny mångfald inom den högsta ledningen för sådana myndigheter. För att uppnå detta måste löneskalorna anpassas till hur höga dessa befattningar förväntas vara. Onödiga åldersbegränsningar eller andra kriterier, som inte handlar om teknisk kunskap och kompetens, måste till varje pris undvikas.
<P>
Vi kan bli lite bättre än vi har varit den här gången när det gäller processen och den öppenhet som skulle kunna tillämpas med hänsyn till parlamentet. Jag hoppas att man tar hänsyn till detta i framtiden.
<SPEAKER ID="236" NAME="Marta Andreasen">
för EFD-gruppen. - (EN) Fru talman! Jag anser inte att de här chefstjänsterna behövs, eftersom jag inte anser att själva myndigheterna behövs. Kommer inrättandet av ytterligare en tillsynsnivå som kallas Esma att innebära någon förbättring jämfört med befintliga tillsynsmyndigheter? Genom att göra det här tror jag att vi bara skapar förvirring kring vem som ansvarar för vad.
<P>
Kommer tillsynsmyndigheten att utarbeta bestämmelser som lämpar sig för världens största finansdistrikt? Det tvivlar jag på. Jag tror i stället att de marknadsfientliga gruppernas favoritteorier kommer att antas och påtvingas City of London. De problem som orsakats av finansiell verksamhet de senaste åren berodde på att regelböckerna antingen revs sönder eller nonchalerades av dem som hade i uppgift att se till att de följdes.
<P>
Det finns ingen garanti för att dessa myndigheter kommer att göra något bättre. Dessutom har bara en enda kandidat till varje tjänst presenterats för oss - ett fullständigt odemokratiskt förfarande. Det gick förstås till på samma sätt när kommissionens ordförande, övriga kommissionsledamöter och den höga representanten utsågs. Jag skulle kunna fortsätta med en lång lista. Jag uppmanar er alla att rörsta emot dessa och alla andra kandidater.
<SPEAKER ID="237" NAME="Michel Barnier">
kommissionen. - (FR) Fru talman! Jag ska fatta mig kort, eftersom jag har uttryckt mig så uppriktigt och så tydligt som möjligt. Jag har noga vägt varje ord i mitt uttalande, som kommer att bekräftas skriftligen i en skrivelse som jag har undertecknat tillsammans med vice ordförande Maroš Šefčovič, så att allt ska vara fullständigt klart.
<P>
Som svar på alla era anföranden, som jag tackar er för, vill jag bara ta upp tre frågor.
<P>
Den första frågan gäller oberoendet och befogenheterna för myndigheternas ordförande. Jag är mycket glad, men inte förvånad, över parlamentets fullständiga engagemang, som delas av kommissionen, för att värna om detta oberoende och dessa befogenheter och för att se till att de respekteras på sikt. Det är avgörande och det är vad som är viktigt för framtiden, med tanke på den mängd uppgifter och allvaret i de uppgifter som dessa myndigheter kommer att ställas inför. Tidigare nämndes kreditvärderingsinstitut och stresstester. Det är frågor för vilka vi kommer att behöva myndigheterna och deras trovärdighet. Det är den första fråga jag ville ta upp, där parlamentet och kommissionen - naturligtvis - och förhoppningsvis även rådet, kan vara överens.
<P>
Den andra punkten gäller urvalsförfarandet. Jag minns diskussionerna under trepartsmötena, där många debatter hölls om detta förfarande och medlagstiftarna slutligen nådde enighet. Det är vad det är och det har utan tvekan brister. Jag införde personligen rendez-vous-klausulen för att förbättra det. Jag har inget skäl att tro att det inte gjort det möjligt att välja ut bra kandidater - och jag är helt uppriktig när jag säger detta. Jag har inget skäl att ifrågasätta motiven hos de kandidater som valts ut. När jag fått slutlistorna och träffat var och en av kandidaterna personligen tog jag på mitt eget ansvar att fastställa en rangordning utifrån vad jag uppriktigt ansåg var de mest användbara och trovärdiga kriterierna. För att hitta dessa goda kandidater utgick vi dock från de listor vi fått och de 275 ansökningarna från medlemsstaternas tillsynsmyndigheter. Vi har en rendez-vous-klausul för att förbättra förfarandena, som utan tvivel kan förbättras. Men jag vill uppriktigt säga att jag för egen del inte har något skäl att säga eller tro att vi inte valt goda kandidater som är förmögna att leva upp till sitt ansvar.
<P>
Till sist är det en tredje punkt som flera av er har tagit upp, nämligen myndigheternas representationsnivå. Kommissionen kommer alltid att se till att denna representation är fullständigt förenlig med bestämmelserna, på högsta nivå. Jag vill framföra ett uppriktigt tack till Europaparlamentet för stödet i denna helt avgörande fråga, som också är en av nycklarna till trovärdighet.
<P>
Det är vad jag ville säga innan vi alla drar oss tillbaka för att sova på saken, som en tidigare talare sade. Det är den försäkran som jag personligen ville ge uttryck för på alla kommissionsledamöternas vägnar när det gäller den omsorg som kommer att ägnas åt att se till att dessa myndigheter blir framgångsrika. På så sätt får vi en verklig europeisk tillsyn, som inte kommer att ersätta nationella tillsynsmyndigheter utan få dem att samarbeta mer effektivt, och som kommer att ha egna befogenheter när den ställs inför utmaningar och risker som nu är tydligt gränsöverskridande.
<P>
Vi behövde dessa tre radarskärmar, dessa tre myndigheter vid sidan av Europeiska systemrisknämnden, och tack vare er har vi nu i princip fått dem. Nu måste alla snarast börja arbeta, för ärligt talat konstaterar jag att marknaderna agerar mycket snabbt, mycket snabbare än vi i vår demokratiska tid, och myndigheterna måste också arbeta mycket snabbt.
<SPEAKER ID="238" NAME="Enikő Győri">
rådets ordförande. - (EN) Fru talman, ärade ledamöter! Till att börja med vill jag besvara den fråga som ställts mycket ofta i denna debatt: kommer rådet att gå med på att se över tillsättningsförfarandet i förordningen?
<P>
Jag vet att det i samma skäl står, när det gäller senare utnämningar av ordförandena, att möjligheten att en slutlista upprättas av kommissionen bör ses över i en rapport.
<P>
Jag vet också att artikel 81 i förordningen även innehåller bestämmelser om att kommissionens översyn ska sändas till Europaparlamentet och rådet senast den 2 januari 2014 och vart tredje år därefter. Det ger oss alltså en möjlighet att så småningom förbättra förordningen med utgångspunkt i praktiska erfarenheter, och i den andan ser jag fram emot en konstruktiv dialog mellan våra institutioner för att bana vägen för den kommande bedömningen.
<P>
(HU) Fru talman! Kommissionsledamotens och mitt eget anförande präglades av vår respektive behörighet. Vi fick skrivelsen från ordföranden för utskottet för ekonomi och valutafrågor, och vi försökte båda besvara frågor som omfattas av vår respektive behörighet. Jag försökte övertyga er om att det finns garantier för oberoende, och vid utarbetandet av budgeten har rådet och parlamentet - som de två institutionerna med budgetansvar - i uppgift att se till att dessa institutioner är driftsdugliga. Enligt min mening tycks det finnas det en tydlig uppgiftsfördelning och ett entydigt engagemang från alla institutioners sida.
<P>
Den skrivelse som i dag sänts av Ekofinrådets ordförande minister György Matolcsy, som svar på den skrivelse som skickades av ordföranden för utskottet för ekonomi och valutafrågor i morse, skrevs i den andan, och jag hoppas att ni kommer att se den, tillsammans med kommissionens yttrande, som ett nöjaktigt svar. Rådet och ordförandeskapet stöder detta till fullo. Det här var Jean-Paul Gauzès fråga, som kommissionen besvarade när det gäller de ämnen som tillhör dess behörighet. Jag hoppas därför att det efter detta inte finns några hinder för att parlamentet ska kunna stödja kandidaterna i morgon, så att tillsynsmyndigheterna äntligen kan inleda sin verksamhet.
<SPEAKER ID="240" NAME="Talmannen">
Avslutningsvis har jag mottagit sju resolutionsförslag, som ingivits i enlighet med artikel 120 i arbetsordningen.
<P>
Debatten är härmed avslutad. Omröstningen kommer att äga rum i morgon kl. 11.30.
<P>
Skriftlig förklaring (artikel 149)
<SPEAKER ID="241" NAME="Alfredo Pallone" LANGUAGE="IT">
Parlamentet har i betydande grad bidragit till inrättandet av de nya europeiska finanstillsynsmyndigheterna. Därför vill man också betona sin roll i kväll och uppmanar rådet och kommissionen att göra utfästelser om att se till att myndigheterna agerar oberoende och har den personal och de resurser de behöver. Det gäller oavsett vem som utnämns. Kandidaterna till tjänsterna som ordförande för de europeiska tillsynsmyndigheterna har i själva verket visat sig kompetenta och professionella, och jag är övertygad om att de kommer att kunna fullgöra sin uppgift på ett opartiskt och mer än tillfredsställande sätt. Jag anser att det är oerhört viktigt att stödja kandidaterna och se till att myndigheterna får möjlighet att inleda sin verksamhet så snart som möjligt, eftersom det finns många problem som måste lösas och som kräver omedelbara åtgärder. Det var det kravet som gav oss anledning att inrätta myndigheterna och som vi måste komma ihåg i morgon vid omröstningen.
