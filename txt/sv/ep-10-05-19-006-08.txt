<CHAPTER ID="006-08">
8. Kalender för Europaparlamentets sammanträdesperioder - 2011 (omröstning)
<P>
- Om ändringsförslag 4:
<SPEAKER ID="124" NAME="Ashley Fox" AFFILIATION="ECR">
(EN) Herr talman! Jag vill ta upp en ordningsfråga, nämligen om ni kan bekräfta att en omröstning om ändringsförslag 4 kommer att leda till att antalet besök i Strasbourg minskas, samtidigt som vår fördragsenliga skyldighet att ha tolv sammanträdesperioder respekteras?
<P>
(Applåder)
<SPEAKER ID="126" NAME="Klaus-Heiner Lehne" AFFILIATION="PPE">
(DE) Herr talman, mina damer och herrar! Jag ser i omröstningslistan att ni, herr talman, tänker förklara ändringsförslag 2 otillåtligt. Jag uppmanar er att på nytt överväga detta. Det är riktigt att artikel 229 i fördraget kräver att Europaparlamentets session ska inledas den andra tisdagen i mars. Detta strider dock inte mot ändringsförslaget från min grupp.
<P>
Ändringsförslaget från min grupp är avsett att flytta sammanträdesperioden i Strasbourg från vecka tio till vecka elva. Detta hindrar er inte från att inleda sessionen den andra tisdagen i mars. Vi vill att sammanträdesperioden i Strasbourg ska hållas vecka elva, men det innebär ju inte att ändringsförslaget är otillåtligt. Jag uppmanar er att på nytt överväga detta.
<SPEAKER ID="127" NAME="Talmannen">
Ni läser mina tankar. Jag tänkte gå till väga exakt som ni förutsåg.
<P>
- Om ändringsförslag 4:
<SPEAKER ID="128" NAME="Bruno Gollnisch" AFFILIATION="NI">
(FR) Jag ska fatta mig mycket kort, herr talman. Jag anser att ändringsförslag 4, trots den tvetydiga ordalydelsen, borde ha förklarats otillåtligt, eftersom det strider mot fördragen och i ännu högre grad mot den tolkning av fördragen som mycket tydligt framgår i en dom från Europeiska unionens domstol i Luxemburg, enligt vilken det nuvarande antalet sammanträdesperioder i Strasbourg måste behållas. Jag förstår att vissa ledamöter kan ha en annan mening, men icke desto mindre görs detta helt klart i fördragen, och det nuvarande rättsläget framgår lika tydligt i domen från domstolen i Luxemburg.
<SPEAKER ID="129" NAME="Talmannen">
Före omröstningen måste jag upplysa er om att talmanskapet anser att ändringsförslag 2 strider mot fördraget om Europeiska unionens funktionssätt och därför förklarar ändringsförslag 2 otillåtligt.
<P>
I artikel 229 i fördraget om Europeiska unionens funktionssätt fastslås det att Europaparlamentet ”ska sammanträda utan särskild kallelse den andra tisdagen i mars”. Talmanskonferensen har godkänt ett förslag till sammanträdeskalender för 2011 som innefattar en sammanträdesperiod 7-10 mars, vilket följer artikel 229 i fördraget om Europeiska unionens funktionssätt.
<P>
I ändringsförslag 2 föreslås att denna sammanträdesperiod ska skjutas upp till veckan efter. Om parlamentet skulle godkänna detta ändringsförslag skulle vi bryta mot artikel 229. Följaktligen förklaras det otillåtligt.
<P>
- Före omröstningen om ändringsförslag 3:
<SPEAKER ID="130" NAME="Klaus-Heiner Lehne" AFFILIATION="PPE">
(DE) Herr talman! Det är tyvärr inte så enkelt. Ni har citerat artikel 229 helt korrekt, men det finns ingen motsättning mellan den och vårt ändringsförslag. I artikel 229 hänvisas till en bestämd dag, nämligen den andra tisdagen i mars. I vårt ändringsförslag hänvisar vi till hela sammanträdesperioden i Strasbourg, vilken omfattar fyra dagar. Därför måste det vara tillåtligt att flytta denna sammanträdesperiod i Strasbourg från vecka tio till vecka elva. Det hindrar inte någon från att hålla ett plenarsammanträde i Bryssel den andra tisdagen i mars. Som ni själv säger är detta villkoren i fördraget.
<SPEAKER ID="131" NAME="Talmannen">
Herr Lehne! I ändringsförslaget berörs en fråga som kan tolkas på olika sätt. I arbetsordningen stadgas att talmanskapet i dessa fall har sista ordet i tolkningsfrågan. Av angivna skäl har talmanskapet beslutat förklara ändringsförslag 2 otillåtligt på grund av att det strider mot artikel 229 i fördraget om Europeiska unionens funktionssätt. Det är underförstått att andra tolkningar förtjänar respekt. Men eftersom talmanskapet ska besluta har det fattat beslut.
<P>
- Före omröstningen:
<SPEAKER ID="133" NAME="Potito Salatto" AFFILIATION="PPE">
(IT) Herr talman! Förlåt att jag tar tillfället i akt och upplyser om att det behövs ett ingripande för att ordna direktflyg utan komplikationer mellan Strasbourg och de europeiska huvudstäderna för dem som för närvarande måste ta tre eller fyra flyg för att komma till Strasbourg. Jag begär att ni vidtar lämpliga åtgärder.
<P>
(Applåder)
