<CHAPTER ID="012">
Arbetsplan
<SPEAKER ID="016" NAME="Talmannen">
Det slutgiltiga utkastet till arbetsplan som togs fram av talmanskonferensen vid dess möte onsdagen den 17 oktober, i enlighet med artikel 130 och 131 i arbetsordningen, har delats ut. Följande ändringsförslag till detta utkast har lagts fram:
<P>
Onsdag:
<P>
Den gröna gruppen har förslagit att framläggandet av resolutionsförslag ska ske i slutet av debatten om rådets och kommissionens uttalanden om toppmötet mellan EU och Ryssland.
<SPEAKER ID="017" NAME="Daniel Cohn-Bendit">
för Verts/ALE- gruppen. - (DE) Herr talman! Vi talade om detta vid talmanskonferensen och sa att det, med hänsyn till toppmötet mellan EU och Ryssland, Vladimir Putins resa till Iran och karaktären av de konflikter som äger rum där, verkligen vore absurt om parlamentet skulle diskutera dessa frågor och inte anta en resolution där parlamentets ståndpunkt anges. Vem är vi egentligen? Vi vill alltid ha befogenheter inom medbeslutande, men nu när vi har chansen att fatta ett beslut väljer vi att inte göra det.
<P>
Vi är för en resolution före toppmötet mellan EU och Ryssland och om det behövs en annan resolution efter toppmötet. Det är parlamentets skyldighet att skärskåda kommissionen och formulera politiska riktlinjer och inte att bara bete sig som ett debattsällskap.
<SPEAKER ID="018" NAME="Graham Watson">
för ALDE-gruppen. - (EN) Herr talman! I ärenden av större vikt, exempelvis toppmötena mellan EU och Ryssland, har parlamentet förr mycket riktigt brukat hålla en debatt som har följts av en resolution. En hel del behöver framföras, och det är viktigt att de som kommer att företräda parlamentet vid detta toppmöte får med sig flera budskap. Vi bör helt klart sända ett skarpt budskap, där parlamentets åsikter avspeglas, till såväl ryssarna som till de personer som kommer att företräda oss vid toppmötet. Min grupp skulle därför stödja denna åtgärd.
<P>
(Applåder)
<SPEAKER ID="019" NAME="Richard Corbett">
för PSE-gruppen. - (EN) Herr talman! Om ingen annan opponerar sig kommer jag att göra det.
<P>
De som lägger fram resolutionsförslaget verkar tro att debatterna i parlamentet endast fyller någon funktion om vi efter avslutad debatt antar en resolution. De nedvärderar faktiskt hela debatten, eftersom alla uppehåller sig på annat håll och förhandlar om en resolutionstext i stället för att befinna sig i parlamentet och debattera den. De uppfattningar som dessa och andra personer önskar framföra före toppmötet kan de framföra i parlamentet i en intensiv debatt, där människor med välformulerade och intelligenta åsikter deltar. I stället försvinner de iväg och arbetar natten igenom i en redaktionskommitté så att den mycket omfångsrika bok som vi sammanställer efter varje sammanträdesperiod utökas och fylls med otaliga sidor med resolutioner.
<P>
Det är hög tid att vi ändrar våra prioriteringar och omvärderar debatterna i parlamentets talarstol. Jag vädjar till ledamöterna att hålla intensiva debatter i parlamentet.
<P>
(Parlamentet godkände förslaget.)
<SPEAKER ID="021" NAME="Herbert Bösch" AFFILIATION="PSE">
(DE) Herr talman! Jag är inte känd för att ingripa i ordningsfrågor i någon större utsträckning, men vi har denna diskussion varje måndag eftermiddag kl. 17. Jag har börjat undra varför vi har en annan diskussion om frågor av politisk vikt på torsdagseftermiddagarna. Denna fråga kanske kunde diskuteras igen av de berörda i parlamentet, för vi har samma diskussion varje gång om huruvida någon sak, som ett toppmöte som vissa personer håller någonstans, bör eller inte bör sättas på dagordningen. Jag skulle gärna se att denna typ av fråga sattes på en av parlamentets dagordningar.
<SPEAKER ID="022" NAME="Talmannen">
Herr Bosch! Ni är alla, samtliga parlamentsledamöter, ”de berörda”. Som ni har märkt blir de personer som ibland betraktar sig som sådana följaktligen utröstade här i plenum. Så fungerar vår demokrati. Tack för era kommentarer.
<P>
Torsdag:
<P>
När det gäller debatterna om fall av brott mot mänskliga rättigheter har PPE-DE-gruppen föreslagit att punkten ”Uzbekistan” ersätts av punkten ”Pakistan”.
<SPEAKER ID="023" NAME="Charles Tannock">
för PPE-DE-gruppen. - (EN) Herr talman! Jag kommer att tala för min grupp. Som ni kommer att bli varse genomfördes för några dagar sedan en synnerligen omfattande självmordsattack, som krävde hundratals dödsoffer bland civilbefolkningen, mot den hemvändande Benazir Bhuttos sällskap. Nyligen deporterades en annan hemvändande civil politiker, Nawaz Sharif, av Pakistans regering. En rad olika händelser har inträffat i detta strategiskt mycket viktiga land i Asien, vilka snarast måste debatteras av Europaparlamentet.
<P>
Jag känner inte till några nyligen inträffade förändringar av situationen i Uzbekistan, utöver att rådet diskuterar ett eventuellt upphävande av reseförbudet för uzbekiska ledare. Detta förbleknar och ter sig fullkomligt betydelselöst jämfört med det som pågår i Pakistan, och jag uppmanar därför parlamentet att stödja kravet på en debatt på torsdag om situationen i Pakistan.
<SPEAKER ID="024" NAME="Hannes Swoboda">
för PSE-gruppen. - (DE) Herr talman! Det är alltid så svårt att väga fördelar mot nackdelar. Vi är för detta förslag, och vi skulle kunna gå med på det om PPE-DE-gruppen och andra grupper försäkrar att Uzbekistan verkligen sätts på dagordningen och diskuteras vid nästa tillfälle. Att ändra dagordningen skulle med andra ord inte innebära att vi släpper Uzbekistan och händelseutvecklingen där ur sikte. Om vi får en sådan försäkran kan vi stödja förslaget.
<SPEAKER ID="025" NAME="Talmannen">
Detta är väl en utmärkt kompromiss.
<SPEAKER ID="026" NAME="Daniel Cohn-Bendit">
för Verts/ALE-gruppen. - (DE) Herr talman! Det råder inga tvivel om att Pakistan är en mycket viktig fråga. Den är dock alltför viktig för att behandla som en punkt i torsdagseftermiddagens debatt om brott mot mänskliga rättigheter. Att diskutera Pakistan är inte bara en fråga om att undersöka brott mot mänskliga rättigheter, utan en verklig chans att diskutera aspekter av EU:s utrikespolitik i hela denna region.
<P>
Jag anser att det vore bättre att sätta Pakistan på vår nästa dagordning som en riktig debatt med rådet och kommissionen, eftersom detta enligt min mening är vad vi främst behöver. Ämnet Uzbekistan är av mer brådskande karaktär eftersom rådet har för avsikt att häva vissa sanktioner i dag. I den nuvarande situationen anser jag att vi bör anta ståndpunkten att det som händer i Uzbekistan är en fråga om mänskliga rättigheter och att sanktionerna därför inte bör hävas. Det kan snabbt beslutas på torsdag eftermiddag. Pakistan är en mycket svår och viktig utrikespolitisk fråga och bör sättas på vår nästa dagordning.
<P>
(Parlamentet godkände förslaget.)
<P>
(Arbetsplanen fastställdes.)
