<CHAPTER ID="003">
Uttalande av talmannen
<SPEAKER ID="009" NAME="Talmannen">
Jag skulle bara vilja anknyta till det ämne vi just har berört. I går, söndagen den 11 mars, var treårsdagen av terrordådet i Madrid den 11 mars 2004, då 192 personer dödades. Årsdagen av denna fruktansvärda händelse har blivit en europeisk minnesdag för terrorismens offer. Det är en dag för att hålla minnet levande, minnet av terrorismens offer, och en dag för solidaritet med offren och deras familjer, med dem som miste sitt liv och med dem som fortfarande lider av följdverkningarna, fysiska såväl som psykiska.
<P>
Det är en dag för att öka medvetenheten. Attacken i Madrid följdes ju av bombdåden i London den 7 juli 2005, som ledde till ännu fler offer i EU. Också på andra håll i världen händer det alltför ofta att alltför många människor dödas av fanatiskt inspirerat våld. Terrorism är ett angrepp på friheten och demokratin. Terrorism är ett försök att åstadkomma förändring genom blint våld samtidigt som man utplånar värden, samma värden som utgör själva grunden för EU och dess medlemsstater. Terrorism är ett brott som inte kan accepteras under några omständigheter. Den utgör ett av de största hoten mot världssamfundets säkerhet, stabilitet och demokratiska värden och är också ett direkt angrepp mot våra medborgare.
<P>
EU och världssamfundet måste kraftfullt bekämpa terrorismen i alla dess former och yttringar. Det finns ingen ursäkt för terrorism och det finns inget utrymme för svaghet när vi bekämpar den. Därför behöver vi ett starkt och enat Europa. För att kunna bekämpa terrorismen effektivt måste vi sträcka oss längre än till bara ett nära samarbete. Vi måste utforma en konsekvent, gemensam politik som tillgodoser allmänhetens behov samtidigt som den speglar vår syn på mänskliga rättigheter och mänsklig värdighet.
<P>
Låt mig därför upprepa på nytt att parlamentet inte ser Guantanamo som något jämförbart med vår europeiska rättsordning. I vår gemensamma kamp mot terrorismen i Europa måste vi därför se till att vi respekterar de värden som vi försvarar.
<P>
På denna minnesdag för terrorismens offer måste vi åter förklara oss redo att bekämpa terrorismen i alla dess former och även vidta de åtgärder som krävs för detta. Vi får inte glömma terrorismens offer. Vi är skyldiga dem att straffa deras mördare, men en beslutsam politik måste också syfta till att i möjligaste mån förebygga terrorism och terrordåd på europeisk mark och överallt i världen, i enlighet med världssamfundets och vårt rättssystems principer.
<P>
Den 5 mars i år tillfångatogs den italienske journalisten Daniele Mastrogiacomo, tidningen La Repubblicas korrespondent i Afghanistan, av talibanerna. Han gjorde bara sitt arbete, att rapportera om situationen i landet. Jag vill passa på att uttrycka parlamentets och min solidaritet med Daniele Mastrogiacomos familj och med tidningen La Repubblica.
<P>
Jag vill också på parlamentets vägnar uttrycka samma solidaritet med den tyska medborgare och hennes son som blev bortförda i Irak i februari. Vi uppmanar och kräver att de som håller Daniele Mastrogiacomo fången och organisationen Kataib Siham al-Haq, som förde bort de två tyska medborgarna, som sedan länge var bosatta i Irak, att omedelbart släppa dessa personer, utan att skada dem. Vi får inte bli våldets gisslan.
<P>
Nu hedrar vi minnet av terrorismens offer.
<P>
(Parlamentet höll stående en tyst minut.)
