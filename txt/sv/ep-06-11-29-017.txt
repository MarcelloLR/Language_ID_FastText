<CHAPTER ID="017">
Anföranden på en minut om frågor av politisk vikt
<SPEAKER ID="156" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="157" NAME="Romana Jordan Cizelj" AFFILIATION="PPE-DE">
- (SL) Låt mig till att börja med varmt välkomna Rumänien och Bulgarien när de träder in i EU. Jag vill emellertid ta upp ett av villkoren för Bulgariens anslutning till EU, nämligen stängningen av kärnkraftverket i Kozloduy. Trots det moderniserade säkerhetssystemet och behöriga EU-institutioners positiva säkerhetsbedömning måste Bulgarien stänga reaktorerna 3 och 4 före utgången av 2006.
<P>
Bulgarien exporterar el till alla sina grannländer, och många parlamentsledamöter har upprepade gånger lyft fram den enorma sociala, ekonomiska och miljömässiga skada som skulle uppstå och de problem i form av ökat importberoende och problem med tillförlitlig energiförsörjning som skulle bli följden om båda reaktorerna stängdes. Med hänsyn till problemets karaktär hoppas jag att rådet kommer att agera flexibelt och komma överens med den bulgariska regeringen om att skjuta upp stängningen av båda reaktorerna. Vid en tidpunkt när vi lagt så stor tonvikt vid betydelsen av konkurrenskraft, säkerhet och hållbar energiförsörjning, är krav på stängning av Kozloduy rent ut sagt löjliga.
<SPEAKER ID="158" NAME="Yannick Vaugrenard" AFFILIATION="PSE">
(FR) Herr talman, mina damer och herrar! Vissa medlemmar av Världshandelsorganisationen uppfyller inte grundläggande sociala standarder och bryter mot sociala rättigheter för att kunna konkurrera på ett orättvist sätt och snedvrida konkurrensreglerna. Vid sidan av meddelandet från kommissionen om anständigt arbete för alla, hur utnyttjar EU sitt inflytande i WTO för att säkra respekt för arbetstagares grundläggande rättigheter i medlemsländerna?
<P>
200 miljoner barn i världen är anställda i avlönat arbete, 12 miljoner människor tvångsarbetar, mer än 2 miljoner anställda dör varje år till följd av arbetsolyckor eller yrkessjukdomar och 145 fackföreningsmedlemmar mördades förra året. Mot denna bakgrund är det inte förvånande att globaliseringen skrämmer våra medborgare.
<P>
Att tillkännage goda avsikter är lovvärt, men det räcker inte. Det är dags att bestraffa alla länder som utnyttjar marknadernas öppnande men vägrar rätta sig efter de internationella arbetskonventionerna. EU måste organisera sig och använda sitt kollektiva inflytande i WTO för att se till att Internationella arbetsorganisationens krav fullgörs .
<SPEAKER ID="159" NAME="Margarita Starkevičiūt" AFFILIATION="ALDE">
(LT) Europaparlamentet diskuterar ofta frågor som gäller alla länder, liksom frågor som endast berör vissa länders företrädare. Europaparlamentets presstjänst speglar dock inte denna åtskillnad, och de nationella presstjänster som är knutna till Europaparlamentet (exempelvis Litauens) uppger att de inte kan beteckna frågor som prioriterade i sina översikter om de inte betecknats som sådana för Europaparlamentets presstjänst. Frågor av betydelse för Litauen, t.ex. Östersjöstrategin eller förbindelserna med Ryssland, tas därför inte upp i de litauiska pressöversikterna. De ges sekundär betydelse. Jag vill bestämt uppmana Europaparlamentets presidium att se över verksamheten hos Europaparlamentets presstjänst för att se till att inte bara frågor av allmänt europeiskt intresse uppmärksammas, utan även frågor av intresse för enskilda länder, vars angelägenheter också diskuteras i parlamentet.
<SPEAKER ID="160" NAME="Kartika Tamara Liotard" AFFILIATION="GUE/NGL">
(NL) Herr talman! I morgon kommer parlamentet att rösta om ett förslag om avreglering av den europeiska marknaden för fyrverkerier, något som ingen i EU önskar utom fyrverkeriindustrin, som uppenbarligen har haft inflytande över både kommissionens dokument och betänkandet.
<P>
Det finns stora olikheter mellan fyrverkerilagstiftningen i EU-länderna. I mitt eget land, Nederländerna, har vi iakttagit ytterst stor försiktighet sedan en förfärlig olycka ägde rum i en fyrverkerifabrik i Enschede. Vi tänker inte vänta på att EU ska ge oss ett harmoniseringsförslag som hindrar oss från att tillämpa våra egna striktare krav i fråga om fyrverkerier.
<P>
Eftersom jag anser att den allmänna säkerheten alltid bör gå före fyrverkeriindustrins vinster, kommer jag att råda alla att rösta mot detta betänkande i morgon.
<SPEAKER ID="161" NAME="Andrzej Tomasz Zapałowski" AFFILIATION="IND/DEM">
(PL) Herr talman! Förslaget till betänkande om CIA:s påstådda fångläger på europeiskt territorium lades fram i går av Giovanni Claudio Fava. I detta betänkande pekas Polen ut som den enda EU-medlemsstat där CIA kan ha haft sådana hemliga fångläger. Inga bevis läggs fram till stöd för detta påstående. Det är bara ett antagande.
<P>
Detta försök att kompromettera en ny medlemsstat genom att anklaga den för att medverka till tortyr av terrorister är inget annat än skandalöst. Man kan faktiskt undra om detta inte är ett straff som Polen tilldelas av vissa av EU:s medlemsstater på grund av landets nära militära samarbete med Förenta staterna. Det skulle kunna tolkas som ett försök att få in Polen på den rätta vägen igen. Jag vill understryka att vi ägnar dessa påståenden alltför stor uppmärksamhet i stället för att göra större ansträngningar för att motverka terroristhotet i Europa.
<SPEAKER ID="162" NAME="György Schöpflin" AFFILIATION="PPE-DE">
(EN) Herr talman! Kollegerna minns säkert förra veckans utställning i parlamentet, där Babeş-Bolyai-universitetet i Cluj, Rumänien, visade upp sina färdigheter i flerspråkighet.
<P>
En ytterst beklaglig händelse gav upphov till allvarliga tvivel om universitetets engagemang i verklig flerspråkighet. År 2005 antog universitetets styrelse en resolution om att anslag i universitetet ska finnas på alla dess tre språk: rumänska, ungerska och tyska. Ändå förhindrade man med våld försöken att sätta upp anslag på ungerska i universitetsbyggnaden förra veckan, och de inblandade avskedades av universitetet på måndagen.
<P>
Här finns en stor motsägelse. Antingen är universitetet flerspråkigt, vilket innebär att det måste acceptera det ungerska språkets likvärdighet, eller så är det inte det, och då bör det sluta påstå sig vara det.
<SPEAKER ID="163" NAME="Marian Harkin" AFFILIATION="ALDE">
(EN) Herr talman! På Irland är vi mitt uppe i en 16 dagar lång kampanj för att belysa problemet med våld i hemmet. Det är mycket viktigt att man angriper problemet med våld i hemmet och att man inför lämpliga stödtjänster, eftersom denna typ av våld förstör miljontals liv - kvinnors, barns och ibland mäns - över hela Europa.
<P>
Att öka medvetenheten är ett första steg. I går fick jag tillfälle att öppna en utställning med konstarbeten och poesi, vilken hölls av Donegal Women's Domestic Violence Service med hjälp av bidrag från tre lokala skolor: St Columba's, Vocational School och Loreto Convent i Letterkenny i nordvästra Irland.
<P>
Ett närliggande problem som är viktigt för Irland är människohandeln. Jag uppmanar vår premiärminister, som var här i parlamentet i dag, att genast ratificera både Europarådets konvention om människohandel och FN:s protokoll om handel med människor. Man har fastställt att Irland är ett transit- och destinationsland för handel med kvinnor och barn, och uppgifter tyder på att organiserade kriminella gäng hjälper internationella handlare att upprätta handelsvägar på Irland.
<SPEAKER ID="164" NAME="Gerard Batten" AFFILIATION="IND/DEM">
(EN) Herr talman! Jag skulle vilja hedra en av mina väljare, Alexander Litvinenko. Alexander var orädd i sina avslöjanden av de politiska gangstrar som nu styr Ryssland och av de typer från KGB och FSB som fortfarande innehar politiska poster i Europa. Han fick betala det yttersta priset för sitt mod.
<P>
I april höll jag två anföranden här i parlamentet där jag upprepade de påståenden som Alexander framfört till mig om att Romano Prodi hade varit någon slags agent för KGB. Alexander berättade för mig att nyckelpersonen för att förstå Prodis påstådda relation till KGB under 1970-talet var en man vid namn Sokolov, även känd som Konopkine, som arbetade för Tass i Italien.
<P>
Eftersom Alexander inte längre kan vittna om detta, såsom han var redo, beredd och i stånd att göra, gläder det mig att göra honom denna tjänst efter hand död.
<SPEAKER ID="165" NAME="Witold Tomczak" AFFILIATION="IND/DEM">
(PL) Herr talman! Polen skulle vilja att ett beslut om att ersätta vår nationella valuta med euro fattas på grundval av en folkomröstning, som i Sverige.
<P>
I enlighet med anslutningsfördraget från 1994, som fastställde villkoren för Sveriges anslutning, var de svenska myndigheterna tvungna att ersätta den svenska kronan med euro. Trots detta hölls en folkomröstning i frågan i Sverige 2003. Resultatet blev en seger för dem som ville behålla kronan och därför vidtog man inga åtgärder för att införa euron.
<P>
Det polska folket har också rätt att uttala sig i en fråga som är så viktig för dem. För närvarande anser så många som 36 procent av mina landsmän att införandet av euron skulle leda till höjda priser och sämre levnadsstandard. De tror att införandet av euron skulle innebära ett politiskt experiment med tvivelaktiga fördelar. Vi vill inte överlåta den polska penningpolitiken till Europeiska centralbanken i Frankfurt.
<SPEAKER ID="166" NAME="Oldřich Vlasák" AFFILIATION="PPE-DE">
(CS) Herr talman, mina damer och herrar! Diskussionen vid finansministrarnas rådssammanträde igår om att höja skatten på öl drabbar inte bara Tjeckien. Skatten på öl och alkohol borde ses i sitt sammanhang. I Tjeckien betraktar vi öl som en del av det nationella köket, och ölet är lika viktigt för oss som vinet är för fransmännen. Många av mina fransktalande kolleger skulle inte kunna tänka sig en lunch utan ett glas rött vin, och på samma sätt skulle det vara otänkbart för mig att äta en traditionell tjeckisk lunch utan en halvliter tjeckiskt kvalitetsöl. Tjeckiens veto igår mot ökad skatt på öl bör därför inte bara tolkas som en uppmaning om en övergripande lösning på problemet med skatt på alkoholhaltiga drycker, utan även som en uppmaning om att alla EU:s problem ska hanteras på jämlika grunder.
<P>
Om vi vill bekämpa alkoholens negativa effekter måste vi införa samma skattesystem för samtliga alkoholhaltiga drycker. Om vi vill ge nytt liv åt EU:s jordbruk måste vi reformera gemenskapens jordbrukspolitik och stödja alla bönder på ett jämlikt sätt. Om vi vill bekämpa terrorism måste vi se till att alla medlemsstater deltar i kampen på lika villkor.
<SPEAKER ID="167" NAME="Lidia Joanna Geringer de Oedenberg" AFFILIATION="PSE">
(PL) Herr talman! För ett år sedan införde Ryssland förbud mot import av vissa polska produkter av vegetabiliskt och animaliskt ursprung. Detta var ett av skälen till att Polen blockerade förhandlingarna mellan EU och Ryssland om ett nytt avtal om partnerskap och samarbete, som var ämnet för dagens debatt.
<P>
Polen använde sitt veto för att försvara sina intressen. Vetot var ett prov på EU:s enighet gentemot Ryssland och ett uttryck för en stark solidaritet inom EU. Europeiska unionen klarade provet med glans. Den visade att den bryr sig om enskilda medlemsstaters intressen. Men det var tråkigt att det dröjde ett helt år innan Europeiska kommissionens ordförande, José Manuel Barroso, uppmanade Ryssland att häva embargot genom att vidhålla att det inte fanns några skäl till förbudet mot importer.
<P>
Polens veto ledde till att diskussionerna om ett nytt avtal med Ryssland - en fråga som är mycket viktig för hela Europeiska unionen - lades på is. Det nuvarande avtalet är tio år gammalt och stämmer inte längre överens med de problem som råder i dag. Det är nödvändigt med ett nytt avtal för att utveckla en gemensam handels- och energipolitik med Ryssland, vilket är viktigt för hela EU. Vi kan bara hoppas att Europeiska kommissionen i framtiden hjälper till att behandla den här typen av ensidiga förbud från tredjeländer mot EU-medlemsstater som brådskande ärenden, och att vi inte behöver dra ut på så här viktiga förhandlingar, som bland annat rör EU:s gemensamma politik gentemot Ryssland.
<SPEAKER ID="168" NAME="Marco Cappato" AFFILIATION="ALDE">
(IT) Herr talman, mina damer och herrar! Jag tycker att vi gör ett stort fel när vi, samma dag som vi ställs inför beslutet att slå av på takten i förhandlingarna om Turkiets anslutning till EU, säger till allmänheten att skälet till att vi slår av på takten är Cypernfrågan - en fråga som förmodligen bara var tusende eller tiotusende EU-medborgare känner till omständigheterna kring.
<P>
Sanningen är att vi i Europa är rädda och vi påverkas av rädslan hos dem som jämställer illegal invandring med fundamentalism och terrorism och försöker driva ut dessa fiender som om de befann sig utanför våra gränser. De använder alltså Turkiet som syndabock. Vi får inte ge efter för denna rädsla. Vi måste i stället besegra den med hjälp av ett politiskt ledarskap från EU:s sida som klarar av att erbjuda oss en fantastisk dröm, en ädel vision om ett Europa som är sekulariserat, tolerant, modernt och modigt och som därmed klarar av att öppna sig för att besegra de yttre fienderna och framför allt de inre fiender som orsakar allt större oro.
<SPEAKER ID="169" NAME="Czesław Adam Siekierski" AFFILIATION="PPE-DE">
(PL) Herr talman! Polens vägran att stödja unionens förhandlingsmandat i samtalen med Ryssland får inte uppfattas som ett agerande mot Ryssland och absolut inte som ett motstånd mot ett sunt partnerskapsavtal med landet.
<P>
Vi var tvungna att inta denna hållning och vi visste att det var bäst att förhindra att det går så långt. Vi skulle önska att man undviker att liknande situationer uppstår i framtiden. Men jag vill vädja till EU, och i synnerhet till rådet och kommissionen, och be dem granska sina samveten och ompröva sina reaktioner i den här frågan.
<P>
Jag talade själv med åtminstone tre kommissionsledamöter, de med ansvar för handel, jordbruk och livsmedelssäkerhet. Jag tog upp frågan under plenarsammanträden och även i utskottet för jordbruk och landsbygdens utveckling. Jag kan bekräfta att det rådde brist på samarbete mellan de berörda generaldirektoraten och kommissionsledamöterna i frågan. Om liknande situationer skulle uppstå i framtiden är det mycket viktigt med stöd och gemensamt arbete från alla medlemsstater - i kombination med EU-institutionernas inställning.
<SPEAKER ID="170" NAME="Marios Matsakis" AFFILIATION="ALDE">
(EN) Herr talman! Tungt drogmissbruk är en världsomfattande sjukdom som det inte finns något verkligt botemedel mot. Människor som lider av denna allvarliga sjukdom måste få sin dagliga dos oavsett kostnad eller faror för dem själva. De kommer att stjäla, prostituera sig eller döda om det behövs för att få sin drog. Genom att tillfredsställa sitt beroende ger de levebröd åt de kriminella som sysslar med den blomstrande droghandeln. Många kommer att dö till följd av sitt missbruk, andra kommer att drabbas av allvarliga komplikationer.
<P>
Vårt samhälle har försökt ta itu med problemet genom att använda sig av dyra polismetoder, dels på grund av okunnighet, dels på grund av desperation. Dessa metoder har misslyckats totalt eftersom drogmissbrukare behöver hjälp av läkare, inte poliser. Några modiga högre polistjänstemän, däribland en vice polismästare i Storbritannien, krävde nyligen en förändrad taktik. De har rätt! Låt oss överväga att ta det modiga steget att börja behandla missbrukare genom att ge dem den drog de behöver i en kontrollerad medicinsk miljö, utan kostnad, utan komplikationer, utan poliser och utan brottslighet. Låt oss äntligen börja behandla dem som patienter, inte kriminella.
<SPEAKER ID="171" NAME="Daniel Caspary" AFFILIATION="PPE-DE">
(DE) Herr talman! Jag skulle vilja säga något om sändningarna från våra sammanträden. När parlamentet, som nu, sammanträder i plenum och har olika frågor att diskutera, t.ex. det sjunde ramprogrammet för forskning som vi snart ska diskutera, tycker jag att det är oacceptabelt att de som sköter stället tycker att allt annat är viktigare än att se till att detta sammanträde sänds via ett riktigt kamerasystem till Internet och sedan till medierna med hjälp av rätt gränssnitt. Jag vore mycket tacksam om ni kunde uppmärksamma detta problem, som påverkar arbetet i kammaren.
<SPEAKER ID="172" NAME="Vytautas Landsbergis" AFFILIATION="PPE-DE">
(LT) De senaste månadernas händelser när det gäller förbindelserna mellan EU och Ryssland har visat att EU börjar inse verkligheten. Den strategiska partnern med så kallade ”gemensamma värderingar” har redan nedgraderats till en pragmatisk partner, och det kommer inte att dröja länge innan Iran, med alla sina energiresurser, också erkänns som EU:s pragmatiska partner. Stödet till terrorister kommer inte att vara något hinder. Vi har redan accepterat att Rysslands ”suveräna” lagstiftning tillåter landets agenter att döda regimens fiender kors och tvärs över världen. Vi accepterar att den ryska regeringen talar om för EU att de värderingar vi håller fast vid är konstlade och att den varnar oss för att utvidga den europeiska demokratiska kolonialismen. Vi står tysta och hoppas att vi ska vinna ett energiavtal, trots att Ryssland upprepade gånger har sagt att det kommer att skriva om avtalet efter eget tycke och tvinga européerna att ge med sig. Polen försökte nyligen försvara den europeiska solidaritetsprincipen, och detta väckte missnöje hos EU. Vi trängde undan det energiproblem som polackerna tog upp och talade enbart om kött. Därför är det meningslöst att tala om ett konstitutionellt samförstånd när vi inte har något solidariskt samförstånd i själ och hjärta - och när Ryssland inte bara kan köpa en gasledning, utan även europeiska politiker.
<SPEAKER ID="173" NAME="Talmannen">
Punkten är härmed avslutad.
