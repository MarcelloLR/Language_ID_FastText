<CHAPTER ID="008-26">
26. Rapport om konkurrenspolitiken 2005 (omröstning)
<P>
- Betänkande: Ferreira
<SPEAKER ID="158" NAME="Elisa Ferreira " AFFILIATION="PSE">
föredragande. - (PT) Mina damer och herrar! Eftersom oförutsedda transportsvårigheter förhindrade mig och andra parlamentsledamöter från att delta i gårdagens debatt vill jag ta detta tillfälle i akt och tacka skuggföredragandena för den stämning av samarbete och kompromissvillighet som gjorde det möjligt för oss att nå ett brett samförstånd.
<P>
Jag vill också tacka kommissionens administration och särskilt Neelie Kroes för hennes öppenhet, det personliga intresse hon har visat för denna fråga och hennes beredvillighet att delta i dialoger. Det har i dag blivit särskilt viktigt att det finns ett samarbete mellan EU:s institutioner och att parlamentet är starkt involverat, vid en tid då EU:s konkurrenspolitik omfattar strategiska sektorer såsom energi och tjänster av allmänt ekonomiskt intresse, när den omfattar nya områden såsom miljö och när konkurrensen till stor del har antagit en global dimension.
<P>
Följaktligen måste vi fortsätta att uppdatera konkurrenspolitiken och måste upprätthålla den anda av samarbete som var tydlig under upprättandet av detta betänkande, för EU-medborgarnas bästa.
