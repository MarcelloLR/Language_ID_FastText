<CHAPTER ID="015">
Djurhälsovillkor som ska tillämpas vid transporter av sällskapsdjur utan kommersiellt syfte (debatt)
<SPEAKER ID="084" NAME="Talmannen">
Nästa punkt är betänkandet av Bairbre de Brún, för utskottet för miljö, folkhälsa och livsmedelsäkerhet, om Europaparlamentets och rådets förslag till förordning om ändring av förordning (EG) nr 998/2003 om djurhälsovillkor som ska tillämpas vid transporter av sällskapsdjur utan kommersiellt syfte - C7-0035/2009 -
<SPEAKER ID="085" NAME="Bairbre de Brún" LANGUAGE="GA">
Herr talman! Det här är den första ändringen av en förordning i plenum och den första som gäller enligt Lissabonfördragets bestämmelser. Jag skulle vilja uttrycka min tacksamhet till skuggföredragandena Catherine Soullie, Glenis Willmott, Adina-IoanaVălean, Jill Evans, James Nicholson och Anna Rosbach för deras hjälp under en rad svåra förhandlingar. Jag är även tacksam för det exceptionella stöd som jag har fått av parlamentets rättsliga tjänster och enhet för medbeslutande. Jag vill även tacka rådet och kommissionen.
<P>
Innehållet i dokumentet från utskottet för miljö, folkhälsa och livsmedelsäkerhet godkändes i början av december och sedan början av 2010 har vi behandlat vissa aspekter kring hur artikel 290 i fördraget om Europeiska unionens funktionssätt kan genomföras med hänsyn till detta dokument.
<P>
Ibland såg det ut som att vi aldrig skulle lyckas nå en överenskommelse. Men vi lyckades. Vi kom överens om en lösning för denna fråga. På så sätt har vi garanterat att ägare till sällskapsdjur kan fortsätta att resa över EU:s gränser med sina sällskapsdjur, samtidigt som ett övergångssystem tillåter vissa medlemsstater att tillämpa strängare kontroller beroende på sjukdom, under en period av 18 månader.
<P>
De framsteg som har gjorts hittills får ett erkännande i förslaget till ändring av förordning. För att garantera att rabiessituationen i EU förbättras från och med nu, kommer övergångssystemet att förlängas i fem medlemsstater fram till den 31 december 2011. Då kommer alla bestämmelser gällande transport av sällskapdjur utan kommersiellt syfte att vara desamma i hela EU. Vi rekommenderar att övergångssystemet ska gälla även bandmask (Echinococcus multilocularis) och fästingar fram till den 31 december 2011.
<P>
När det gäller de nya förfaranden som ersätter utskottets förfarande så ska kommissionen ges befogenhet att enligt denna förordning godkänna delegerade akter i enlighet med artikel 290 i fördraget, genom vilken Europaparlamentet och rådet delegerar befogenheter till kommissionen för att godkänna icke-lagstiftningsakter med allmän giltighet i syfte att lägga till eller ändra mindre viktiga detaljer.
<P>
För att bekämpa andra sjukdomar än rabies som kan spridas till följd av transporter av sällskapsdjur kan kommissionen t.ex. anta förebyggande hälsoåtgärder genom delegerade akter. För det andra, för att tillåta tekniska framsteg kan kommissionen genom delegerade akter godkänna ändringar av tekniska krav för identifiering av djur. I tredje hand kan de genom delegerade akter godkänna ändringar av tekniska krav som gäller vaccinering mot rabies för att tillåta vetenskaplig och teknisk utveckling.
<P>
Vi lyckades nå en överenskommelse om formuleringen för allt detta och för åtgärder gällande genomförandet av artikel 290 i fördraget om Europeiska unionens funktionssätt i förhållande till detta dokument, och vi höll allt detta så förenligt som möjligt med hänsyn till Europaparlamentets befogenheter enligt Lissabonfördraget.
<P>
Överenskommelsen vid den första behandlingen av avtalet visar hur angelägen denna fråga är för alla medverkande.
<P>
Slutligen vill jag säga att det faktum att en föredragande från en av de mindre grupperna tog sig an en så komplicerad fråga med aktiv samverkan av skuggföredragande från andra politiska grupper, är en viktig demokratisk signal och något som denna institution ska vara stolt över. Jag vill åter igen tacka alla från de tre institutionerna, parlamentet, rådet och kommissionen, som har arbetat outtröttligt med denna fråga. Jag hoppas att ledamöterna kommer att stödja detta arbete genom sina röster.
<SPEAKER ID="086" NAME="John Dalli" LANGUAGE="EN">
Herr talman! Jag vill tacka utskottet för miljö, folkhälsa och livsmedelsäkerhet för deras arbete med detta dokument. Jag vill särskilt tacka Bairbre de Brún för hennes insatser för att nå en överenskommelse i en fråga som är känslig för medlemsstaterna. Vi uppskattar även att hon, förutom själva frågan, ledde processen genom den svåra delen om delegerade akter. Tack så väldigt mycket.
<P>
Jag är nöjd med att de intensiva diskussionerna mellan de tre institutionerna har resulterat i en kompromisstext som fullt återspeglar de av kommissionen föreslagna tekniska åtgärderna och även tar itu med den nödvändiga anpassningen av förslagen till Lissabonfördraget på ett sätt som kommissionen godtar. Vårt gemensamma arbete har visserligen varit komplicerat och fördröjts av denna anpassning. Rådet befinner sig emellertid nu i en position som garanterar att arbetet avslutas i tid.
<P>
Innan en omröstning hålls om kompromisstexten gläder det mig att bekräfta att kommissionen inte avser att föreslå en vidare förlängning av övergångssystemet, som upphör den 31 december 2011. Detta innebär att fullt harmoniserade regler kommer att vara i bruk från och med den 1 januari 2012. Kommissionen avser emellertid att föreslå en översyn av förordningen i dess helhet före den 30 juni 2011 och särskilt av aspekterna kring delegerade akter och genomförandeakter.
<P>
När det gäller tillkännagivandet av de delegerade akterna kommer kommissionen även att ta hänsyn till institutionernas ferieperioder för att garantera att Europaparlamentet och rådet kan använda sig av sina företrädesrätter inom den tidsram som fastställts i de aktuella rättsakterna.
<P>
Slutligen kan jag bekräfta det åtagande som kommissionen har gjort tillsammans med parlamentet och rådet, om att bestämmelserna i denna förordning inte ska vara prejudicerande för ytterligare ställningstaganden från institutionerna gällande genomförandet av artikel 290 i fördraget om Europeiska unionens funktionssätt eller enskilda rättsakter som innehåller sådana bestämmelser. Jag hoppas att parlamentet kommer att stödja kompromisstexten som jag anser bemöter all den oro som det har getts uttryck för här i kammaren.
<SPEAKER ID="087" NAME="Christofer Fjellner">
för PPE-gruppen. - Herr talman, herr kommissionsledamot! Detta är ett väldigt viktigt betänkande, dels för att det handlar om hur vi ska underlätta för den som har husdjur i Europa att kunna röra sig över gränserna, dels för att det handlar om hur vi kan förhindra att sjukdomar som finns bland våra husdjur sprids på ett farligt sätt runt om i Europa.
<P>
Som svensk ledamot i Europaparlamentet är jag särskilt intresserad av denna fråga, för det finns två sjukdomar som vi som tur är inte har i Sverige än så länge, nämligen den så kallade dvärgbandmasken och, framför allt, rabies.
<P>
Under behandlingen av detta förslag har jag vid ett antal tillfällen varit orolig för att vi ska behöva tumma på de regler vi har i Sverige på ett sätt som gör att dvärgbandmask och rabies skulle kunna komma till Sverige. Det skulle få otroliga konsekvenser, inte minst för hur vi utnyttjar den så kallade allemansrätten i Sverige, det vill säga hur vi har möjlighet att röra oss fritt i skog och mark.
<P>
Jag är väldigt glad att i dag kunna konstatera att Sverige, åtminstone under en övergångsperiod, får behålla de undantag vi har och som kan säkra att vi inte får in dessa sjukdomar.
<P>
Det var inte givet under hela processen. Ända in i slutet förekom en debatt om kommittéförfarandet som åtminstone jag var orolig skulle skapa en osäkerhet och en lucka i tillämpningen av förfarandet som skulle innebära en risk för att dessa sjukdomar kan komma till Sverige.
<P>
Jag vill verkligen tacka alla som har arbetat hårt med att hitta lösningar för att dels säkra möjligheten för husdjur att röra sig i Europa, dels säkra de undantag som de länder som idag saknar sjukdomar får behålla, på ett sätt som gör att vi inte behöver vara oroliga någonstans i Europa för att få nya sjukdomar på grund av detta förslag. Tack så mycket till föredraganden, rådet och kommissionsledamoten.
<SPEAKER ID="088" NAME="Linda McAvan" LANGUAGE="EN">
Herr talman! Får jag börja med att tacka Bairbre de Brún som tog sig an detta dokument i tron att det skulle gå rätt snabbt. Men sedan blev det mycket komplicerat, vi förhandlade plötsligt helt nya delegerade akter som saknade prejudikat. Så lyckönskningar till henne och till rådet och kommissionen. Herr kommissionsledamot! En av era första uppgifter här är att hitta en lösning.
<P>
Mycket av debatten har handlat om de tekniska aspekterna av denna lagstiftning, men för många medborgare är det en viktig lagstiftning som handlar om att kunna transportera deras sällskapsdjur obehindrat inom EU. När vi först antog den här lagstiftningen för ett par år sedan fanns det ett starkt stöd, men vi har den här övergångsperioden som Christofer Fjellner nämnde, som är viktig för att förebygga att sjukdomar sprids till länder som inte redan har dem.
<P>
Jag välkomnar kommissionens stöd för att förlänga övergångsperioden så att alla länder kommer att lyda under samma lagstiftning när den nya väl införs. Tills dess kommer vi att ha uppnått mycket högre nivåer i fråga om djurs hälsa och välbefinnande i EU.
<P>
När det gäller kommittéförfarandet stöder vår grupp den förhandlade kompromissen. Vi anser att parlamentet bör ha paritet, likställighet, med rådet i lagstiftning. Hela frågan handlade om expertgrupperna och vilka dessa experter skulle vara. Det vi vill säga är att när vi talar om att rådfråga experter måste det hänvisa till alla experter vilket innebär att kommissionen kommer att vända sig till experter från medlemsstaterna, från icke-statliga organisationer och kanske även de som parlamentet rekommenderar.
<P>
Jag är mycket nöjd med att vi har nått den här överenskommelsen. Det gör att en överenskommelse om övergångsperioden kan göras lagom till att inskränkningen slutar att gälla, och vi ser framemot att höra kommissionens nya förslag till framtida lagstiftning.
<SPEAKER ID="089" NAME="Adina-Ioana Vălean" LANGUAGE="EN">
Herr talman! Låt oss komma ihåg att fri rörlighet är en av de grundläggande pelarna för EU:s inre marknad som syftar till ökad konkurrens och stordriftsfördelar och skänker EU dess huvudsakliga dragningskraft. Över tid har människors förmåga att röra sig fritt inom EU inte bara blivit en grundförutsättning på den inre marknaden utan även en grundläggande rättighet.
<P>
Genom att ta bort de hinder som har skapats av olika nationella lagar och författningar kan europeiska medborgare, så väl som företag, blomstra. På samma sätt är det viktigt att EU:s medborgare har möjlighet att ta med sina sällskapsdjur utan att behöva lyda under särskilda nationella regler och standarder, eftersom det kan minska deras resetid och resekostnader avsevärt. Jag är glad över att kommissionens förslag pekar i den riktningen.
<P>
Jag välkomnar den allmänna ordningen om pass som kommer att harmonisera åtgärder och kontroller för djurhälsa vilket i sin tur kommer att underlätta den fria rörligheten för sällskapsdjur. Samtidigt håller jag med om att vi måste kunna garantera en hög skyddsnivå för människors och djurs hälsa. Det här övergångssystemet kommer att ge mer tid att införa rätt infrastruktur och få rätt personal på plats. Så enligt detta argument kommer parlamentet säkerligen att rösta för en förlängning av övergångssystemet till slutet av 2011 för vissa medlemsstater, eftersom dessa länder enligt uppgift behöver ta hänsyn till särskilda hälsorisker.
<P>
Detta är emellertid inte första gången som vissa medlemsstater har tillåtits att införa strängare hälsokrav. Inledningsvis gällde övergångsperioden till juli 2008, sedan förlängdes den till 2010. Nu har vi kommit överens om en ny förlängning. Samtidigt som jag har förståelse för oron i de medlemsstater som anser att deras sällskapsdjur är känsligare för vissa sjukdomar, och jag förstår att den föreslagna förlängningen samtidigt skulle kompletteras med EU-finansierade vaccinationsprogram för att eliminera sylvatisk rabies i vissa medlemsländer, anser jag att detta bör vara den sista förlängningen av den särbehandling som dessa länder åtnjuter. Vi vet alla att asymmetriska åtgärder och undantag inte kommer att tillföra det här området alla den interna marknadens fördelar. Så låt oss alla vara överens om att detta övergångssystem måste elimineras så att vi kan garantera lika förutsättningar så snart som möjligt.
<P>
Intressant nog så har den mest omtvistade frågan i det här betänkandet inte varit den som orsakade en het debatt om hur Lissabonfördragets bestämmelser om kommittéförfarandet skulle tillämpas. Detta är det första gemensamma ärende där dessa bestämmelser kommer att tas i bruk. Mot bakgrund av parlamentets utökade befogenheter under det nya fördraget var det mycket viktigt för oss att denna särskilda regel inte skulle bli prejudicerande för framtida beslut.
<P>
I detta avseende välkomnar jag det skriftliga uttalande som parlamentet och rådet kom överens om i trepartssamtalen i vilket det står att detta ärende inte bör behandlas som ett prejudikat.
<SPEAKER ID="090" NAME="James Nicholson" LANGUAGE="EN">
Herr talman! Till att börja med låt mig tacka föredraganden för hennes hårda arbete med detta betänkande. Det ärende som många av oss inte trodde skulle orsaka några större problem visade sig vara mycket knepigare än förväntat.
<P>
Tyvärr har föredraganden fått ta de värsta stötarna under de flesta förhandlingarna, men hon har verkligen arbetat hårt för att garantera att betänkandet blev färdigt inom den nödvändiga tidsramen. Något som har varit mycket viktigt eftersom vi hade press på oss att säkra förlängningen av hennes undantag som skulle ha upphört att gälla i juni i år.
<P>
I min mening är detta en liten men avgörande lagstiftning som kommer att skydda de områden och de länder som är berörda av rabieshotet. Sjukdomen förekommer fortfarande i några delar av EU och i slutet av 2011 har vi förhoppningsvis med hjälp av vaccinationsprogram lyckats utrota den en gång för alla.
<P>
Fram tills dess har vi emellertid funnit ett sätt som tillåter oss att fortsätta upprätthålla våra strängare krav under övergångsperioden innan vi, i linje med andra medlemsstater, anammar den nya ordningen.
<SPEAKER ID="091" NAME="Anna Rosbach" LANGUAGE="DA">
Herr talman! Jag skulle vilja tacka Bairbre de Brún för det utmärkta arbete hon har gjort med att uppdatera de tekniska reglerna för resor med sällskapsdjur inom EU. För många vanliga familjer är det en utmaning att komplettera alla vaccinationer och allt pappersarbete som krävs för alla familjemedlemmar för att kunna åka på semester tillsammans. Det är emellertid nödvändigt eftersom vissa länder för en hård, långdragen kamp mot okontrollerbara djursjukdomar. Olika åtgärder har vidtagits, karantän av varierande längd och dyr obligatorisk vaccination av vilda djur på nationell nivå, för att nämna några. Därför kan jag mycket väl förstå att vissa medlemsstater fruktar en lättnad av sina stränga nationella regler och jag anser att det är nödvändigt att vi respekterar deras höga säkerhetskrav och skulle vilja att fler tar efter dem.
<P>
Jag vill följaktligen fråga kommissionen om det ändå inte vore en bra idé att införa veterinära gränskontroller där ägaren till ett sällskapsdjur måste visa att djuret som reser med honom eller henne inte bär på några farliga sjukdomar, att djuret är vaccinerat och att alla dokument för destinationslandet är i ordning. Det skulle också ge möjlighet att kontrollera gristransporter och andra djurtransporter som inte uppfyller EU-krav, och smuggling av allt för unga valpar och kattungar skulle också kunna upptäckas genom gränskontroller.
<SPEAKER ID="092" NAME="Horst Schnellhardt" AFFILIATION="PPE">
(DE) Herr talman, herr kommissionsledamot! Välkomna till Europaparlamentet. Mina damer och herrar, även jag vill gratulera föredraganden som har gjort ett skickligt arbete. Frågan täcker många områden. På senare år har vi sett en ökning av sällskapsdjur och givetvis även önskan om att kunna ta med dessa på resa. Det är riktigt och så ska det vara eftersom möjligheten att ta med sitt sällskapsdjur ger en ökad känsla av välbefinnande. Av den anledningen måste vi emellertid ha regler i EU för att förhindra spridningen av djurepidemier. Vi har dem. Vi har mycket bra bestämmelser i direktiv 998/2003 och från 2011 kommer vi att ha ett vaccinationskort för EU i vilket det noggrant kommer att dokumenteras vilka vaccinationer ett djur har fått. Från 2011 kommer dessutom elektronisk märkning att förebygga förvirring och besvikelse.
<P>
På senare år har vi gjort mycket för att tygla djurepidemier i Europa, särskilt rabies, även genom insatser från kommissionens som var först att driva igenom och finansiera vaccination av rävar. Det är en mycket viktigt fråga som vi bör erkänna. Dessa särskilda regler som upprepade gånger godkänns för vissa länder är en börda för medborgarna. I det här fall står inte kostnaden i proportion till nyttan. Jag har fått brev från många medborgare som klagar över besvärande uppträdanden vid gränser. Låt mig citera ett exempel från Storbritannien. Att inför en sex månader lång vistelse anlända två dagar för tidigt innebär ett vite på 3 000 euro och att djuret sätts i karantän under sex veckor. Vi bör överväga om den här typen av beteende är rättfärdigat. Ett år till, men sedan måste detta få ett slut. Vi har EU-regler som gäller alla. I fall situationen för djurepidemier förblir densamma, vilket vi måste anta, så finns inte längre risken för sjukdomsspridning kvar när det gäller sällskapsdjur och tamdjur.
<SPEAKER ID="093" NAME="Jo Leinen" AFFILIATION="S&amp;D">
(DE) Herr talman, herr kommissionsledamot! Välkomna till parlamentet. Jag skulle vilja instämma med min kollega Horst Schnellhardt genom att säga att er huvuduppgift på det här området är att skapa genuint lika förutsättningar i de 27 medlemsstaterna under 2010, så att ägare till sällskapsdjur obehindrat kan transportera och ta med sina sällskapsdjur från ett land till ett annat.
<P>
Fri rörlighet för hundar och katter var faktiskt målet för förordningen från 2003. Nu gör vi ett undantag för tredje gången. Vissa saker tar väldigt lång tid i EU, tio år för att harmonisera den här typen av bestämmelser. Inget EU-land vill föra in sjukdomar och jag undrar varför 22 länder tillåter hundar och katter att resa med sina ägare och fem länder inte gör det.
<P>
Ni bör undersöka om verkligheten och hindren fortfarande överensstämmer med dessa särskilda bestämmelser. Jag vet att det förekommer tvistiga debatter på nationell nivå, men vi är ett rättsligt område och senast 2011 är det är dags att införa fri rörlighet för sällskapsdjur på den inre marknaden. Djurexperten Horst Schnellhardt har redan nämnt förutsättningarna, nämligen införandet av ett vaccinationskort och användningen av verktyg som elektronisk märkning, vilket kommer att ge er tillträde till dessa fem länder när ni är på semester eller reser i arbetet och önskar ta med er sällskapsdjur.
<P>
Denna förordning om sällskapsdjur kommer att gå till historien. Det är faktiskt den första rättsakten sedan Lissabonfördraget och vi ville skapa lika villkor för ministerrådet när det gäller kommissionens medbestämmande i delegerade akter. Det var en kamp i motvind men det var den värd. Mina lyckönskningar till Bairbre de Brún för detta betänkande, och givetvis detta förfarande som är början på en ny era. Vi har kanske runt hundra rättsakter per år och 6000 delegerade akter, därför är det mycket viktigt att få det nya förfarandet på rätt spår redan från början.
<SPEAKER ID="094" NAME="Chris Davies" AFFILIATION="ALDE">
(EN) Herr talman! Jag vill bara i korthet lovorda den lagstiftning som vi har. Jag förstår att den har sin grund i Storbritanniens reseordning för sällskapsdjur som infördes för ett decennium sedan. Den hjälpte oss att minska antalet karantänsregler i vårt land, vilka orsakade stor vånda för både sällskapsdjur och deras ägare. Jag har förstått att det första djuret som utnyttjade reseförordningen var en hund som hette Frodo Baggins och därefter har många hundratusentals djur kunnat resa friare.
<P>
För fem år sedan antog EU den här lagstiftningen som följer likartade principer och har visat sig mycket framgångsrik. Nu reser hundratusentals djur med sina ägare i EU varje år. Jag har hört att 60 procent av dessa är brittiska djur och kanske säger det något om den brittiska personligheten, men det är en fråga för ett annat forum. Vi har även lyckats hålla en god balans. Tanken var att möjliggöra rörlighet utan att sprida sjukdomar och sanningen är att rabies har hållits under mycket noggrann kontroll, antalet rabiesfall har minskat från 2 700 fall för 20 år sedan till 300 fall förra året, och inte ett enda av dem var kopplat till rörlighet av sällskapsdjur under detta system.
<P>
Jag är något besviken över att rörligheten inte har utnyttjats för fler illrar än vad jag hade förväntat mig. När den här lagstiftningen först diskuterades vände sig många illerägare i Storbritannien till mig och frågade varför denna lagstiftning inte kunde inbegripa även deras djur. De ville ta med dem till illerutställningar i Europa. Kommissionsledamoten ser förvånad ut men det fanns en debatt. Uppenbarligen går det att vaccinera en iller mot rabies men vaccinationen syns inte så detta var problematiskt. Eftersom förekomsten av rabies i sällskapsillrar var så liten beslutade vi till sist att inbegripa dem, men tydligen har relativt lite rörelse av illrar noterats. För att besvara Jo Leinen, en av orsakerna är kanske att illrar i vissa länder, t.ex. Portugal, fortfarande klassas som skadedjur och att husdjursägare inte gärna tar med sina djur till dessa länder. Det kunde vara värre antar jag, det kunde vara Kina.
<P>
Herr kommissionsledamot! Bara för att avrunda, det positiva i min mening är att jag nu kan bemöta mina väljare när de frågar mig vad EU har gjort för dem. Då kan jag säga, vi har gjort det möjligt för dig att ta med ditt sällskapsdjur på semester, din katt, din hund eller din iller.
<SPEAKER ID="095" NAME="John Stuart Agnew" AFFILIATION="EFD">
(EN) Herr talman! Jag förstår att ursprungsidén med att skapa ett pass för sällskapsdjur kom från Official Monster Raving Loony Party i Storbritannien, vilket antagligen bäst sammanfattar detta farliga system.
<P>
Mitt land har en obligatorisk karantänperiod på sex månader för sällskapsdjur. I EU-systemet med pass för husdjur togs detta viktiga skydd mot sjukdomsspridning bort utan vidare. Den icke folkvalda kommissionen lyckades gå emot den demokratiskt valda brittiska regeringen och införa ett system utan karantänperiod, som bygger på vaccinationer och noggrant pappersarbete.
<P>
Som jordbrukare vet jag ett och annat om vaccinering. Det är inte alls en garanti för att djur inte för med sig sjukdomar över gränser. Vaccinationens effektivitet kan äventyras på många sätt, t.ex. om ett djur inokuleras mot en sjukdom som det redan har. Vaccinerade djur kan även vara sjukdomsbärare utan att uppvisa symptom. Till verkligheten hör även partier med vaccin av varierande kvalitet och förfalskade dokument.
<P>
Jag förstår att det inte finns någon standardisering för införandet av systemet. Vissa länder kräver det formella passet medan andra kommer att godta vilken form av dokumentation som helst. Ytterligare andra kommer inte att godta passet som bevis på vaccination. Många flygbolag kan inte tillhandahålla information kring de formella rutinerna och personalen är dåligt tränad.
<P>
Det är med andra ord en olycka som väntar på att hända. Det finns ett ordspråk i mitt hemland som säger, varför laga något som inte är trasigt? Ett sådant råd är bortkastat på kommissionen.
<P>
(Talaren godtog att besvara en fråga (blått kort) i enlighet med artikel 149.8 i arbetsordningen.)
<SPEAKER ID="096" NAME="Chris Davies" AFFILIATION="ALDE">
(EN) Herr talman! Jag vill bara fråga John Stuart Agnew om han inte tror att hans utfall mot EU hade varit starkare i fall den brittiska regeringen inte hade infört liknande lagstiftning innan EU gjorde det?
<SPEAKER ID="097" NAME="John Stuart Agnew" AFFILIATION="EFD">
(EN) Herr talman! Jag anser att EU har blivit alldeles för stort, har alldeles för många kulturer och jag litar helt enkelt inte alls på det här systemet och det kommer att bli värre.
<SPEAKER ID="098" NAME="Mairead McGuinness" AFFILIATION="PPE">
(EN) Herr talman! Jag välkomnar kommissionsledamoten och tackar föredraganden för hennes arbete. För att fortsätta med John Stuart Agnews poäng om att inte laga något som inte är trasigt, så tror jag att det är just det vi gör här. Vi förlänger inskränkningar när medlemsstater ber om det, men vi tillåter transport av sällskapsdjur. Jag är säker på att de som sitter på åhörarläktaren trodde att det var en enkel sak att flytta husdjur mellan medlemsstater, men eftersom vi har att göra med frågor kring djurhälsa, och faktiskt människors hälsa, är det inte riktig så enkelt. Vi behöver stränga regler och kontroller för detta samtidigt som vi måste kännas vid att många brittiska medborgare, men även människor från andra medlemsstater, vill ta med sig sina sällskapsdjur.
<P>
Min oro inför det här betänkandet var att det skulle fastna i de teknikaliteter som Lissabonfördraget har medfört. Något som de flesta utanför kammaren ärligt talat inte behöver oroa sig över eller ens känna till, men som har varit mycket viktigt för oss i parlamentet. Jag anser att föredraganden har lyckats mycket bra med det här betänkandet och hon har mottagit gratulationer för detta. I fall det hade sluppit genom nätet, hade risken varit att vi inte haft beredskap för att bemöta oron från Sverige, Irland, Storbritannien m.fl. Men nu är vi på rätt spår.
<P>
Jag anser att framtiden är mycket viktigare. Herr kommissionsledamot! Ni nämnde att ni planerar att beakta ny lagstiftning i det avseendet. Det är det vi borde tala om på det här stadiet. Vi vill alla här i kammaren ha en hög hälsostandard för djur och människor och det borde den nya lagstiftning som ni lovar kunna garantera.
<P>
Alltså, bra gjort av föredraganden och alla involverade som har gjort betänkandet till vad det är i dag. Det har stillat all oro, kanske inte på min bortre vänstra sida här, men för de flesta av oss. Jag hoppas att ni kommer att samråda klokt och brett med hänsyn till vad vi behöver när det gäller lagstiftning om transport av sällskapsdjur. En sådan finns redan för livsmedelsproducerande djur, nu behöver vi förenklade men effektiva regler för sällskapsdjur.
<SPEAKER ID="099" NAME="Marita Ulvskog" AFFILIATION="S&amp;D">
Herr talman! Kommissionen har lagt fram ett bra förslag till ändring av förordningen om djurhälsovillkor vid transport av sällskapsdjur. Jag är särskilt glad att vi genom detta kommer att få förlänga den tid under vilken ett antal länder, däribland Sverige, får behålla sina strängare regler när det gäller rabies och bandmask.
<P>
Jordbruksverket, som är den ansvariga myndigheten i Sverige, har konstaterat att utan den möjligheten till särskild kontroll så skulle t.ex. bandmasken sannolikt få fäste även i Sverige, och det skulle i sin tur negativt kunna påverka det rörliga friluftslivet i skog och mark, som är en betydande del av människors vardag och verklighet i ett land som Sverige.
<P>
Tack alltså för att denna till att börja med tillfälliga lösning har blivit möjlig genom lyhörda insatser från kommissionen, föredraganden och skuggföredragandena.
<SPEAKER ID="101" NAME="Nessa Childers" AFFILIATION="S&amp;D">
(EN) Herr talman! Till att börja med vill jag tacka min kollega Bairbre de Brún för hennes hårda arbete med det här betänkandet.
<P>
Fallet med en 38-årig kvinna som avled på Royal Victoria sjukhuset i Belfast förra året var en liten påminnelse om det löpande hotet om rabies i Irland. Man tror att kvinnan fick sjukdomen när hon under feriearbete i Sydafrika försökte stoppa ett slagsmål mellan två hundar.
<P>
Nyligen var fyra personer tvungna att få förebyggande injektioner i Dublin efter att en olagligt importerad kattunge börjat bete sig konstigt och bitit dem.
<P>
Rabies är en av de äldsta zoonotiska sjukdomar som påverkar människor, och är alltid livshotande när de första symptomen har påträffats. Globala resmönster innebär att sjukdomen aldrig är långt i från vår dörr.
<P>
Av den anledningen tillämpar Irland strikt karantän för importerade djur och det är endast tack vare dessa stränga åtgärder som vi kan fortsätta att vara ett rabiesfritt land. För att kunna fortsätta vara det är det nödvändigt att övergångsavtalet, som detta förslag skulle förlänga till slutet av nästa år, inte tillåts att löpa ut i juli 2010.
<P>
Även de ytterligare skyddsåtgärder som har föreslagits är nödvändiga både för människors och djurs hälsa eftersom de skulle hjälpa till att bekämpa inte bara rabies, utan även vissa fästingar och bandmaskar som för närvarande inte finns i Irland.
<P>
Genom att anta det här förslaget skulle kammaren underlätta kampen mot rabies och tillhandahålla en grund för att utrota sjukdomen i Europa. Av dessa skäl får inte den här frågan gå obemärkt förbi.
<SPEAKER ID="102" NAME="Miroslav Mikolášik" AFFILIATION="PPE">
(SK) Jag samtycker till ändringsförslaget om reglerna om djurhälsovillkor som ska tillämpas vid transporter av sällskapsdjur utan kommersiellt syfte, vilket de facto underlättar gränstransporter inom EU.
<P>
Även jag skulle vilja tacka för det arbete som föredraganden har gjort med att framställa ett betänkande av högsta kvalitet, inbegripet åtgärder som kan leda till vaccinationer mot rabies och andra sjukdomar samt ytterligare förebyggande åtgärder. Jag är övertygad om att vi tack vare ett sådant steg kommer att harmonisera EU:s inre marknad helt och närma oss den hittills mest omfattande utrotningen av hotet från dessa överförbara sjukdomar.
<P>
Jag är emellertid medveten om de löpande riskerna och farorna vid djurtransporter och därför stöder jag en rimlig förlängning av övergångsperioderna för medlemsstater som Malta, Irland och Sverige, som har strängare nationell standard. Detta är en klok hållning som betonar förebyggande och tar hänsyn till respektive lands specifika särdrag.
<SPEAKER ID="103" NAME="Daciana Octavia Sârbu" AFFILIATION="S&amp;D">
(RO) Till att börja med vill jag gratulera föredraganden till allt hennes hårda arbete och även alla de som har gjort den här kompromissen möjlig. Jag är nöjd med att betänkandet tillåter medlemsstaterna att fortsätta att genomföra sina skyddsåtgärder mot spridningen av rabies, och över att det kommer att resultera i fri och säker transport av sällskapsdjur inom EU efter 2011.
<P>
Jag anser att det är en bra kompromiss som förser oss med effektiva insatser då medlemsstater uttrycker rättfärdigad oro över spridningen av vissa sjukdomar. Samtidigt garanterar den, i de fall där delegerad befogenhet används, att kommissionen kommer att rådfråga ett antal experter, från kommissionen, medlemsstaterna, icke-statliga organisationer eller från nationella parlament.
<P>
I ett större sammanhang har vi fått skriftliga garantier för att betänkandet inte kommer att bli prejudicerande för delegerad befogenhet i framtiden. Till följd av detta kommer hänsyn att tas till parlamentets oro över att skapa ett prejudikat för Lissabonfördragets nya kommittéförfarande.
<SPEAKER ID="104" NAME="Andreas Mölzer" AFFILIATION="NI">
(DE) Herr talman! EU:s arbete med att hejda eller helt utrota djurepidemier och sjukdomar som rabies är givetvis ytterst lovvärda och det är mycket positivt att sådana åtgärder vidtas för att underlätta gränsturism med sällskapsdjur.
<P>
Det europeiska vaccinationskortet, vaccinationsprogram eller till och med elektronisk märkning av sällskapsdjur är förvisso praktiska åtgärder som kan förenkla detta. Det finns emellertid företeelser som hotar dessa, och det vet jag från vår erfarenhet i Österrike. Till exempel leder olaglig smuggling av hundvalpar från billiga länder i Östeuropa till Centraleuropa eller EU till att sjukdomar införs gång på gång.
<P>
Masstransporter av djur inom EU, inbegripet Österrike, kan också medföra farliga sjukdomar. Dessutom struntar vilda djur i gränskontroller och kan givetvis också upprepade gånger orsaka spridning av djurepidemier som rabies. Det kommer att vara nödvändigt att vidta åtgärder på detta område.
<SPEAKER ID="105" NAME="John Dalli" LANGUAGE="EN">
Herr talman! Jag tycker att vi alla kan vara stolta över de snabba framstegen när det gäller det här ärendet, vilka har gjorts under extrem tidspress och i ett svårt rättsligt sammanhang.
<P>
Den 18 månader långa förlängningen av övergångssystemet som reglerar transport av sällskapsdjur i fem medlemsstater kommer att ge dem tid att anpassa sig till det system som gäller i resten av EU. Jag har även bekräftat att kommissionen inte avser att föreslå någon ytterligare förlängning av den här övergångsperioden.
<P>
Samtidigt kommer det att tillåta kommissionen att förbereda ett omfattande förslag som syftar till att omarbeta förordningen i sin helhet och särskilt att få bestämmelserna från det gamla kommittéförfarandet att överensstämma med Lissabonfördraget.
<P>
Jag måste säga att detta är ett viktigt dokument för Europas medborgare och jag är glad över att vi har nått ett framgångsrikt avslut.
<SPEAKER ID="106" NAME="Bairbre de Brún" LANGUAGE="GA">
Herr talman! Jag vill välkomna kommissionsledamot John Dalli till Europaparlamentet, och även möjligheten att arbeta tillsammans med honom. Jag välkomnar hans uttalande i parlamentet i kväll. Som han sade, innehållet i mitt betänkande överensstämmer med hållningen i kommissionens förslag.
<P>
Jag vill även tacka alla som har talat under kvällens debatt, de flesta stöder det föreslagna systemet och några få är emot det.
<P>
Kommissionens förslag och mitt betänkande bygger på ett vetenskapligt grundat tillvägagångssätt. Mot bakgrund av medlemsstaternas olika situationer gällande rabies valde kommissionen det säkra, försiktiga tillvägagångssättet. Det är lämpligt att den föreslagna förlängningen löper ut samtidigt som kommissionen förväntas upphöra med EU-finansieringen av ett vaccinationsprogram för att utrota rabies i vilda djur i vissa medlemsstater.
<P>
Som kommissionsledamot John Dalli och Adina-Ioana Vălean sade angående det föreslagna datumet, så kan den nuvarande strukturen ändras och personal som redan är på plats kan omskolas. Övergångssystemet kommer att förlängas till slutet av 2011 i fem medlemsstater och tills dess kommer bestämmelserna angående transporter av sällskapsdjur utan kommersiellt syfte att vara desamma över hela EU. Under tiden kommer människor att kunna korsa EU:s gränser med sina sällskapsdjur, men övergångssystemet kommer att tillåta vissa medlemsstater att tillämpa strängare kontroller under den perioden.
<P>
Jag vill än en gång tacka alla som har hjälpt till i det här arbetet. Det var komplicerat emellanåt, men trots att det var svårt så var det värt det i slutändan. Tack alla.
<SPEAKER ID="107" NAME="Talmannen">
Debatten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (regel 149)
<SPEAKER ID="108" NAME="Pavel Poc  " AFFILIATION="S&amp;D">
skriftligt. - (CS) Målet med förordning (EG) nr 998/2003 om djurhälsokrav som gäller transporter av sällskapsdjur utan kommersiella skäl som trädde i kraft den 3 juli 2003 var att göra det enklare för ägare till sällskapsdjur att resa med sina djur. Det skulle åstadkommas genom att införa ett pass som visar att djuret har vaccinerats mot rabies samt genom föreskrivelser om skyldighet att märka djur för tydlig identifiering. Förutom att förtydliga den ursprungliga förordningen i tekniska termer, förlänger den föreslagna ändringen åter igen perioden med striktare krav för resor med hundar och katter i Finland, Irland, Malta, Sverige och Storbritannien. Olikheterna när det gäller säkerhetsåtgärder i de tidigare nämnda medlemsstaterna, särskilt de olika tidsgränserna för inokulering och serologiska undersökningar och de varierande tidsfristerna för parasitkontroller, komplicerar och ökar kostnaderna för resor med sällskapsdjur inom EU onödigt mycket. I praktiken innebär det att ett betydande antal EU-medborgare kommer att diskrimineras i onödan under ytterligare ett och ett halvt år när de utnyttjar sin rätt till fri rörlighet mellan EU-länder. De upprepade förlängningarna av tidsperioden kan vara en indikation på att kommissionen gjorde en felaktig tidsbedömning i originaldirektivet, utan hänsyn till faktiska förhållanden, eller att vissa medlemsstater var oförmögna eller ovilliga att genomföra förordning 998/2003 i tid. I vilket fall som helst visar sådana undantag på en orättvis hållning från kommissionens sida när det gäller genomförande av gemensamma regler i medlemsstaterna.
