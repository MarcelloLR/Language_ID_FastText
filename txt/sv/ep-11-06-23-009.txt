<CHAPTER ID="009">
Diverse
<SPEAKER ID="130" NAME="Stavros Lambrinidis">
(EN) Som en del av er kanske vet utsågs jag för fyra dagar sedan till ny utrikesminister i Grekland.
<P>
(Applåder)
<P>
Tack. Det intressanta med det här jobbet var att när jag i söndags och måndags hade det första officiella mötet med mina utrikesministerkolleger från era länder i Luxemburg var det ingen som sade ”grattis”. Alla sade ”lycka till”.
<P>
(Skratt och applåder)
<P>
Jag ville bara helt kort ta farväl. Jag kommer att sakna parlamentet oerhört. Jag kommer att sakna alla vänner jag fått här oerhört. Jag tror inte att det finns någon bättre plats i Europa för den passion och den medkänsla som detta parlament kan ge uttryck för. Jag är djupt tacksam, och eftersom jag inte vill att mitt sista farväl ska vara på engelska och för att ni inte ska glömma den grekiska ni har lärt er under det ett och ett halvt år som gått har jag ett förslag. Tala om för mig hur vi säger ”för”.
<P>
(Ledamöterna: ”Υπέρ!”)
<P>
Hur säger vi ”emot”?
<P>
(Ledamöterna: ”Κατά!”)
<P>
Hur säger vi ”avstår”?
<P>
(Ledamöterna: ”Αποχή!”)
<P>
Mycket bra. Jag vill att socialdemokraterna och GUE säger ”Υπέρ”; PPE och ECR, ni säger ”Κατά”; De gröna och ALDE, ni säger ”Αποχή”. Enkelt! Sätt i gång.
<P>
(S&D- och GUE/NGL-grupperna: ”Υπέρ!”; PPE- och ECR-grupperna: ”Κατά!”; Verts/ALE- och ALDE-grupperna: ”Αποχή!”)
<P>
(Livliga applåder)
<P>
Fantastiskt. Tack så mycket.
<SPEAKER ID="131" NAME="Martin Schulz">
för S&D-gruppen. - (DE) Herr talman! Jag har bett om ordet därför att jag är säker på att mina ledamotskolleger förstår mig när jag på min grupps vägnar säger att det är en svår roll du tar på dig - det vet du bättre än vi - och att du har vår fulla solidaritet i din nya ställning, för vilka politiska åsikter vi än har delar vi alla samma önskan. Jag är övertygad om att mina övriga ledamotskolleger håller med mig. Vår önskan är att det fantastiska land där du är utrikesminister ska ta sig genom sin allvarliga kris så snabbt som möjligt med vår hjälp. Vi behöver Grekland. Vi står vid ditt lands och vid din sida. Herr talman, herr utrikesminister, Stavros! På det personliga planet vill jag säga detta: du har inte bara varit en god vän och en fantastisk kollega utan du har också berikat våra liv på alla tänkbara sätt. Tack för de många år vi har samarbetat och lycka till, Stavros.
<P>
(Applåder)
