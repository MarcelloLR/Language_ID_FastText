<CHAPTER ID="007-26">
26. Betalningstjänster på den inre marknaden (omröstning)
<P>
- Betänkande: Gauzès
<P>
- Före omröstningen:
<SPEAKER ID="139" NAME="Jean-Paul Gauzès " AFFILIATION="PPE-DE">
föredragande. - (FR) Herr talman, mina damer och herrar! Det betänkande som har lagts fram är resultatet av omfattande, gemensamma ansträngningar i samarbete med ministerrådet och kommissionen för att få till stånd en omröstning vid första behandlingen. Jag uppmanar er därför att rösta för betänkandet.
<P>
Å andra sidan uppmanar jag er att förkasta ändringsförslaget till artikel 71, som inte har något att göra med förslaget till direktiv. Vi talar faktiskt här om en fråga som rör bevarande av uppgifter i SWIFT-systemet i synnerhet, och i detta avseende måste jag meddela våra kolleger att kommissionen under gårdagens debatt antydde att man ska försöka se till att uppgifterna bevaras på ett säkert sätt. Jag har för övrigt precis fått ett brev från det tyska ordförandeskapet som stöder denna ståndpunkt. Jag vill därför be er att förkasta ändringsförslaget till artikel 71. Å andra sidan är jag för det muntliga ändringsförslag som kommer att läggas fram av Pervenche Berès under omröstningen om lagstiftningsresolutionen.
<P>
Avslutningsvis vill jag tacka alla dem som har hjälpt till att utarbeta detta betänkande - utskottet, skuggföredragandena och föredragandena för yttranden samt alla tekniska kolleger som har hjälpt mig.
<P>
- Före omröstningen om lagstiftningsresolutionen:
<SPEAKER ID="141" NAME="Pervenche Berès" AFFILIATION="PSE">
(FR) Herr talman! Jag skulle, i linje med föredraganden, vilja lägga fram ett muntligt ändringsförslag till detta betänkande som kommer att göra det möjligt för oss att lägga till ett åberopande, som jag ska läsa upp för er: ”med beaktande av det brev av den 1 mars 2007 som skickades till Europaparlamentets talman av ordföranden för den arbetsgrupp som inrättades i enlighet med artikel 29 i direktiv 95/46/EG, med avseende på frågor knutna till skydd av uppgifter, i synnerhet i förvaltningen av SWIFT-systemet”. Jag uppmanar er att få parlamentet att godkänna detta muntliga ändringsförslag till det utomordentliga förslag till betänkande som vår kollega Jean-Paul Gauzès har utarbetat.
<P>
(Det muntliga ändringsförslaget beaktades.)
