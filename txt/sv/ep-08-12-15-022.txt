<CHAPTER ID="022">
Oseriösa katalogföretag (kortfattad redogörelse)
<SPEAKER ID="246" NAME="Talmannen">
- Nästa punkt är en kort presentation av ett betänkande av Simon Busuttil, för utskottet för framställningar, om betänkandet om oseriösa katalogföretag (framställningarna 0045/2006, 1476/2006, 0079/2003, 0819/2003, 1010/2005, 0052/2007, 0306/2007, 0444/2007, 0562/2007 med flera).
<SPEAKER ID="247" NAME="Simon Busuttil">
föredragande. - (MT) Detta betänkande utarbetades eftersom Europaparlamentet fick över 400 framställningar från sina medborgare, närmare bestämt från småföretag som hade blivit offer för annonseringsbedrägerier genom att mot sin vilja inkluderas i en kommersiell katalog. Offren fick en blankett såsom denna och ombads att fylla i den, samtidigt som de lurades att tro att de skrev under på ett gratis omnämnande i katalogen. Därefter fick de dock ett brev och insåg att de utan sin vetskap ingått ett avtal som binder dem att betala omkring 1 000 euro under tre år. Detta är vad som händer offren för dessa kataloger som vi anser vara olagliga. Jag skulle vilja tillägga att det företag som äger katalogen ”European City Guide” är det som oftast nämns i dessa framställningar. Det bör noteras att detta företag också har satt avsevärd press på Europaparlamentets ledamöter i ett försök att stoppa eller undergräva de betänkanden som vi lägger fram i dag. Lyckligtvis lyckades inte detta, trots att det inte alltid gav oss korrekt information.
<P>
Vilka blev resultaten av detta betänkande? Vi upptäckte att det finns ett verkligt och utbrett problem som kan spåras över hela EU. Vad som också har kommit fram är att detta påverkar många småföretag samt yrkesverksamma och andra individer som inte nödvändigtvis äger ett företag. Vi upptäckte att detta problem påverkar företag på ett gränsöverskridande sätt och att det inte bara har en kraftig ekonomisk effekt utan också en allvarlig psykologisk effekt på offren för denna bluff, som luras att underteckna denna blankett och senare jagas av företaget för att genomföra betalningen.
<P>
Vad föreslår vi i detta betänkande? För det första att man upprättar en förteckning över åtgärder för att öka medvetenheten och därmed minska antalet offer som faller i fällan. För det andra behöver vi se till att den befintliga EU-lagstiftningen verkställs som den ska. Det bör noteras här att kommissionen varje gång som denna fråga togs upp svarade att det var upp till medlemsstaternas bedömning att genomföra EU-lagstiftningen på nationell nivå. Vi är medvetna om denna bestämmanderätt, men jag skulle vilja påminna kommissionen om att det är Europeiska kommissionens skyldighet att se till att EU:s lagar genomförs effektivt i medlemsstaterna. Vi föreslår också att europeiska lagar ändras för att bättre ta itu med just detta problem. Vi noterade till exempel att den österrikiska modellen är exemplarisk eftersom Österrike ändrade sin nationella lagstiftning så att den skulle gälla specifikt i denna fråga om bedrägliga kommersiella kataloger.
<P>
Min sista kommentar gäller behovet av att stödja offren genom att råda dem att inte göra några betalningar till dessa kommersiella katalogföretag till dess att de har fått lämplig rådgivning. Innan jag avslutar skulle jag uppriktigt vilja tacka utskottet för framställningar för att det har gett sitt enhälliga stöd till detta betänkande, och jag skulle också vilja tacka all min personal. Jag tackar också uppriktigt utskottets sekreterare, David Lowe. Om betänkandet antas kommer det att sända ut två tydliga budskap - först av allt till de drabbade, genom att visa dem att vi förstår deras situation och helt och fullt står bakom dem, och för det andra till dessa bedrägliga kommersiella katalogföretag, med följande varning: ”Sluta med era bedrägliga metoder omedelbart. Parlamentet är er tätt i hälarna.”
<SPEAKER ID="248" NAME="Vladimír Špidla">
ledamot av kommissionen. - (FR) Herr talman! Kommissionen berömmer Europaparlamentets insatser för utarbetandet av detta betänkande och kommer att aktivt studera dess slutsatser.
<P>
Såsom klart anges i betänkandet vill jag påpeka följande: I den utsträckning som problemet gäller förbindelser mellan företag är det inte möjligt att tillämpa en stor del av gemenskapslagstiftningen om konsumentskydd, inklusive direktiv 2005/29/EG om otillbörliga affärsmetoder som tillämpas av näringsidkare gentemot konsumenter och förordning (EG) nr 2006/2004 om samarbete mellan de nationella tillsynsmyndigheter som ansvarar för konsumentskyddslagstiftningen.
<P>
En viss form av skydd tillhandahålls dock genom direktiv 2006/114/EG om vilseledande och jämförande reklam. Enligt dessa direktiv åligger det offentliga myndigheter med ansvar för tillsynen av lagstiftningens tillämpning och/eller behöriga domstolar i de medlemsstater från vilka dessa företag bedriver sin verksamhet att, från fall till fall, besluta huruvida den kommersiella kommunikationen är vilseledande och vidta lämpliga tvångsåtgärder.
<P>
Jag ska också betona att flera myndigheter och behöriga domstolar i Spanien och i Belgien, till exempel, redan har vidtagit tvångsåtgärder mot metoderna och uppnått flera goda resultat.
<P>
Direktivet om otillbörliga affärsmetoder omfattar inte affärsmetoder företag emellan eftersom det inte finns något stöd för att till fullo harmonisera nationell lagstiftning som gäller otillbörlig konkurrens. Ett helt harmoniserat direktiv om otillbörliga affärsmetoder mellan företag och konsumenter var redan ett mycket ambitiöst förslag som skulle ha misslyckats om omfattningen hade utvidgats till otillbörliga affärsmetoder företag emellan.
<P>
Det samråd som ledde till förslaget och arbetet inom rådet har visat att det knappast fanns något stöd för att utvidga direktivets omfattningen till otillbörliga affärsmetoder företag emellan. Samtidigt som vissa medlemsstater var positiva till att utvidga direktivets omfattning till otillbörlig konkurrens uttryckte andra sitt stöd för konsumentskydd men motsatte sig införandet på EU-nivå av ytterligare ett harmoniserat regelsystem om otillbörliga affärsmetoder.
<P>
Trots att kommissionen inte kan vidta åtgärder mot de företag som använder sig av sådana metoder har den försökt att göra företag medvetna om detta problem genom att informera olika europeiska branschorganisationer om detta. Ämnet har specifikt tagits upp inom stödnätverket för företag. Samtidigt uppmanas medlemsstaterna i småföretagsakten (”Small Business Act”) att skydda sina små och medelstora företag från otillbörliga affärsmetoder. Kommissionen kommer att fortsätta undersöka andra metoder för att öka företagens medvetenhet om den anser att detta är lämpligt.
<P>
Dessutom har kommissionen skrivit till de behöriga myndigheterna i berörda medlemsstater - Spanien, Österrike och Tyskland - för att uppmärksamma dem på att situationen är pågående och be dem om ytterligare information. De svar som har mottagits tydliggör att de nationella myndigheterna är medvetna om problemet och att de har lagstiftning för att hantera det. Där det är nödvändigt har de redan använt de åtgärder som finns.
<SPEAKER ID="249" NAME="Talmannen">
- Debatten är härmed avslutad.
<P>
Omröstningen kommer att äga rum tisdagen den 16 december 2008.
<P>
Skriftliga förklaringar (artikel 142)
<SPEAKER ID="250" NAME="Richard Corbett  " AFFILIATION="PSE">
skriftlig. - (EN) Efter att ha kämpat mot dessa bedrägliga organisationer i åratal stöder jag med nöje detta betänkande.
<P>
Detta är ett gränsöverskridande problem. Varje år luras tusentals företag, välgörenhetsorganisationer och frivilligorganisationer i EU att underteckna vad som ser ut som ett helt oskyldigt inkluderande i en katalog. I verkligheten luras de in i ett komplext kontrakt och får sedan aggressiva betalningskrav, utan något erbjudande om att upphäva kontraktet.
<P>
Det är nödvändigt att stänga till de rättsliga kryphål som gör det möjligt för dessa bedrägliga företag att verka. Särskilt uppmanar jag kommissionen att följa den huvudsakliga rekommendationen i detta betänkande och att för parlamentet lägga fram direktivet om otillbörliga affärsmetoder i utvidgad omfattning, för att specifikt förbjuda inkluderande av annonser i sådana kataloger om inte de potentiella kunderna klart informerats i reklamen om att de erbjuds ett avtal mot betalning.
<P>
Dessa rekommendationer är rättsligt okomplicerade - Österrike har redan lagt till ytterligare föreskrifter till sitt införlivande av direktivet om otillbörliga affärsmetoder för att inkludera just denna bestämmelse - men de skulle ge ett mycket bättre skydd för företag och andra organisationer som blir offer för dessa bedrägerier samt sända ut en tydlig signal till katalogbedrägerierna att deras dagar är räknade.
