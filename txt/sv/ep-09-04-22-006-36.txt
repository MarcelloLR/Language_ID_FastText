<CHAPTER ID="006-36">
36. Interimsavtal om handel med Turkmenistan
<P>
- Före omröstningen:
<SPEAKER ID="140" NAME="Karel Schwarzenberg">
ordförande för rådet. - (EN) Herr talman! Låt mig påminna er om att rådet alltid har gått igenom parlamentets yttranden och resolutioner uppmärksamt och med stort intresse. Rådet har också tagit frågan om de mänskliga rättigheterna på mycket stort allvar, vilket tydliggörs genom EU:s avtalsförhållanden med länder i olika delar av världen.
<P>
Enligt Cotonouavtalet, ett fördrag mellan EU och en grupp länder i Afrika, Västindien och Stilla havet, har det förekommit över 15 fall sedan 1995 när gemenskapen helt eller delvis har upphört att tillämpa avtalen gentemot vissa av länderna då dessa inte fullgjort sina skyldigheter enligt människorättsklausulen.
<P>
Ni känner säkert också till de sanktioner som rådet tillgrep mot Uzbekistan efter de händelser som ägde rum i Andizjan under 2005. Naturligtvis finns mycket kvar att göra när det gäller mänskliga rättigheter och respekten för rättsstatsprincipen och demokrati i Turkmenistan.
<P>
Vi kommer att fortsätta verka i synnerhet för frigivning av alla politiska fångar, fri tillgång för Internationella Rödakorskommittén till fängelser, upphävande av restriktionerna för resor till utlandet samt fria medier i civilsamhället. Vi är fast beslutna att vidta lämpliga åtgärder, vilket inkluderar att vid behov, i enlighet med avtalet med Turkmenistan, upphäva detta om de mänskliga rättigheterna kränks.
<SPEAKER ID="141" NAME="Charlie McCreevy">
ledamot av kommissionen. - (EN) Herr talman! Kommissionen har noga noterat parlamentets oro när det gäller situationen för demokratin och de mänskliga rättigheterna i Turkmenistan. Vi välkomnar uttalandet i det gemensamma resolutionsförslaget om att slutandet av ett interimsavtal om handel skulle vara ett bra första steg som gör det möjligt för oss att ha mer kontakt med Turkmenistan och därmed främja en fortsatt positiv utveckling och ett fortsatt samarbete.
<P>
Kommissionen är medveten om parlamentets farhågor angående möjligheten att upphäva avtalen. Jag kommer ihåg att min kollega Benita Ferrero-Waldner vid förra månadens debatt uppgav att både interimsavtalet om handel (artikel 1) och avtalet om partnerskap och samarbete (artikel 2) innehåller människorättsklausuler som utgör en väsentlig del av dessa avtal. Utöver dessa bestämmelser kommer artikel 28 i interimsavtalet om handel och artikel 94 i avtalet om partnerskap och samarbete att möjliggöra för respektive sida att vidta lämpliga åtgärder vid allvarliga överträdelser av avtalen. Enligt kommissionen skulle dessa åtgärder också kunna omfatta ett upphävande av avtalen.
<P>
Kommissionen åtar sig att tillsammans med medlemsstaterna noga övervaka människorättssituationen i Turkmenistan och att regelbundet rapportera till respektive organ inom parlamentet. Om parlamentet skulle rekommendera att åtgärder vidtas mot bakgrund av rapporterade allvarliga kränkningar av viktiga delar av interimsavtalet om handel, särskilt när det gäller de mänskliga rättigheterna, kommer kommissionen att allvarligt överväga att på lämpligt sätt låta parlamentets rekommendationer ingå i sitt förslag till rådet.
<SPEAKER ID="142" NAME="Harlem Désir" AFFILIATION="PSE">
(FR) Herr talman! Förklaringarna från rådets ordförande och kommissionsledamoten är mycket intressanta, eftersom de bevisar att Europaparlamentet gjorde rätt i att kräva att undertecknande av ett nytt handelsavtal med Turkmenistan skulle vara knutet till respekten för de mänskliga rättigheterna. Den sistnämnda är en grundläggande princip för de handelsavtal som Europeiska unionen ingår.
<P>
Med tanke på det fortsatt stora antalet kränkningar av de mänskliga rättigheterna i nämnda land anser jag att det bästa verkställa denna filosofi är att börja med att skjuta upp det nya handelsåtagande som ni föreslår, och att alltså inte ge det samtycke som vi ombeds ge i dag.
<SPEAKER ID="143" NAME="Helmuth Markov" AFFILIATION="GUE/NGL">
(DE) Herr talman! Jag vill säga att parlamentet har uppmanat både kommissionen och rådet såväl i debatten som i sina dokument att ange att man kommer att hörsamma parlamentets begäran om parlamentet skulle kräva att detta avtal skjuts upp eller upphävs.
<P>
Yttrandena skilde sig åt i hög grad. Rådets ordförande uttryckte ingen åsikt alls om hur rådet skulle reagera om parlamentet skulle ställa något av dessa krav. Kommissionsledamoten svarade bara att kommissionen skulle överväga vad man skulle göra om parlamentet skulle ställa ett sådant krav. Poängen är att varken kommissionen eller rådet på något sätt har uppfyllt parlamentets krav, och därför kan jag inte göra annat än rekommendera att vi nu vägrar att ge detta vårt stöd.
<P>
(Applåder)
<SPEAKER ID="144" NAME="Daniel Caspary" AFFILIATION="PPE-DE">
(DE) Herr talman, mina damer och herrar! Nu har vi debatterat ämnet Turkmenistan i tre och ett halvt år i olika utskott i parlamentet. Det finns EU-fördrag som också parlamentet måste hålla sig till, även om vi inte alltid tycker om det.
<P>
I dag har vi genom rådets och kommissionens uttalanden lyckats få de försäkringar som är möjliga inom ramen för EU-fördragen. ommissionen och rådet har gått med på att allvarligt överväga att följa parlamentets ledning i sina yttranden och eventuellt också krav på upphävande av avtalet.
<P>
Som vi alla vet är detta tyvärr allt parlamentet kan hoppas på inom ramarna för EU-fördragen. Det finns ett misstag vi inte får göra, och det är att låta våra förbindelser med ett land stoppas för att Europaparlamentet ska få mer makt. Jag uppmanar er att acceptera rådets och kommissionens yttranden. Vi hade inte kunnat hoppas på mer. Mot denna bakgrund och under dessa omständigheter ber jag er att stödja ett undertecknande av avtalet.
<SPEAKER ID="145" NAME="Daniel Cohn-Bendit">
för Verts/ALE-gruppen. - (DE) Herr talman! Om det inte var på gruppens vägnar så begär jag uppskjutande för gruppen De gröna/Europeiska fria alliansen.
