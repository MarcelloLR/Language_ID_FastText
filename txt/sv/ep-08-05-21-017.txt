<CHAPTER ID="017">
Reach (förordningen om testmetoder) (debatt)
<SPEAKER ID="459" NAME="Talmannen">
Nästa punkt på föredragningslistan är debatten om den muntliga frågan från Guido Sacconi, för utskottet för miljö, folkhälsa och livsmedelssäkerhet, till kommissionen om utkast till förordningen om testmetoder i enlighet med Reach (B6-0158/2008).
<SPEAKER ID="460" NAME="Guido Sacconi">
föredragande. - (IT) Herr talman, mina damer och herrar, herr kommissionsledamot! Ni är väl medvetna om att inom få dagar, tio för att vara exakt, kommer den första genomförandefasen av Reach att börja. Det är fasen för registrering på förhand av ämnen. Med tanke på detta högtidliga ögonblick var vi, som ni vet, irriterade över definitionen av testningen i genomförandeförordningen till Reach. Det berodde på att ett av målen i Reach, som vi med stor svårighet lyckades få igenom under lagstiftningsprocessen och de interinstitutionella förhandlingarna, var just att främja alternativa metoder till djurförsök.
<P>
Vi blev mycket arga när vi upptäckte att en serie försök som vetenskapligt validerats av ECVAM (Europeiskt centrum för validering av alternativa metoder) inte togs upp i genomförandeförordningen på grund av att de inte godkänts för regleringsändamål och att några av dem, tre av fem, återvisats till OECD för validering. Det är rätt att fortsätta som planerat med Reach, men det är också rätt att man från början följer andan i och syftet med denna mycket viktiga förordning.
<P>
Under tiden har vi, som ni vet, diskuterat oss sinsemellan och den 5 maj fick parlamentet ett brev, undertecknat av kommissionsledamot Stavros Dimas, å era och kommissionsledamoten med ansvar för forsknings vägnar. I brevet fick vi intressanta och bindande svar på våra frågor och på vår symboliska protest mot förordningen. Vi måste erkänna att det finns ett stabilt sätt att öka, rationalisera och, när så är nödvändigt, göra dessa processer för validering av alternativa metoder mer öppna.
<P>
Vår debatt i kväll kommer nu att bli lite mer formell. Jag är säker på att ni kommer att godkänna dessa åtaganden och därmed göra det möjligt för oss att anta vår resolution i morgon, som vi under tiden har ändrat. I så fall kommer det inte längre att finnas något motstånd mot resolutionen. I stället kommer åtagandena att bekräftas. Vi kommer dock även fortsättningsvis att be om att åtagandena kontrolleras omgående. Samtidigt kommer vi att uppmana till att förordningen blir ändrad så fort som möjligt så att de alternativa testerna, som under tiden har blivit helt validerade, kan ingå.
<P>
Tack. Jag tror till och med att jag avslutade innan tiden var ute, vilket gör det möjligt för oss att snabbt fortsätta med vårt arbete.
<SPEAKER ID="461" NAME="Günter Verheugen">
kommissionens vice ordförande. - (DE) Herr talman, mina damer och herrar! Guido Sacconi har verkligen satt mig i en något genant situation. Som ni vet, herr Sacconi, var det som ni kritiserade inte en del av mitt eget arbete, eftersom jag delar det övergripande ansvaret för Reach-projektet med Stavros Dimas. Därför tyckte jag att det var på sin plats att jag var här i kväll och bekräftade just de punkter du tog upp.
<P>
Kommissionen kommer att ge de nödvändiga förtydligandena kring förfarandena - och jag betonar ordet ”nödvändiga” - och jag är extremt tacksam för att ni tog upp dessa problem och frågor. Dessutom är jag mycket tacksam för ert mycket personliga och viktiga bidrag, som har hjälpt oss att lösa dessa problem.
<P>
Så vad ska vi göra? Kommissionens interna förfaranden för validering och rättsligt godkännande av nya alternativa försöksmetoder kommer att stramas upp och påskyndas avsevärt. För att uppnå detta kommer kommissionen att börja med att preliminärt analysera den lagstiftningsmässiga relevansen. På så sätt kommer vi att kunna vetenskapligt validera de testmetoder som är bäst lämpade som bas för påföljande rättsligt godkännande.
<P>
För det andra kommer vi att minska antalet steg i förfarandet och införa tydliga tidsgränser för att förenkla och påskynda den nuvarande processen. Det gäller framför allt arbetet i de rådgivande kommittéerna och samråden med medlemsstaterna.
<P>
För det tredje kommer alla viktiga förfarandebeslut som fattas av kommissionens avdelningar att fattas på
<P>
generaldirektörsnivå.
<P>
För det fjärde kommer vi att se till att de nya förfarandena är öppnare. Det gemensamma forskningscentret kommer att inrätta en webbplats, som därefter kontinuerligt uppdateras med de föreslagna alternativa metodernas aktuella status. Om man bestämmer sig för att förkasta en metod, med andra ord att avbryta analysen av en viss testmetod, kommer detta också att förklaras på webbplatsen. Därmed kommer det att bli enklare att följa utvecklingen i detalj för varje testmetod.
<P>
Kommissionen kommer även att vidta åtgärder för att optimera de institutioner som är engagerade i valideringen och det lagstiftningsmässiga godkännandet. För det första innebär det att man förbättrar deltagandet av och samarbetet mellan organ som Europeiska kemikaliemyndigheten och Europeiska läkemedelsmyndigheten, som just nu försöker att bygga upp ett nätverk.
<P>
Dessutom kan samarbetet med OECD förbättras i många avseenden, och det är vad vi ska göra. Det innebär inte bara utlåning av personal till OECD:s program för testriktlinjer utan också att man ger ekonomiskt stöd till TGP-sekretariatet.
<P>
Prioriteringen är, och kommer att förbli, att rättsligt godkänna alternativa försöksmetoder. Samtidigt ska vi övervaka processen inom OECD och om vi upptäcker otillbörliga förseningar på internationell nivå bör vi sköta det rättsliga godkännandet inom gemenskapen.
<P>
Herr Sacconi, från vårt gemensamma arbete med Reach kommer ni att märka hur viktigt jag personligen tycker att det är att mycket snabbt utveckla alternativa metoder. Vi var båda verkligen överens om att världens mest avancerade lagstiftning om kemikalier som vi antog genom Reach-förordningen inte får leda till att djurförsöken ökar kraftigt. Därför kan ni räkna med mitt personliga engagemang i frågan.
<SPEAKER ID="462" NAME="Thomas Ulmer">
för PPE-DE-gruppen. - (DE) Herr talman, herr kommissionsledamot, herr Sacconi, mina damer och herrar! Min grupp stöder förslaget till resolution. Samtidigt vill jag tacka Guido Sacconi för hans arbete. Reach är, som ni just har sagt, tänkt vara världens bästa, mest dynamiska och mest avancerade kemilagstiftning. Det är precis så vi framställer den i vår Lissabonprocess. Därför är det nu viktigt att genomförandet fortskrider med samma dynamik och i samma takt. Vi kan också hjälpa till att eliminera en stor del av byråkratin genom att strömlinjeforma strukturerna och påskynda procedurerna. Alla parter önskar att djurförsök förblir en sista utväg och att antalet djurförsök drastiskt minskas.
<P>
Ryggradsdjur och primater är särskilt skyddade. Det är absolut nödvändigt att valideringen av alternativa djurförsök påskyndas och förenklas. För att spara tid måste det till exempel finnas utrymme för beslut i individuella fall. Därför måste man i förväg välja ut testmetoder, som är rangordnade efter kvalitet. Med andra ord ska man först validera den metod som verkar ha störst sannolikhet att lyckas. Det är viktigt att infasningsperioderna förkortas och att antalet stadier i infasningsprocessen minskas, att generaldirektörerna är engagerade i beslutsprocessen, att våra organ är närmare sammanlänkade, att förfarandena är öppna samt att information, inklusive information från parlamentet, meddelas utan dröjsmål.
<P>
Just nu hyser jag stort hopp, delvis på grund av innehållet i det brev ni skrev till oss, herr Verheugen, tillsammans med kommissionsledamot Stavros Dimas och Janez Potočnik, att vi kan göra snabba framsteg i frågan och att Reach i praktiken verkligen kommer att visa sig vara världens mest dynamiska kemilagstiftning.
<SPEAKER ID="463" NAME="Satu Hassi">
för Verts/ALE-gruppen. - (FI) Herr talman! Ett stort tack till Guido Sacconi som, i egenskap av föredragande för utskottet för miljö, folkhälsa och livsmedelssäkerhet, har uppnått ett gott resultat under förhandlingarna.
<P>
När EU:s nya lagstiftning om kemikalier, Reach, diskuterades, var en av de största allmänna farhågorna att den skulle leda till fler djurförsök. Det rådde total enighet bland de politiska grupperna i Europaparlamentet om att lagstiftningen skulle inrättas på ett sätt som gjorde att antalet djurförsök minimerades så mycket som möjligt och att alternativa testmetoder kunde införas i så stor utsträckning som möjligt.
<P>
Vi var nöjda när Europeiskt centrum för validering av alternativa metoder (ECVAM) nämnde att ett antal metoder som föreslogs som ett alternativ till djurförsök hade validerats vetenskapligt. Därför blev vi förvirrade när kommissionen under lång tid gav sitt administrativa godkännande till dessa alternativa testmetoder. I samtal mellan utskottet för miljö och kommissionen uppdagades det att kommissionen tänkte vänta på att dessa test godkändes av Organisationen för ekonomiskt samarbete och utveckling (OECD). Däri kan ett enstaka land stjälpa beslutet. Vi i utskottet för miljö gjorde väldigt klart att en sådan försening inte var acceptabel, och att vi var beredda att utöva vår vetorätt vid det nya utskottsförfarandet.
<P>
Jag är mycket nöjd över att de samtal som följde mellan utskottets utsedda föredragande, Guido Sacconi, och kommissionen ledde till ett positivt resultat och att kommissionen nu har åtagit sig att skynda på införandet av alternativa metoder, i syfte att minska antalet djurförsök och det lidande som de för med sig. Brevet från kommissionen, undertecknat av kommissionsledamöterna Stavros Dimas, Günter Verheugen och Janez Potočnik, har nu också införlivats i det förslag till beslut som parlamentet ska anta i morgon.
<P>
Det är mycket viktigt att EU är redo att självt fatta beslut, om OECD fördröjer processen. Även om vi kan stöta på svårigheter kommer slutresultatet att vara positivt.
<SPEAKER ID="464" NAME="Marios Matsakis" AFFILIATION="ALDE">
(EN) Herr talman! Jag vill bara tillägga att Guido Sacconi har förtjänat ett rykte som pålitlig, effektiv och respektfull i allt som har att göra med Reach. Därför förtjänar han, och kommer att få, vårt fulla stöd i det aktuella utkastet till förordningen om Reach testmetoder. Jag vill tacka honom för allt hans hårda arbete inom området.
<SPEAKER ID="465" NAME="Talmannen">
Jag har fått ett förslag till resolution enligt artikel 108.5 i arbetsordningen.
<P>
Debatten är härmed avslutad.
<P>
Omröstningen kommer att äga rum på torsdag.
