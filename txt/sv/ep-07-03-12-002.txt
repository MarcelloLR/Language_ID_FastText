<CHAPTER ID="002">
Justering av protokollet från föregående sammanträde: se protokollet
<P>

<SPEAKER ID="006" NAME="Martin Schulz" AFFILIATION="PSE">
(DE) Herr talman! Jag har några frågor till er och till parlamentets generalsekreterare. Så sent som i torsdags fick jag veta att en ceremoni till minne av terrorismens offer skulle hållas här i eftermiddag före sammanträdet. Jag hoppas att ceremonin var värdig och jag tvivlar inte på att den var det, för jag anser att föremålet för denna tilldragelse är viktigt och behovet av en ceremoni stort.
<P>
Däremot kan jag inte godta sättet som detta har förberetts och genomförts på, och jag vill passa på att säga till generalsekreterare Harald Rømer att jag med kraft kommer att följa upp vad han sa på talmanskonferensens sammanträde i torsdags. Jag vill att parlamentet ska veta att jag, som är ordförande för min grupp, inte hade fått någon förhandsinformation alls om ceremonin. Jag vet inte om ledamöterna eller de andra gruppernas ordförande hade informerats, men jag blev i varje fall inte informerad. När jag i torsdags frågade generalsekreteraren och er hur förberedelserna hade gått till uppgav generalsekreteraren, för ni hade överlåtit åt honom att svara, för mig att de hade skett i nära samarbete med utskottet för medborgerliga fri- och rättigheter samt rättsliga och inrikes frågor, en förklaring som framstod som rimlig och med vilken jag lät mig nöja.
<P>
Senare har jag fått veta att varken utskottets vice ordförande, min partikollega Stavros Lambrinidis eller min grupps samordnare, Martine Roure, hade fått någon information om ceremonin.
<P>
Jag menar att parlamentets ledamöter har gjort sig förtjänta av att få delta i en sådan här tilldragelse och jag hade gärna närvarat i egenskap av gruppordförande. Jag anser inte att det finns någonting att vinna på att parlamentets verksamhet eller initiativ av det här slaget genomförs här i kammaren utan att parlamentets ledamöter är närvarande. Nästa gång en ceremoni ska hållas efterlyser jag därför bättre planering och genomförande, för som jag nämnde är sådana här ceremonier viktiga.
<SPEAKER ID="007" NAME="Talmannen">
Som parlamentets talman utgick jag personligen från att förfarandet skulle vara likadant som förra året. Vi ska kontrollera om någonting genomfördes annorlunda då. Jag hade själv ordförandeskapet från kl. 15.00 och framåt och ville fortsätta med det fram till klockan halv fyra, men sammanträdet drog ut på tiden eftersom ungdomarna - som det för övrigt var mycket trevligt att ha där - och gruppordförandena inte var så noga med att hålla sig inom talartiden. Ordföranden kunde inte heller be ungdomarna att sluta tala efter fyra minuter och jag blev därför själv sen till ett mycket viktigt möte som började klockan halv fyra.
<P>
Det hela var slut strax före kl. 16.00. Mötet leddes av Jean-Marie Cavada, ordförande för utskottet för medborgerliga fri- och rättigheter samt rättsliga och inrikes frågor, fram till kl. 15.00. Nikolaos Sifunakis, som tillhör er grupp, och kommissionsledamot Vladimír Špidla deltog också. Jag rekommenderar att vi kontrollerar hur det gick till förra gången och vad som skedde i år. Beträffande nästa år - och jag är tacksam för att ni klargör att även ni tycker att detta är viktigt - bör vi försöka öka insynen nästa gång. Vi kommer dock inte att kunna bjuda in alla parlamentsledamöter. Med tanke på att det var 580 ungdomar i kammaren i dag blir det helt enkelt alldeles för trångt. Vi bör dock fundera över hur parlamentet kan representeras på lämpligt sätt via de politiska grupperna. Kan vi enas om detta?
