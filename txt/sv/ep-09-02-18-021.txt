<CHAPTER ID="021">
Anföranden på en minut om frågor av politisk vikt
<SPEAKER ID="176" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="177" NAME="Csaba Sógor" AFFILIATION="PPE-DE">
(HU) I Rumänien går historien om Székely-landets självstyre flera hundra år tillbaka. I den moderna staten Rumäniens grundläggande handlingar garanteras Székely-landet regionalt självstyre, och detta gällde även under kommunisttiden.
<P>
Med utgångspunkt i de olika former av självstyre som EU-staterna garanteras, samlades tusentals människor den 8 februari 2009 i Sepsiszentgyörgy (Sfântu Gheorghe), och krävde att presidenten tar tillbaka sina stötande uttalanden om ungrare i Transsylvanien, garanterar att etniska grupper representeras proportionerligt i de statliga institutionerna, stoppar tvångsförflyttningarna till området, slutar sabotera Székely-landets ekonomi, påskyndar återställandet av kyrklig och offentlig egendom, stoppar de militära enheternas utbredning, skapar statsfinansierade oberoende ungerska universitet samt erkänner både ungerska som ett officiellt språk i regionen och Székely-landets kollektiva rättigheter och regionala självstyre.
<SPEAKER ID="178" NAME="Iliana Malinova Iotova" AFFILIATION="PSE">
(BG) Vi måste gratulera det tjeckiska underhuset för att ha ratificerat Lissabonfördraget. Det är ännu en seger för Europatanken och ytterligare bevis på att allt fler människor tror på Europas värderingar. Jag vill att vi vänder oss ifrån dem som trampar på dessa värderingar och försöker ödelägga vår tro på dem.
<P>
Hur kan vi skriva in de grundläggande rättigheterna i vår stadga och samtidigt tolerera att de föraktas och kritiseras? Vi pratar om religiös och etnisk tolerans, och de äldres rätt till ett värdigt liv och aktivt deltagande. Samtidigt ser vi hur ledaren för ett politiskt parti i Bulgarien, som också är medlem i Europeiska folkpartiet, tar avstånd från olika etniska grupper och åldersgrupper, och inför idén att det finns olika klasser av människor. Hur ska vi hantera sådana ledare? Jag ställer frågan till den högra delen av kammaren, eftersom PPE-gruppens ordförande Wilfreid Martens har rekommenderat denna person som nästa premiärminister i mitt land. Låt oss undvika dubbelmoral och respektera våra egna handlingar och ord, och komma ihåg att det var de mänskliga rättigheterna som förde oss samman för mer än 50 år sen.
<SPEAKER ID="179" NAME="Filiz Hakaeva Hyusmenova" AFFILIATION="ALDE">
(BG) Den ekonomiska återhämtningsplanen för Europa är klar nu. Krisen är ett gemensamt problem, men protektionism och främjande av nationell industri och sysselsättning smyger sig in. De grundläggande rättigheterna frihandel och fri rörlighet för arbetskraft sätts på prov. Krisen ser olika ut i olika länder. EU:s nya ekonomiska tigrar, däribland Bulgarien, har relativt stabila banksystem, låg arbetslöshet, mycket kvalificerad arbetskraft och stabila valutor. Med tanke på krisens natur, ber jag att återhämtningsplanen uppdateras så att den stämmer bättre överens med ekonomin som den verkligen ser ut. I kristider söker sig kapitalet till lågriskområden, man investerar kanske hellre i ny teknik än i svaga industrier. De senares risk att hamna i en svacka bör användas till att förnya dem först. Med hjälp av finansiering och kunskap kan de bli stabila centrer som kan hjälpa EU:s ekonomiska och finansiella system att återhämta sig fortare.
<SPEAKER ID="180" NAME="Andrzej Tomasz Zapałowski" AFFILIATION="UEN">
(PL) Herr talman! Med den allt mer omfattande krisen, vill jag gratulera kommissionen för att ha ödelagt de polska varven. Den europeiska elitens egoism och glädje över att mer än 100 000 personer har mist sina jobb i varven och företagen som varven arbetar med, kommer säkert att resultera i att många av dessa arbetstagare dyker upp på Västeuropas arbetsmarknad inom en snar framtid. Beslutet har förvärrat krisen i Europa.
<P>
Jag är nyfiken på hur Europas elit kommer att agera; kommer de att visa solidaritet med de medlemsstater där krisen har slagit extra hårt eller kommer de att tänka på sig själva? I kristider kommer EU:s medborgare att märka om de åtaganden och principer som EU är grundat på är verkliga, eller om det handlar om något slags spel som vissa medlemsstater spelar inom en institution som grundades enligt fina principer. Jag är förvånad över att kommissionen inte reagerar på att många EU-medlemmar nu vidtar åtgärder som strider mot rådande principer, medan Polen straffades för att ha vidtagit liknande åtgärder.
<SPEAKER ID="181" NAME="Rebecca Harms" AFFILIATION="Verts/ALE">
(EN) Herr talman! Jag fick några märkliga nyheter från Nordirland förra veckan. Nyheten handlade om att Sammy Wilson, den regionala regeringens miljöminister, hade förbjudit en brittisk informationskampanj om energieffektivitet som anordnats av den brittiska regeringen. Jag kan inte tänka mig att de goda skälen till våra gemensamma klimat- och energimål - 20 procent mindre koldioxid, 20 procent förnybar energi och 20 procent mer energieffektivitet - inte erkänns i en regional regering i en medlemsstat.
<P>
Jag ber därför kommissionen att ta reda på orsakerna till detta märkliga och något bisarra förbud i Nordirland. Jag anser att också en klimatskeptiker som Sammy Wilson borde ta hand om medborgarna och stödja energieffektivitet och försöken att minska energiräkningarna.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) I dag vill jag lyfta fram en upprörande situation som Corticeira Amorim i Portugal är inblandad i. De senaste två åren har företaget gjort en vinst på över 30 miljoner euro, varav drygt 6 miljoner euro bokfördes 2008. Denna månad har dock Corticeira Amorim meddelat att nästan 200 anställda kommer att varslas. Företaget skyller på krisens efterverkningar. Men man glömmer att de anställda hjälpte till att bygga upp gruppen, som är värd miljoner och har fått offentligt stöd, däribland gemenskapsmedel, för att skapa de miljonvinster som gruppen fortfarande gör. Jag vill därför protestera här och uttrycka min ilska över företagets meddelande, som är en skandal, och jag hoppas att alla gemensamt kommer att fördöma företag som utnyttjar krisen för att varsla anställda, trots att de fortfarande gör stora vinster.
<SPEAKER ID="184" NAME="Talmannen">
Innan jag ger ordet till nästa talare vill jag bara med nöje tillkännage att dr Ayman Nour, den egyptiska parlamentariker som fängslades för några år sedan av skäl som rådet inte ansåg var seriösa, har i dag frigetts. Han har varit föremål för många resolutioner i Europaparlamentet så det gläder mig verkligen att kunna tillkännage att han nu frigetts.
<SPEAKER ID="185" NAME="Bernard Wojciechowski" AFFILIATION="IND/DEM">
(PL) Herr talman! Polen utser ledamöter till Europaparlamentet, men de har begränsade möjligheter att agera i det egna landet. I Polens lagstiftning ges inte parlamentsledamöterna några rättsliga instrument som garanterar att deras mandat fullföljs på ett effektivt sätt. Det gäller viktiga frågor, som att på ett effektivt sätt påverka administrativa myndigheter på central och lokal nivå.
<P>
Det nationella parlamentets senatorer och ledamöter har en rad rättigheter: att få information från statliga organ, att begära information från administrativa myndigheter på central och lokal nivå samt att få ett svar inom en lagstadgad 40-dagarsperiod. I Polen är det nästan ingen som värdesätter parlamentsledamöterna, förutom medierna när de är på jakt efter en skandal. På min webbplats har jag informerat väljarna om att parlamentsledamöterna saknar lagstadgade handlingsmöjligheter. Det är vida känt att Polens olika lagstiftare har slarvat med lagstiftningen när det gäller detta. Jag anser att Europaparlamentet borde begära att representanterna får större möjligheter att agera i det egna landet.
<SPEAKER ID="186" NAME="Jim Allister" AFFILIATION="NI">
(EN) Herr talman! EU-finansiering som distribueras enligt lotterimetoden ”först till kvarn får först mala” är felaktigt. Ändå är det vad som har skett i Nordirland den här veckan. En minister som beslutar att efter eget huvud fördela EU:s medel för landsbygdsutveckling enligt denna metod, vilket lett till det förnedrande och bisarra spektaklet med jordbrukare som köat i två dagar för att få tillbaka en del av sina egna modulerade pengar, är inte lämplig att vara minister. I samma andetag såväl förnedrade hon hårt arbetande jordbrukare som visade upp en enorm okunnighet om de grundläggande kraven för fördelning av EU-medel.
<P>
Bakgrunden till detta problem är ministerns godtyckliga vägran att avsätta tillräckliga medel för landsbygdsutveckling. De ynkliga 50 miljarderna brittiska pund som hon avsatt för Axis 1 - och endast 15 miljoner brittiska pund av denna summa för moderniseringsfonden - är orsaken till tisdagens spektakel.
<P>
Låt mig angående en annan fråga säga till den nordirländska miljöministern Sammy Wilsons försvar att jag är glad att han inte passar in på den stereotyp som de tanklösa klimatförändringshysterikerna förväntar sig här i kammaren.
<SPEAKER ID="187" NAME="Colm Burke" AFFILIATION="PPE-DE">
(EN) Herr talman! Den aktuella undersökningen i Irish Times i måndags visade på ett växande stöd för Lissabonfördraget i Irland, i och med att 51 procent av väljarna nu säger att de skulle rösta ”ja”, särskilt vid denna tidpunkt med en bräcklig irländsk ekonomi. Detta är en ökning med åtta procentenheter sedan den senaste undersökningen genomfördes av Irish Times i november förra året. ”Nej”-rösterna har också minskat med sex procentenheter till 33 procent.
<P>
Angående våra för närvarande spända förbindelser med Europeiska unionen, i bristen på ledarskap hos den nuvarande regeringen, måste ett försök göras att ta itu med de bakomliggande orsakerna till den irländska väljarkårens periodiska missnöje med EU. Vi måste på ett meningsfullt sätt engagera det irländska folket för att åter skapa en förståelse och ett stöd för EU-processen. Denna brist på kommunikation kan åtgärdas om man tillåter mer positiv information om fördelarna med ett EU-medlemskap att flöda fritt.
<P>
Jag anser att det är viktigt att EU:s positiva roll betonas genom våra utbildningssystem. Det bör inte bara gälla Irland, utan samtliga medlemsstater. Jag vill att kommunikationsbristen ska åtgärdas snarast möjligt.
<SPEAKER ID="188" NAME="Marusya Ivanova Lyubcheva" AFFILIATION="PSE">
(BG) Jag vill göra er uppmärksamma på problemet med en förnyad splittring i bulgarisk-ortodoxa kyrkan. Splittringen uppstod när landet var väldigt politiserat, och den bulgarisk-ortodoxa kyrkan, liksom många andra strukturer, var tvungen att upprätthålla sin plats det demokratiska Bulgarien. Det ledde tyvärr till den så kallade andra synoden i den bulgarisk-ortodoxa kyrkan, trots Bulgariens rättsakt om religiösa samfund. Det är en väldigt liberal lagstiftning, som tillåter vilken religion som helst att registreras i Bulgarien förutsatt att den inte har inhumana avsikter. Man vill att den andra synoden ska registreras som den bulgarisk-ortodoxa kyrkans heliga synod. I rättsakten fastslås att den bulgarisk-ortodoxa kyrkan tillhör Bulgariens tradition och är undantagen registrering. Val av den heliga synodens patriark och medlemmar står utanför lagstiftande åtgärder. Jag vädjar till alla som värdesätter religionsfrihet enligt det egna andliga behovet att inte falla till föga för de manipulativa definitionerna av den andra synoden. Denna synod får inte registreras och har ingen rättslig grund.
<SPEAKER ID="189" NAME="Toomas Savi" AFFILIATION="ALDE">
(EN) Herr talman! Förra veckans val i Israel visade att merparten av medborgarna stöder de parter som ser en militär förstärkning som det bästa sättet att skydda landet. Även om mittenpartiet Kadima fick flest antal röster återspeglar det faktum att högerpartierna nu innehar 65 mandat i Knesset, jämfört med 50 mandat i det förra valet, de israeliska medborgarnas föränderliga åsikter om konflikten mellan Israel och Palestina. Dessa partier förespråkar att man ska inta en hård linje snarare än att förlita sig till vad som framstår som oändliga och ineffektiva fredssamtal.
<P>
Mellanöstern måste vara en av de främsta prioriteringarna för Europeiska unionens gemensamma utrikes- och säkerhetspolitik och stabiliteten i hela regionen beror i hög grad på förbindelserna mellan Israel och Palestina. Det är därför absolut avgörande att Europeiska unionen fortsätter att föra fredssamtal och återskapar israelernas och palestiniernas förhoppningar om att en fredlig samexistens är möjlig.
<SPEAKER ID="190" NAME="Mirosław Mariusz Piotrowski" AFFILIATION="UEN">
(PL) Herr talman! I morgon besöker den tjeckiska presidenten Vaclav Klaus Europaparlamentet. Vi är medvetna om skandalen i Prag och hoppas att presidenten i det land som innehar EU-ordförandeskapet får ett värdigt mottagande och behandlas med respekt. Presidentens legitima åsikter om Lissabonfördraget har försökts tystas ned med ett tumult för att dölja att det kanske är Tyskland som är den främsta motståndaren till fördraget. Beslutet som fattas av författningsdomstolen i Karlsruhe kommer att bli avgörande. Enligt medias rapporter, tvivlar hälften av domarna och anser att fördraget kanske strider mot den nationella grundlagen. Det visar att man inte ska ha bråttom när det gäller ett så viktigt beslut, och det förstår fler än den tjeckiska presidenten.
<SPEAKER ID="191" NAME="László Tőkés" AFFILIATION="Verts/ALE">
(RO) Efter höstens val i Rumänien och den nya regeringens tillträde, har vi bevittnat hur en antiungersk stämning åter gjort ett kraftfullt intåg i Rumäniens politik, precis som i Slovakien.
<P>
Den demonstration som ägde rum den 8 februari i Sfântu Gheorghe anordnades av de ungerska kyrkorna och var en protest mot denna utveckling. I den petition som lades fram under demonstrationen protesterade tusentals invånare från Szekély-landet mot de förändringar av områdets etniska proportioner som görs genom att man befolkar regionen med grupper av rumäner från andra områden.
<P>
President Traian Băsescu har absurt nog anklagat ungrarna i regionen för etnisk rensning. Samtidigt förekom samma förtal under kommunalvalet i Cluj, då demokraternas trycksaker uppmanade till hat mot ungerska kandidater. Efter årtionden av diskriminering och nekade rättigheter, vem är det som anklagar vem?
<P>
Jag vill uppmärksamma parlamentet på att det i Rumänien pågår en process där man använder sig av listiga metoder för att göra Transsylvanien likriktat och rumänskt genom att på konstlad väg förändra de etniska proportionerna.
<SPEAKER ID="192" NAME="Gerard Batten" AFFILIATION="IND/DEM">
(EN) Herr talman! Den 12 februari 2009 nekades den nederländska parlamentsledamoten Geert Wilders inresa i Storbritannien på inrikesministerns order. Aldrig tidigare har en demokratiskt vald politiker, som företräder ett demokratiskt parti från ett demokratiskt europeiskt land, nekats inresa.
<P>
Det verkar konstigt att den brittiska regeringen har de rättsliga medlen att neka Geert Wilders inresa, men står maktlös inför att förhindra inresa för olika terrorister, politiska och religiösa extremister, gangsters, brottslingar, våldtäktsmän och pedofiler från EU och för den delen hela världen.
<P>
Vägran att bevilja Geert Wilders inresa hade något att göra med det påstådda hotet från en brittisk adelsman, Lord Ahmed, om att om Geert Wilders skulle tala i House of Lords så skulle 10 000 islamistiska demonstranter samlas utanför. Detta agerande har drag av en medeltidsliknande ideologi och vi har tydligen inte en fullständigt fri rörlighet för idéer över EU:s gränser.
<SPEAKER ID="193" NAME="Mairead McGuinness" AFFILIATION="PPE-DE">
(EN) Herr talman! På temat Lissabonfördraget har min kollega talat om det ökade stödet hos den irländska väljarkåren för fördraget, men jag vill komma med en varning och säga att en svala gör ingen sommar. Jag anser att denna ökning måste ses i ljuset av en aktuell Eurobarometer-undersökning, som visar att stödet för ett irländskt EU-medlemskap har minskat med 10 procentenheter från 77 procent under våren 2006 till 67 procent under hösten 2008. Ja, man måste jobba hårt om man ska övertyga de irländska väljarna om de positiva fördelarna med EU.
<P>
Därför bekymrar det mig att vissa vill tidigarelägga en andra folkomröstning i Irland. Jag tror att vi måste vara försiktiga och lämna tid för förtydliganden om frågor som bekymrar de irländska väljarna och vi behöver tid för att diskutera dessa frågor fullständigt och offentligt - och i sinom tid - för att låta väljarkåren säga vad de tycker.
<SPEAKER ID="194" NAME="Vasilica Viorica Dăncilă" AFFILIATION="PSE">
(RO) Den ekonomiska och finansiella krisen är ett viktigt test för Europa som måste visa sig mer enat än någonsin i åtgärderna för att underlätta en snabb ekonomisk återhämtning.
<P>
Medlemsstaternas budgetar utsätts för hårt tryck när dessa utmaningar ska bemötas, så vi måste hitta de bästa instrumenten och åtgärderna för att förhindra både att kommissionens beräkningar för budgetunderskott överskrids allt för mycket och att medlemsstater vidtar protektionistiska åtgärder eller favoriserar privat industri.
<P>
Antagningsförfarandet för sådana beslut måste vara smidig för att undvika en långdragen kris, och framför allt för att göra det möjligt att återupprätta förtroendet för finansmarknaden och undvika en långdragen kris med tanke på det kommande Europaparlamentsvalet.
<P>
En möjlig lösning för att finansiera offentliga utgifter kan vara att utvidga euroobligationerna. Med nuvarande åtgärder måste vi dock räkna med risken att skuldsätta oss helt, och det är svårt att undvika att hamna i en situation där vi överlämnar åt framtida generationer att betala tillbaka dessa skulder.
<SPEAKER ID="195" NAME="Ignasi Guardans Cambó" AFFILIATION="ALDE">
(ES) Herr talman! För ett och ett halvt år sedan antog vi direktivet om audiovisuella medietjänster. I den texten var ursprungslandsprincipen central, och vi fastslog den som nödvändig för att garantera fri rörlighet för audiovisuell information inom EU.
<P>
Det går dock inte att tillämpa direktivet i mitt land, Spanien, eftersom det är inom en medlemsstat. I Valencia gäller exakt motsatt princip, och av politiska orsaker förhindras medborgarna att se public service-tv från Katalonien.
<P>
Med andra ord är det alltså fri rörlighet för audiovisuell information mellan medlemsstaterna, samtidigt som det i Spanien finns myndigheter som är rädda för denna kulturella frihet som är så viktig. Den är så viktig att den har lagstadgats i EU, men trots det förhindras vissa människor i Spanien att se tv-program som sänds av andra människor i Spanien. Det var den paradoxen jag ville ta upp här.
<SPEAKER ID="196" NAME="Zdzisław Zbigniew Podkański" AFFILIATION="UEN">
(PL) (mikrofonen var avstängd till en början)... tragiska perioder i mänsklighetens historia. Tiotals miljoner människor har mött döden. Många av dessa offer bragdes om livet i något av de tolv tusen tyska utrotnings- och koncentrationsläger som drevs i Tredje riket och ockuperade länder. Nu görs försök att förvanska sanningen om dessa tragiska år och det sprids information om att dessa läger inte var tyska, utan polska eller lettiska. Den tyska pressen är en drivande kraft i denna utveckling. Die Welt skrev nyligen att Majdanek var ett polskt koncentrationsläger.
<P>
I anknytning till detta har jag förberett ett förslag till betänkande vars syfte är att standardisera terminologin för koncentrationsläger genom att lägga till orden tyskt eller nazistiskt koncentrationsläger till namnet. Mitt initiativ har antagits av gruppen Unionen för nationernas Europa, men jag har tyvärr informerats om att det har stoppats av talmanskonferensen.
<P>
EU kan endast bestå och utvecklas med en sann historieskrivning och respekt för de mänskliga rättigheterna. Jag ber därför mina kolleger att stödja UEN:s initiativ, så att det aldrig upprepas att någon förvränger historien eller gör offer till bödlar eller bödlar till offer.
<SPEAKER ID="197" NAME="Nicolae Vlad Popa" AFFILIATION="PPE-DE">
(RO) Eftersom några av mina ungerska kolleger nyligen har klagat över att deras rättigheter inte respekteras i Rumänien vill jag upplysa om några fakta.
<P>
Den kommande valkampanjen borde inte ge upphov till attacker och förolämpningar mot en legitim stat som genom sin lagstiftning har gett en modell inom området för interetniska relationer. Respekt för minoriteters rättigheter garanteras i Rumäniens grundlag.
<P>
Medborgare av ungersk ursprung är proportionellt representerade i de lokala administrativa strukturerna. Till exempel har de ungerska minoritetspartierna 195 borgmästare och fyra ordförande i kommunfullmäktige, 2 684 kommunala företrädare och 108 regionala företrädare. Eftersom de innehar majoritet i nämnda kommun- och regionfullmäktige sköter de den lokala budgeten. Det är vad lokalt självstyre innebär.
<P>
På parlamentsnivå har den ungerska minoriteten tre parlamentsledamöter i Europaparlamentet, 22 ledamöter och nio senatorer i det nationella parlamentet och har hjälpt till att styra Rumänien de senaste tolv åren. De klagomål som förekommit är rent valfiske.
<SPEAKER ID="198" NAME="Luis Yañez-Barnuevo García" AFFILIATION="PSE">
(ES) Herr talman! Folkomröstningen i Venezuela slutade med seger för ja-sidans kampanj, vilket den demokratiska oppositionen nådigt har kunnat konstatera.
<P>
Det stämmer också att det inte har varit en rättvis valkampanj. Det styrande partiet har haft överväldigande stöd från statsapparaten, medan oppositionen har utsatts för konstanta trakasserier och inskränkningar.
<P>
Även under dessa omständigheter har landet varit uppdelat i två läger, och det kommer att vara väldigt svårt att skapa en framtid med bara en av grupperna. EU måste främja dialog, inneslutande och samförstånd mellan Venezuelas politiska och sociala ledare för landets bästa.
<P>
Fördömande och kränkningar kommer inte att hjälpa Venezuela att hitta en demokratisk och pluralistisk väg som innebär frihet.
<P>
Vi kritiserar därför det beslut som Venezuelas regering tagit att utvisa en spansk ledamot, och i synnerhet sättet som det gjordes på. Vi uppmanar dock parlamentet att hindra våra representanter från att under besök i tredjeland göra uttalanden som bryter mot gällande lokal lagstiftning och förolämpar en statschef, hur mycket kritik han än förtjänar. Sådana attityder äventyrar Europaparlamentets framtida uppdrag i andra länder.
<SPEAKER ID="199" NAME="Marian Harkin" AFFILIATION="ALDE">
(EN) Herr talman! Jag vill tala om frågan med öppen och korrekt livsmedelsmärkning och då tänker jag särskilt på fågel- och griskött.
<P>
Just nu kan kött transporteras från utanför EU till EU, genomgå omfattande bearbetning - och då menar jag rullas i brödsmulor eller smet - och sedan märkas och säljas som EU-produkter. Det är absolut nonsens och märkningen är avsedd att lura konsumenterna. Vi behöver en ursprungsmärkning, så att konsumenterna kan göra informerade val.
<P>
Vi har också situationen där gris- och fågelkött har varit fruset, sedan tinas, märks och säljs som färskt. Det är inte bara ett exempel på inkorrekt märkning, utan kan också vara skadligt för människors hälsa.
<P>
Jag noterar att Hilary Benn, Storbritanniens miljöminister, och skuggministern har krävt tydligare märkning. Jag är säker på att många inom EU skulle stödja detta eftersom ingen vill lura konsumenterna. Jag vill be kommissionen att snarast ta itu med denna fråga.
<SPEAKER ID="200" NAME="Hanna Foltyn-Kubicka" AFFILIATION="UEN">
(PL) Herr talman! Under ett sammanträde i dag antog gruppen Unionen för nationernas Europa enhälligt ett resolutionsförslag där man vill att den 25 maj ska bli minnesdag för hjältarna i kampen mot totalitära diktaturer. Texten kommer inom kort att skickas till representanter för EU:s högsta instanser, däribland Hans-Gert Pöttering. Valet av 25 maj är inte någon tillfällighet: det var den 25 maj 1948 som de sovjetiska myndigheterna mördade kavallerikapten Witold Pilecki, en polsk soldat som frivilligt blev fånge i Auschwitz förintelseläger för att bygga upp motståndsrörelsen där. Senare flydde han och ända till krigets slut kämpade han mot nazisterna, och när de sovjetiska arméerna intagit Polen påbörjade han en underjordisk kamp mot de olika ockupanterna. Pilecki var bara en av många européer som har mist sina liv i kampen mot brutala totalitära system. Många förblir okända, men deras mod och uppoffringar förtjänar att bli ihågkomna. Herr talman, jag ber dig att stödja vår grupps initiativ.
<SPEAKER ID="201" NAME="Alexandru Nazare" AFFILIATION="PPE-DE">
(RO) EU:s samtidshistoria innehåller många lyckade exempel när det gäller att skydda minoriteters rättigheter. Det gäller även den ungerska minoriteten i Rumänien. Det är en minoritet som har många rättigheter, bland annat administrativa tjänster, och Rumäniens president Traian Băsescu har alltid gett sitt stöd till dessa rättigheter.
<P>
Inom andra områden har vi dock mycket kvar att göra, och jag skulle vilja tala om problemet med romerna. Det är ett test för EU:s kapacitet att integrera grupper som löper stor risk att utestängas.
<P>
Fallet med den rumänska handbollsspelaren Marian Cozma, som mördades brutalt av två ungerska romer, visar än en gång att brottslighet inte har några gränser och att det är kontraproduktivt att inte låtsas om romernas problem.
<P>
Denna minoritet är till sin natur internationell och löper stor risk att utestängas, och deras situation kan endast förbättras genom att man antar en gemensam politik på EU-nivå. Av denna anledning har jag tillsammans med min kollega Rareş Niculescu lagt fram en resolution om inrättande av en europeisk byrå för romers rättigheter. EU har en strategi för den romska minoriteten, men ingen byrå för att genomföra den på ett enhetligt och effektivt sätt.
<P>
För att EU ska förbli en kraft att räkna med på den internationella scenen, och samtidigt bevara den inre sammanhållningen, behöver Europa vara tolerant.
<SPEAKER ID="202" NAME="Vicente Miguel Garcés Ramón" AFFILIATION="PSE">
(ES) Herr talman! Jag har precis kommit tillbaka från Venezuela, dit jag var inbjuden av valmyndigheten som medlem av en internationell valstödsgrupp för folkomröstningen den 15 februari.
<P>
Gruppens europeiska medlemmar lämnade in en rapport till Venezuelas nationella valråd med en över lag positiv utvärdering av processen vad gäller organisation, insyn, deltagande, frihet och valsekretess samt säkerhet i alla etapper.
<P>
Angående de uttalanden som Luis Herrero gjorde i venezuelansk tv, kan jag berätta att de skadade valprocessen, innehöll allvarliga anklagelser mot demokratiska institutioner i landet, och gränsade till inblandning i ett självständigt lands inrikespolitik.
<P>
Parlamentet bör inte uppmuntra någon form av konfrontation med de demokratiska institutionerna i Venezuela. Det är dock upp till Luis Herrero att komma med en förklaring till parlamentet angående ett agerande som påverkar oss alla.
<SPEAKER ID="203" NAME="Călin Cătălin Chiriţă" AFFILIATION="PPE-DE">
(RO) Jag vill protestera mot de anklagelser som mina kolleger Csaba Sógor och László Tökés gör mot Rumänien.
<P>
Rumänien är medlem i EU, Nato, Europarådet och Organisationen för säkerhet och samarbete i Europa. Landet respekterar, i enlighet med europeiska normer, mänskliga rättigheter och rättigheter för personer som tillhör en nationell minoritet. Rumänien tillämpar till fullo alla internationella avtal av betydelse inom detta område.
<P>
Användningen av det ungerska språket är lagstadgad i administrativa ärenden på regional och lokal nivå, där den ungerska minoriteten utgör mer än 20 procent av befolkningen. Så ser det ut rättsligt och i praktiken. Rumänien erbjuder omfattande utbildningsmöjligheter på modersmålet för ungrare, på både daghem, förskolor, grundskolan, yrkesförberedande skolor och universitet - ända till master- och doktorsnivå. I områden där det bor etniska ungrare sida vid sida med rumäner är det en respekterad regel att skolorna ska ha grupper där undervisningen sker på ungerska för alla barn av ungerskt ursprung. Kanske har ni även glömt att Babeş-Bolyai-universitetet i Cluj-Napoca har tre institutioner som erbjuder undervisning på rumänska, ungerska respektive tyska. Även de judiska studierna blomstrar på universitetet, och det finns en särskild plats för romani.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Herr talman! Jag vill tacka parlamentets presstjänst som har gjort Europaparlamentets officiella hemsida, för att ha respekterat flerspråkigheten och angett ortnamn på varje webbsidas nationella språk. På så sätt får EU-medborgarna tillgång till information om de andra 26 länderna på det egna modersmålet. På den tjeckiska sidan som handlar om Tyskland visas Köln som Kolín, medan den franska sidan visar Cologne. På de slovakiska sidorna som handlar om Ungern anges städernas namn på slovakiska, som sig bör. Det borde vara lika naturligt för ungrare som bor i Slovakien att benämna den by eller stad där de föddes på sitt modersmål, ungerska.
<P>
Därför välkomnar jag att Slovakiens parlament har antagit en lag om att den kommunala skolans läroböcker för minoritetsspråk ska ange geografiska namn på minoritetsspråket. Om lagen tillämpas kan man alltså återgå till tidigare status quo, så att ungrare återigen kan använda ungerska ortnamn.
<SPEAKER ID="205" NAME="James Nicholson" AFFILIATION="PPE-DE">
(EN) Herr talman! Jag vill uppmärksamma er på den situation som uppstod i min valkrets i går morse då jordbrukare tvingades köa utanför ämbetsverk, i vissa fall i två nätter, för att ansöka om stöd från EU:s bidragssystem för jordbruksmodernisering.
<P>
Vår lokala jordbruksminister beslutade att bevilja dessa bidrag utifrån modellen med ”först till kvarn får först mala”. Detta kan endast beskrivas som ett otillräckligt sätt att hantera fördelningen av EU:s medel för landsbygdsutveckling. Det gladde mig därför att en kommissionstjänsteman i går ifrågasatte giltigheten hos detta fördelningsförfarande.
<P>
Vi är medvetna om att inte alla jordbrukare kan få stöd från detta särskilda finansieringspaket. Jag anser dock att situationen tydligt visar på vilken besvärlig situation jordbruksindustrin befinner sig i, särskilt i min region, om jordbrukarna måste köa i dagar utomhus på vintern för att försöka få blygsamma EU-medel.
<SPEAKER ID="206" NAME="Silvia-Adriana Ţicău" AFFILIATION="PSE">
(RO) Genomförandet av energi- och klimatpaketet förutsätter betydande investeringar i åtgärder för att minska utsläppen av växthusgas.
<P>
Byggnader står för 40 procent av förbrukningen av primärenergi. Genom att göra byggnader mer energieffektiva minskar man förbrukningen av primärenergi och koldioxidutsläppen.
<P>
Nästa år har halva perioden 2007-2013 gått och då kommer kommissionen tillsammans med medlemsstaterna att utvärdera de operativa programmen och användningen av strukturfonderna. Jag uppmanar medlemsstaterna att göra en översyn av hur strukturfonderna används, och prioritera energieffektiva byggnader och mobilitet i städerna under perioden 2010-2013.
<P>
Jag uppmanar Europeiska kommissionen och medlemsstaterna att göra en höjning från 3 procent till 15 procent av stödet till medlemsstaterna från europeiska regionala utvecklingsfonden för kostnader för att göra byggnader mer energieffektiva och använda förnybar energi. Höjningen skulle hjälpa medlemsstaterna att använda strukturfonderna på ett flexiblare sätt och därmed påskynda användandet, särskilt nu med den ekonomiska krisen.
<SPEAKER ID="207" NAME="Ryszard Czarnecki" AFFILIATION="UEN">
(PL) Herr talman! Det gör mig både ledsen och arg att behöva berätta att en polsk ingenjör dog nyligen i Pakistan, men denne landsman var ännu en EU-medborgare som dog i det området. Det är ännu ett dödsfall som visar att det finns en värld som styrs av ”anti-värderingar”, där människor som inte respekterar det som är heligt i andra civilisationer - en människas liv.
<P>
Jag tycker att vi bör se det dramatiska faktumet som en viktig signal och en anledning att enas både i kampen mot världen som styrs av ”anti-värderingar” och den politiska kampen, och även i en förenad front mot terrorism. Jag tycker att de politiker i EU som tror att terrorism kan bekämpas utan våld misstar sig.
<SPEAKER ID="208" NAME="Oldřich Vlasák" AFFILIATION="PPE-DE">
(CS) Den växande ekonomiska krisen påverkar alla EU-länder. Den stigande arbetslösheten är dock ingen anledning för oss att börja bryta mot den gemensamma marknadens grundläggande principer. Jag vill protestera mot de uttalanden som Frankrikes president Nicolas Sarkozy gjort, där han uppmanade den franska biltillverkaren Peugeot att flytta tillbaka en fabrik i den tjeckiska staden Kolín till Frankrike. Det är oförsvarligt att politiker som vill skydda och inskränka företag i kristider gör sådana uttalanden. Försök till protektionism och avskärmning är inte önskvärt och undergräver EU:s syfte.
<P>
Chefen för Federal Reserve Bank i Dallas, Richard Fisher, har sagt: ”Protektionism som en dos kokain för ekonomin. Det ger en kick, men skapar beroende och blir sedan ekonomins död.” Låt oss komma ihåg det, låt oss stå emot populistiska påtryckningar och behålla lugnet i krisen. Låt oss koncentrera oss på det tjeckiska ordförandeskapets prioriteringar och främja idén om ett öppet Europa utan gränser.
<SPEAKER ID="209" NAME="Iuliu Winkler" AFFILIATION="PPE-DE">
(EN) Herr talman! En bred koalitionsregering inrättades i Rumänien efter valet i november förra året, med en parlamentarisk andel på 73 procent i de två kamrarna i det rumänska parlamentet.
<P>
En av de första åtgärder som denna koalitionsregering vidtog var att utarbeta ett system för att fördela de ledande positionerna i Rumäniens statligt kontrollerade offentliga institutioner och offentliga förvaltning mellan sig.
<P>
Det är en oacceptabel situation av två orsaker. Till att börja med leder det till en förnyad partiskhet inom den statliga förvaltningen, vilket strider mot lagen om offentliga tjänstemäns ställning. För det andra medför dessa åtgärder även en antiminoritetsaspekt i de regioner där den ungerska befolkningen utgör en stor majoritet: etniskt ungerska offentliga tjänstemän ersätts med etniskt rumänska personer. Den 8 februari deltog över 3 000 personer i ett offentligt möte i Sfântu Gheorghe/Sepsiszentgyörgy i Rumänien för att protestera mot de rumänska partiernas politiska spel och för att kräva att det ungerska samhällets rättigheter ska respekteras.
<SPEAKER ID="210" NAME="Nicodim Bulzesc" AFFILIATION="PPE-DE">
(EN) Herr talman! Angående betänkandet om patienträttigheter vid gränsöverskridande hälso- och sjukvård vill jag betona frågan om patienters rätt att informeras om tillgängliga alternativa läkemedel och behandlingar. EU:s patienter bör ha tillgång till kvalitativ hälso- och sjukvårdsinformation om de nyaste tillgängliga läkemedlen, alternativa behandlingar i hemlandet och utomlands, de rättsliga och finansiella konsekvenserna av att behandlas utomlands, ersättningen av behandlingskostnaderna och många andra områden. För tillfället har vi inte denna typ av kvalitetsinformation. Vi har kanske vissa nationella initiativ, men inget som skulle vara effektivt på EU-nivå.
<P>
De problem vi står inför är europeiska. Jag stöder därför idén med att inrätta ett europeiskt nätverk för hälsokunskap. Ett sådant nätverk borde bestå av patientorganisationer från alla medlemsstater och arbeta nära hälsovårdssektorn och beslutsfattarna. Med förhoppning om att göra kommissionen medveten om behovet av att bättre informera de 150 miljonerna europeiska patienter har jag tagit initiativ till en skriftlig förklaring om hälsokunskap. Vi har alla varit patienter någon gång, och vi vet aldrig när vi kommer att bli det igen.
<SPEAKER ID="211" NAME="Maria Petre" AFFILIATION="PPE-DE">
(RO) Både i dag och i morgon kommer ni att se unga studenter från Moldova i vår byggnad. De har kommit till Europaparlamentet eftersom de inte kan tala fritt i hemlandet, om de gör det får de räkna med repressalier.
<P>
Alla kommissionens rapporter, utfrågningarna i kommissionen om mänskliga rättigheterna och rapporterna från civilsamhället i Moldova visar att yttrandefriheten överträds ofta och att massmedia inte kan vara oberoende. Dussintals unga människor som använde Internetforum för att uttrycka deras åsikter utreddes och hotades med att hamna i straffregistret under 2008.
<P>
Snälla, prata lite med dem, bjud in dem till era kontor, lyssna på dem och skriv under skriftlig förklaring nr 3/2009 som togs fram åt denna generation från den östra gränsen av vårt enade Europa för att ge dem frihet att uttrycka sig.
<SPEAKER ID="212" NAME="Avril Doyle" AFFILIATION="PPE-DE">
(EN) Herr talman! I enlighet med direktiv 2000/84/EG börjar sommartiden den sista söndagen i mars och slutar den sista söndagen i oktober. Jag vill föreslå att denna period förlängs för att maximera många ekonomiska, säkerhetsmässiga och miljömässiga fördelar som är förknippade med sommartidsperioden.
<P>
År 2005 genomförde USA ett program för att förlänga sommartiden med fyra veckor - ytterligare tre veckor på våren och ytterligare en vecka på hösten. Det finns redan tydliga bevis för att detta bidragit till att minska både energiförbrukningen och koldioxidutsläppen. I en rapport från USA:s energiministerium konstaterades det faktiskt att om man förlängde sommartiden med fyra veckor skulle man spara tillräckligt med elektricitet för att det skulle räcka till 100 000 hem per år. I en aktuell studie från University of Cambridge sägs det på samma sätt att en förlängd sommartid skulle leda till en minskning av såväl energiförbrukningen som koldioxidutsläppen, eftersom många av de dyrare och kolalstrande stödkraftverken används under den mest belastade perioden mellan 16.00 till 21.00 varje dag.
<P>
Som föredragande för översynen av gemenskapens system för utsläppshandel EU-ETS, som utgjorde grunden för EU:s klimat- och energipaket som antogs i december förra året här i parlamentet, uppmanar jag er att överväga detta förslag som ett bidrag till att möta målet med 2 °C. Så jag vill gärna ha en översyn av direktivet om sommartid.
<SPEAKER ID="213" NAME="Hans-Peter Martin" AFFILIATION="NI">
(DE) Herr talman! Jag vill lägga fram två förslag. Lissabonfördraget har nämnts upprepade gånger i dag. Det minsta vi kan förvänta oss av parlamentet är att kunna skilja på motståndare av Lissabonfördraget och EU-motståndare. Dessutom, om Irlands befolkning skulle behöva rösta igen, bör de få en ärlig chans, i stället för att det får förekomma manipulering som undergräver gällande regler, som innebär att ”ja” och ”nej” ska kunna vara lika synliga offentligt, och att detta sedan hyllas som en seger för demokratin - eller seger för vad?
<P>
Min andra punkt är att parlamentet framhäver sig självt mycket nu inför valet. Jag skulle vilja föreslå att man undersöker hut parlamentet har valt att hantera problemen med den globala finanskrisen genom åren, och vem som röstade hur, för då skulle vi upptäcka att de majoriteten av de som nu agerar brandmän i själva verket satte igång branden.
<SPEAKER ID="214" NAME="DanutBudreikait" AFFILIATION="ALDE">
(LT) I januari kom Europeiska kommissionen med ytterligare förslag för finansieringen av de energi- och bredbandsnät som planerats i EU:s plan för ekonomisk återhämtning. Det föreslås att man avsätter 5 miljarder euro till dessa projekt, varav 3,5 miljarder euro skulle tas från 2008 års jordbruksbudget. Förra veckan stoppade sex medlemsstater kommissionens förslag. Det är tydligen samma länder som tar fram nuvarande budgetplanen och begärde att bidraget till EU:s budget skulle sänkas till 1 procent av BNP. Vi är alltså tillbaka till nationalism och protektionism, som har varit helt oacceptabelt från det att gemenskapen grundades för 50 år sedan. Det är bara genom solidaritet medlemsstaterna emellan som vi kan klara av den finansiella och ekonomiska krisen och säkra EU:s framtid.
<SPEAKER ID="215" NAME="Talmannen">
Därmed är denna punkt avslutad.
