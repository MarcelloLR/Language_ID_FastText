<CHAPTER ID="012">
Arbetsplan
<SPEAKER ID="022" NAME="Talmannen">
Det slutgiltiga förslaget till föredragningslista, som utarbetades av talmanskonferensen onsdagen den 10 februari 2010 enligt artikel 137 i arbetsordningen, har delats ut.
<P>
Enligt överenskommelse med de politiska grupperna skulle jag vilja föreslå följande ändringar:
<P>
Torsdag:
<P>
När det gäller sammanträdet på torsdagen har gruppen Progressiva förbundet av socialdemokrater och demokrater i Europaparlamentet lagt fram en begäran om att skjuta upp omröstningen om Klaus-Heiner Lehnes betänkande om årsbokslut i vissa typer av bolag avseende mikroenheter.
<SPEAKER ID="023" NAME="Martin Schulz">
för S&D-gruppen. - (DE) Herr talman! Lehnebetänkandet blev föremål för en mycket intensiv debatt i vår grupp i förmiddags. Vi avslutade inte diskussionen om detta i gruppen. Detta händer ibland i grupperna. Vi skulle vilja att Klaus-Heiner Lehne, som föredragande, gav oss tid fram till sammanträdesperioden i mars för att åter överväga i vilken riktning vi är villiga att gå när det gäller detta betänkande och hur vi från socialdemokraternas sida tänker ställa oss i denna fråga. Det finns olika uppfattningar i vår grupp - det erkänner jag villigt.
<P>
Jag skulle vara tacksam om vi kan genomföra debatten, men att ni, herr Lehne, skulle kunna ge oss möjlighet att senarelägga omröstningen till den första sammanträdesperioden i mars. Detta skulle åtminstone ge min grupp - även om jag tror att det också gäller andra grupper - något mer tid att föra en grundlig debatt och nå en ståndpunkt.
<SPEAKER ID="024" NAME="Klaus-Heiner Lehne" LANGUAGE="DE">
Herr talman, mina damer och herrar! Jag anser att det är bra att gruppen Progressiva förbundet av socialdemokrater och demokrater i Europaparlamentet ser över detta noggrant. Jag skulle dock vilja säga att parlamentet i december 2008 nästintill enhälligt antog en resolution, i vilken vi uppmanade Europeiska kommissionen att lägga fram exakt den typ av förslag som vi nu diskuterar. Även parlamentet måste hålla sig till det som det självt har bestämt och det som har varit parlamentets uttalade avsikt i åratal.
<P>
Eftersom det bara är naturligt att det förekommer betänkligheter mot ett eller annat i samband med vissa lagstiftningsförslag har vi löst de obesvarade frågorna genom en kompromiss i utskottet för rättsliga frågor. Jag ska förtydliga att denna kompromiss är färdig för godkännande. Trots detta förstår jag att det kanske är vettigt att ytterligare förstärka den grupp som stöder detta betänkande med några personer till. Om Martin Schulz' ansträngningar syftar till att öka antalet anhängare, då har jag ingenting emot ett senareläggande till nästa plenarsammanträde i mars. Detta är min personliga syn på saken. Det är inte gruppens åsikt; den beslutade uttryckligen annorledes i förmiddags. Jag anser dock att vi bör ge socialdemokraterna tillfälle att komma fram till en slutsats, så att även de kan göra något för att bidra till att minska byråkratin och bördan för små och medelstora företag.
<SPEAKER ID="025" NAME="Dirk Sterckx" AFFILIATION="ALDE">
(NL) Herr talman! Jag skulle vilja tacka min kollega, Klaus-Heiner Lehne, för det som han just sade, men jag skulle trots detta vilja be att vi, under rådande omständigheter, får möjlighet att lägga fram ändringsförslag och diskutera dem. För tillfället har vi bara en inplanerad omröstning utan möjlighet att lägga fram några ändringsförslag till Klaus-Heiner Lehnes betänkande.
<SPEAKER ID="026" NAME="Martin Schulz" AFFILIATION="S&amp;D">
(DE) Herr talman! Jag skulle vilja upprepa min begäran. Det rådet inget tvivel om att vi är för debatt. Vi ber enbart om att omröstningen ska skjutas upp. Men i rättvisans namn måste jag tillägga, hur väl jag än förstår Klaus-Heiner Lehnes önsketänkande, att vår grupp styrs av demokrati. Herr Lehne! Jag kan inte ge er några försäkringar när det gäller resultatet.
<SPEAKER ID="028" NAME="Hannes Swoboda" AFFILIATION="S&amp;D">
- (DE) Herr talman! Jag ska fatta mig kort. Under de senaste dagarna har två viktiga utnämningar presenterats: den första gäller företrädaren för Europeiska kommissionen till Förenta staterna i Washington och den andra är den särskilda representanten för Afghanistan. Både dessa utnämningar är kontroversiella, och båda två diskuteras livligt. Jag vill inte gå in på den frågan just nu. Jag skulle helt enkelt bara vilja be dem att framträda inför utskottet för utrikesfrågor innan de tillträder sina tjänster, för att ge oss en möjlighet att föra en intensiv debatt där, och jag hoppas att kommissionens ordförande och rådets ordförande kommer att ge sitt fulla stöd med er hjälp, herr talman.
<P>
(Applåder)
