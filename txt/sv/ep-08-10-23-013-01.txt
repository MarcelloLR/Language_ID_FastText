<CHAPTER ID="013-01">
1. Venezuela
<SPEAKER ID="186" NAME="Talmannen">
Nästa punkt är debatten om tre resolutionsförslag om Venezuela.
<SPEAKER ID="187" NAME="José Ribeiro e Castro" LANGUAGE="PT">
Herr talman, herr kommissionsledamot, mina damer och herrar! Venezuela är ett underbart land och det venezuelanska folket har djupt rotade demokratiska traditioner och uppfattningar. Situationen i landet är dessvärre fruktansvärd och blir allt värre med kränkningar av medborgarnas grundläggande rättigheter. Det är anledningen till att vi på nytt diskuterar denna fråga i kammaren och att vi måste fördöma denna situation.
<P>
Vi fördömer missbruket av personuppgifter som förs upp på listor och används för politisk förföljelse enligt totalitära principer, till exempel Tascón-listan, Maisanta-listan och Russián-listan. De metoder som används för att hindra dussintals medborgare från att ställa upp i de regionala och kommunala val som ska hållas i Venezuela är oacceptabla. Utvisningen av människorättsorganisationer, till exempel företrädare för den icke-statliga organisationen Human Rights Watch, av den enda anledningen att de har gjort viktiga iakttagelser, är oacceptabelt. Det är även upprörande att till och med unga människor har fallit offer för det våld och den intolerans som gynnas av myndigheterna.
<P>
Vi fördömer och beklagar därför mordet på en ung studentledare som dog till följd av det våldsklimat som myndigheterna underblåser. Vi kräver att sanningen kommer fram och att de ansvariga ställs inför rätta.
<P>
Vi européer måste bli mer aktiva. Tänk om detta pågick i våra länder! Skulle vi i våra länder godta att medborgare hindras från att ställa upp i val på det sätt som sker i Venezuela? Om inte, hur kan vi då blunda för detta? Hur kan vi blunda och låtsas som ingenting?
<P>
Hur kan vi till exempel godta den portugisiska regeringens attityd? (Portugal är tyvärr mitt hemland, vilket jag skäms över)? Portugal böjer knä för den venezuelanska regeringen, intar en inställsam hållning och har den senaste tiden blivit en europeisk tillflyktsort för diktatorer. Det är verkligen inte godtagbart.
<P>
Det är oerhört viktigt att kommissionen och rådet på ett fastare och tydligare sätt fördömer dessa kränkningar av de mänskliga rättigheterna.
<SPEAKER ID="188" NAME="Ewa Tomaszewska" LANGUAGE="PL">
Herr talman! En detaljerad redogörelse av omständigheterna kring Julio Sotos död i Maracaibo måste lämnas. Jag skulle vilja uttrycka mitt deltagande med hans familj. Vi kräver att de som har begått detta brott ställs inför rätta och straffas. Iakttagelserna och kommentarerna från Human Rights Watch förtjänar uppmärksamhet från vår sida, särskilt eftersom detta är en oberoende organisation som inte får bidrag från något håll. Vi vill protestera mot att denna organisation inte tillåts verka i landet. Vi kräver full respekt för yttrandefriheten i media och föreningsfrihet. Vi kräver ett fullständigt införande av lagstiftningen om skydd av kvinnor mot våld. Vi kräver att valen i november genomförs på ett sådant sätt att det inte finns några förbehåll när det gäller genomförandet av valkampanjen eller själva valprocessen. Venezuela borde vara ett demokratiskt land där människor kan åtnjuta samma frihet som i Europeiska unionens samtliga medlemsstater.
<SPEAKER ID="189" NAME="Renate Weber">
författare. - (EN) Herr talman! Oppositionen i Venezuela har under många år befunnit sig i en mycket svår situation och det har varit befogat att ifrågasätta demokratin i landet.
<P>
Men det som händer just nu är ett bevis på att demokratin och rättssäkerheten i Venezuela är en parodi. Att vidta en administrativ åtgärd för att förbjuda människor att under 15 års tid inneha eller kandidera till offentliga ämbeten är oacceptabelt. Endast domstolarna borde få fatta sådana beslut och då endast efter att ha dömt personerna i fråga för allvarliga brott.
<P>
Det är lätt att inse den lömska avsikten med denna åtgärd när man konstaterar att de allra flesta av dem som avstängs kommer från den politiska oppositionen, vilket är en metod som troligen inte bara kommer att användas vid valen nu i november utan även vid kommande val.
<P>
Det är inte förvånande att denna politiska avstängning sker vid en tidpunkt när människorättsaktivister som kritiserar den nuvarande regeringen utvisas från Venezuela och när många märkliga olyckor, som lett till att personer som yttrat sig kritiskt dött, inte utreds på riktigt sätt.
<P>
Europaparlamentet måste sända ett tydligt budskap till den allmänna opinionen i Venezuela om att politisk avstängning är en odemokratisk metod och strider mot själva grunden för rättssäkerhet. Vi måste kraftfullt tillbakavisa påståendena från den venezuelanska vice Europaministern om att Europaparlamentet vägrade rösta om denna resolution i september eftersom det ansågs vara en omröstning mot kampen mot korruption. Ett sådant tillvägagångssätt för att manipulera den venezuelanska opinionen är ovärdigt för en Europaminister. Vi tillbakavisar även starkt hans anklagelse om att det som vi gör här är ett angrepp mot en självständig stat.
<P>
Resolutionen ger uttryck för vår oro över den demokratiska utvecklingen och respekten för mänskliga rättigheter i ett land vars befolkning vi högaktar och respekterar.
<SPEAKER ID="190" NAME="Bernd Posselt">
för PPE-DE-gruppen. - (DE) Herr talman! Det brutala mordet på Julio Soto vittnar om en provisorisk kollaps av demokratin och rättssäkerheten i Venezuela, ett land som under en tid spelade en positiv roll i Latinamerika.
<P>
Under den nuvarande regimen rör det sig dock inte bara om att grundläggande mänskliga rättigheter åsidosätts helt och hållet, utan även om att en diktator med storhetsvansinne försöker exportera detta inhumana terrorsystem till hela kontinenten och till och med till Europa, om man räknar med hans relationer med Vitryssland. Det är därför mycket viktigt att vi snabbt sätter stopp för hans planer av hänsyn till hans egen befolkning men även till befolkningen i andra nationer som han försöker köpa eller utöva utpressning mot med sina oljetillgångar för att tvinga på dem sin ideologi.
<P>
Om han skulle åberopa argumentet med nationell suveränitet kan jag bara säga att det finns något som är långt viktigare än nationell suveränitet, och det är grundläggande och universella mänskliga rättigheter.
<SPEAKER ID="191" NAME="Marios Matsakis">
för ALDE-gruppen. - (EN) Herr talman! Det råder inga tvivel om att Venezuela har haft en traumatisk utveckling både på senare tid och längre tillbaka i tiden, och man kan inte bara skylla allt på inre faktorer. Yttre faktorer är kanske betydligt mer relevanta i detta avseende. Men oavsett vad eller vem som kan tillskrivas skulden för detta är det främst den oskyldiga civilbefolkningen som har fått lida.
<P>
Den nuvarande regeringen, som leds av Hugo Chávez, har tydligen egna intressen att bevaka tillsammans med Förenta staterna och dess anhängare och allierade, men detta får inte leda till så storakränkningar av det venezuelanska folkets rättigheter som nu sker när myndigheterna hindrar en person från att ställa upp i val, eller när medlemmar av oppositionen förföljs och mördas. Chávez måste inse att om han vill att landet ska nå välstånd måste han se till att regeringen verkar strikt inom de demokratiska ramarna och respekterar de mänskliga rättigheterna. Att utsätta det egna folket för våld och förföljelse kan bara leda till fler nationella trauman och mer lidande för landet, och det är detta som vi inte får låta ske.
<SPEAKER ID="192" NAME="Leopold Józef Rutowicz" LANGUAGE="PL">
Herr talman! Resolutionen om kränkning av de mänskliga rättigheterna i Venezuela baseras på fakta och är något som förtjänar stöd. De politiska motsättningarna i det venezuelanska samhället har dessvärre skärpts under de senaste åren. Jag syftar till exempel på den s.k. kupp som genomfördes av delar av armén, intoleransen, den allt större uppdelningen av samhället i fattiga och rika samt skillnaderna mellan olika folkgrupper. President Chávez regering bidrar främst till detta eftersom presidenten i enlighet med det nya presidentsystemet kan utöva kontroll över administrationen och armén. Som en följd av denna kamp om beslutsfattandet blir samhällsstrukturen i Venezuela alltmer lik den i Kuba, nämligen präglad av socialism med historiska och nationalistiska drag. Detta kan leda till en annan nationalflagga och nationalsång.
<P>
De pågående förändringarna har inte haft någon särskild inverkan på levnadsstandarden eftersom Venezuela har oerhört stora naturtillgångar. Detta dämpar effekten av förändringarna och möjliggör populistiska aktioner. Situationen är så pass allvarlig att resolutionen i sig inte kommer att kunna stoppa utvecklingen mot ytterligare begränsning av medborgarnas rättigheter i Venezuela. Det är viktigt att alla länder i området ger konkret stöd.
<SPEAKER ID="193" NAME="Pedro Guerreiro">
för GUE/NGL-gruppen. - (PT) Återigen står vi inför ett oacceptabelt och beklagansvärt försök från Europaparlamentets sida att ingripa, som av en händelse råkar ske före de regionala och kommunala valen i Venezuela. I grund och botten är avsikten med att ta upp denna diskussionsfråga på dagordningen och med resolutionsförslaget helt enkelt att tillfredsställa dem som stöder och uppmuntrar ett redan långvarigt och oroväckande försök att ingripa i och destabilisera en demokratisk och suverän stat.
<P>
Man vill med buller och bång förespråka en inblandning i Venezuelas interna angelägenheter genom att försöka lägga sig i och utöva påtryckningar för att påtvinga landet beslut som bara det venezuelanska folket har den suveräna rätten att fatta. I stället för att förvränga fakta och försöka ge Venezuela lektioner i demokrati borde Europaparlamentet ha lagt in en debattpunkt på dagordningen om EU:s försök att införa ett förslag till EU-fördrag som redan har förkastats, och detta utan någon som helst hänsyn till de demokratiska beslut som har fattats av det franska, nederländska och irländska folket. Man borde också diskutera EU:s vägran att ge andra människor rätt att ge uttryck för sina åsikter genom folkomröstningar. I stället för att lägga sig i saker som bara det venezuelanska folket kan bestämma om borde Europaparlamentet ha förkastat det inhumana återvändandedirektivet som ignorerar och kränker invandrares - många av dem från Latinamerika - mänskliga rättigheter.
<P>
Det som verkligen stör förespråkarna för detta initiativ är att det venezuelanska folket har varit ett föredöme vilket orsakar problem när det gäller de större finansiella och ekonomiska intressen som styr Europeiska unionen. Det venezuelanska folket har visat hur man kan bejaka nationell suveränitet och självständighet, hur man kan upprätta ett patriotiskt projekt för frigörelse, framsteg och utveckling och hur man kan skapa antiimperialistisk solidaritet. Det har visat att det är värt att kämpa och att det är möjligt att åstadkomma ett land och en värld som kännetecknas av mer rättvisa, demokrati och fredlighet. Verkligheten visar att det bästa svaret på Europaparlamentets försök till inblandning är den enorma prestige och betydelse som den bolivariska rörelsen har för människorna i Latinamerika och världen. Följaktligen borde Europaparlamentet sluta hävda att det kan predika för resten av världen.
<SPEAKER ID="194" NAME="Urszula Krupa" LANGUAGE="PL">
Vi diskuterar i dag kränkningar av mänskliga rättigheter i Venezuela på grund av att de medborgerliga och politiska rättigheterna i den venezuelanska konstitutionen inte respekteras och att motståndare till den nuvarande regeringen förnekas dessa rättigheter. Det är omöjligt för oppositionsmedlemmarna att ställa upp i val, det finns ingen yttrandefrihet och observatörer från internationella organisationer förvisas. Denna debatt är därför ett bra tillfälle för oss att uttrycka vårt motstånd till den bristande demokratin i Venezuela och på andra platser.
<P>
Debatten utgör också ett tillfälle att kräva sanning i det offentliga och politiska livet. Venezuelas president har fallit för frestelsen att eftersträva absolut makt. Så har även ledare i många andra länder och riken gjort som försöker underkuva oliktänkande eller fattiga människor. Chávez nya vänsterinriktade doktrin är känd som kristen socialism men har inte mycket gemensamt med kyrkans sociala läror. Detta är skälet till att representanter för de venezuelanska biskoparna har kritiserat avsaknaden av demokrati. Man påminns ofta om Bibelns liknelse om grandet och bjälken i detta sammanhang.
<SPEAKER ID="195" NAME="Laima Liucija Andrikien" AFFILIATION="PPE-DE">
(LT) Tio år har gått sedan Hugo Chávez blev Venezuelas president. 1999 års konstitution för Venezuela var ett perfekt tillfälle att stärka rättssäkerheten och garantera mänskliga rättigheter i detta land. I dag måste vi dock erkänna att detta historiska tillfälle har gått förlorat. Vi vet att diskriminering av politiska motståndare och kritiker tolereras och till och med uppmuntras i det Venezuela som styrs av president Chávez. I detta Venezuela är rättsväsendet inte längre oberoende och vi känner även till situationen för fackföreningar och media i detta land. Vår resolution i dag är ännu en påminnelse till president Chávez om att konstitutionen inte bara är ett papper och att dess regler måste tillämpas i verkligheten.
<SPEAKER ID="196" NAME="Zdzisław Zbigniew Podkański" AFFILIATION="UEN">
- (PL) Kammaren ska diskutera den mycket dramatiska och tragiska situationen i Demokratiska republiken Kongo som lett till hundratals eller till och med tusentals offer. I jämförelse verkar situationen i Venezuela inte alls lika allvarlig. Där handlar det om kränkningar av valrättigheter och landsförvisning. Det första mordet har dock skett. En studentledare har mördats.
<P>
Det är dock även i detta skede mycket viktigt att ta upp frågan, eftersom vi måste komma ihåg att alla sådana processer börjar med kränkning av demokratiska rättigheter. Det första skedet är alltid maktmissbruk i brist på argument - och detta leder i sin tur till mord. Resolutionen har därför betydelse. Den fungerar som en signal eller en påminnelse om att denna farliga process har uppmärksammats i en tid då vi fortfarande har möjlighet att övervaka den och förhindra folkmord.
<SPEAKER ID="197" NAME="Georgios Toussas" AFFILIATION="GUE/NGL">
(EL) Herr talman! Det är uppenbart att ett helt klart oacceptabelt försök gjordes kvällen före valen i Venezuela att blanda sig i landets inre angelägenheter i det uppenbara syftet att påverka valresultaten.
<P>
Situationen i Venezuela utgör en stor och betydande seger för arbetstagare i Europa och i världen i allmänhet eftersom positiva åtgärder har vidtagits under den senaste tiden i detta land. Arbetstagarnas problem håller på att lösas trots befintliga svårigheter och hinder och trots inblandning från ett imperialistiskt Förenta staterna.
<P>
Det försök som gjorts är oacceptabelt och vi vill ta detta tillfälle i akt att fördöma de politiska krafter som blandar sig i Venezuelas inre angelägenheter genom denna resolution.
<P>
Avslutningsvis skulle jag vilja säga att det är ofattbart att sju parlamentsledamöter tar det politiska ansvaret att under ett sammanträde i Europaparlamentet fördöma en nation som kämpar för sin frihet och för att tillgodose sina behov. Ett folks rätt att bestämma över sin egen framtid är inte förhandlingsbar och vi borde respektera detta.
<SPEAKER ID="198" NAME="Kathy Sinnott" AFFILIATION="IND/DEM">
(EN) Herr talman! När man tänker på demokrati tänker man även på mänskliga rättigheter. Det är lätt att inse att det är viktigt med rösträtt och röstning på samtliga myndighetsnivåer. Detta har under flera år inte varit fallet i Venezuela, ett land som präglas av korruption och som för närvarande leds av Hugo Chávez. Under hans regering har oppositionsmedlemmar länge fått utstå hotelser. Medlemmar av oppositionspartier och människorättsförsvarare har mördats brutalt, och medlemmar av icke-statliga organisationer har drivits bort med våld. Venezuela använder sig för närvarande av så kallade kontrollistor inte bara för att hindra medborgare från att inneha offentliga ämbeten utan även för att beröva dem rätten att fritt rösta för de företrädare som de själva föredrar. Det vi i egenskap av en demokratisk organisation borde begära av Venezuela är förenlighet med internationella regler för demokrati för att venezuelanska medborgare ska ha grundläggande rättigheter och fritt och öppet kunna kritisera makthavande personer och rösta på ett annat parti utan fruktan.
<SPEAKER ID="199" NAME="Gerard Batten" AFFILIATION="IND/DEM">
(EN) Herr talman! Man kan säga att president Chávez har varit den europeiska vänsterns gullgosse. I min valkrets fick han bland annat stöd från Londons förre borgmästare, Ken Livingstone. Hans tvivelaktiga image kunde på så sätt retuscheras en aning genom en fernissa av hycklad anständighet. President Chávez har uppenbarligen verkat för en begränsning av det venezuelanska folkets rättigheter och friheter. Han har urholkat den politiska friheten, rättsstaten, domstolarnas oberoende, mediefriheten och fackföreningsrörelsen. Politiker som Livingstone, som stöder ledare som president Chávez, undergräver den verkliga demokratin och avslöjar en hel del om sig själva.
<SPEAKER ID="200" NAME="Andris Piebalgs">
ledamot av kommissionen. - (EN) Herr talman! Kommissionen följer utvecklingen i Venezuela med stort intresse. Landet håller på att förbereda de regionala och kommunala val som kommer att äga rum den 23 november.
<P>
Det bör noteras att flera demokratiska val har ägt rum i Venezuela de senaste åren. Några av dessa har övervakats av europeiska valobservatörer som ansåg att valprocesserna generellt sett var förenliga med internationella regler och nationell lagstiftning. Andra val, till exempel den senaste folkomröstningen, har inte övervakats eftersom vi inte bjudits in till dessa.
<P>
Kommissionen är medveten om den oro som några av er och även flera grupper i det venezuelanska samhället har gett uttryck för angående det grundlagsenliga i ”brännmärkningen”. Enligt vissa är avsikten att hindra oppositionen från att fullt ut delta i valen i november.
<P>
Kommissionen har noterat den förklaring som de venezuelanska myndigheterna vid flera tillfället gett när det gäller det grundlagsenliga i dessa ”administrativa sanktioner” mot ett antal statstjänstemän som införts Venezuelas motsvarighet till Riksrevisionsverket.
<P>
Vi betonar vikten av att se till att alla medborgare som vill kan delta i valen, i enlighet med konstitutionen och rättsstatsprincipen. Vi hoppas att de kommande valen kommer att stärka demokratin i Venezuela och att resultaten kommer att återspegla åsikterna i hela det venezuelanska samhället.
<P>
Vi uppmuntrar alla aktörer att engagera sig i valprocessen i en anda av tolerans, samhällsansvar och respekt för åsiktspluralism.
<P>
Kommissionen är också medveten om att representanter från Human Rights Watch utvisas från Venezuela. Vi har hört uttalanden från personer som fördömer detta beslut som menar att åtgärden innebär en inskränkning i yttrandefriheten och en handling som vittnar om en intolerant attityd mot kritik. Vi vill i detta avseende understryka att EU fäster stor vikt vid yttrande- och åsiktsfrihet. Yttrandefrihet är en av de grundläggande mänskliga rättigheterna och utgör hörnstenen i ett demokratiskt rättssamhälle.
<P>
Jag vill försäkra parlamentet om att kommissionen kommer att fortsätta att noggrant följa utvecklingen i Venezuela. Kommissionens åtaganden att stödja den demokratiska utvecklingen och de mänskliga rättigheterna kommer även fortsättningsvis att återspeglas i våra samarbetsprogram och förbindelser med Venezuela.
<SPEAKER ID="201" NAME="Talmannen">
Debatten är härmed avslutad.
<P>
Omröstningen kommer att äga rum efter eftermiddagens debatter.
