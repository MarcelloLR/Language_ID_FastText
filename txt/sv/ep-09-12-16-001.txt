<CHAPTER ID="001">
Öppnande av sammanträdet
<SPEAKER ID="005" NAME="Göran Färm" AFFILIATION="S&amp;D">
(EN) Herr talman! I början av veckans sammanträdesperiod besvarade ni en fråga av min österrikiske kollega Jörg Leichtfried om de nya ledamöternas inträde i parlamentet till följd av Lissabonfördraget och när detta kunde ske. Ni svarade att detta nu är rådets sak. Jag håller med när det gäller inträde som fullvärdiga ledamöter, men jag är inte säker på att detta även gäller deras ställning som observatörer som ett första steg mot att bli fullvärdiga ledamöter.
<P>
Jag tolkar vårt beslut nyligen om David Martins betänkande om våra egna interna regler så, att vi faktiskt har möjlighet att låta dem börja arbeta som observatörer så snart de valts in och invalet har bekräftats av den aktuella medlemsstaten, och att vi som parlament själva kan besluta om villkoren för deras observatörsstatus.
<P>
Skulle ni vilja diskutera detta med föredraganden David Martin, så att vi kan komma fram till en lösning så snart som möjligt? Det vore orimligt om nya ledamöter, som redan är invalda och vilkas inval bekräftats av de nationella myndigheterna, tvingas vänta i månader innan de kan sätta i gång att arbeta. Många av dem är beredda att börja omgående.
<SPEAKER ID="006" NAME="Talmannen">
Som jag sade tidigare har jag förhört mig om rådets beslut, och utskottet för konstitutionella frågor ska också behandla och undersöka problemet. Det saknas fortfarande ett definitivt beslut om antalet nya mandat och från vilket land de ska komma. Det finns inget slutgiltigt beslut. Jag vet att beslutet ska fattas av Europaparlamentet, men det är inte slutgiltigt, och det är inte alldeles lätt att ta in observatörer utan att ha ett definitivt beslut om antalet och från vilket land de ska komma. Vi måste alltså avvakta. Jag funderar på det, och det ligger mig mycket varmt om hjärtat.
<SPEAKER ID="007" NAME="Rebecca Harms" AFFILIATION="Verts/ALE">
(DE) Herr talman, mina damer och herrar! Jag håller med om att ärendet är svårlöst. Jag anser inte att det är omöjligt, men på min grupps vägnar vill jag, med anledning av diskussionen i Frankrike, framhålla att vi inte kan acceptera att observatörerna, oavsett status, samtidigt kvarstår som ledamöter av de nationella parlamenten. Vi anser att de som kommer hit som observatörer bör lämna sina nationella mandat.
<SPEAKER ID="008" NAME="Jean-Pierre Audy" AFFILIATION="PPE">
(FR) Herr talman! I enlighet med artikel 110 i arbetsordningen har vi samlats här för att debattera resultaten av det svenska ordförandeskapet - jag välkomnar statsminister Fredrik Reinfeldt som har gett oss ett djärvt, ändamålsenligt och effektivt ordförandeskap - men vi är även här för att utvärdera resultaten av Europeiska rådets möte den 10 och 11 december.
<P>
Jag vill i detta sammanhang uppmärksamma kommissionens ordförande, som är fördragens väktare och ansvarig för deras tillämpning, på artikel 15.6 i fördraget om Europeiska unionen, där det föreskrivs att rådets ordförande ska lägga fram en rapport efter samtliga möten med Europeiska rådet.
<P>
Herman Van Rompuy, Europeiska rådets nye ordförande, verkar uppenbarligen inte komma hit, vilket jag beklagar. Han har faktiskt innehaft sitt ämbete sedan den 1 december 2009 och eftersom han har en aktiv diplomatisk funktion anser jag att hans första politiska handling skulle ha varit att komma hit och presentera sig för Europaparlamentet. Det var följaktligen hans sak att komma hit och lägga fram slutsatserna från mötet med Europeiska rådet den 10 och 11 december 2009.
<SPEAKER ID="009" NAME="Talmannen">
Låt mig få förklara. Europeiska rådets ordförande Herman Van Rompuy och rådets tjänstgörande ordförande Fredrik Reinfeldt hade en överenskommelse om att ordförandeskapets sista månad skulle genomföras enligt de gamla principerna. Denna överenskommelse gäller fortfarande. Europeiska rådets ordförande Herman Van Rompuy kommer att tillträda sin tjänst den 1 januari 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Herr talman! Det är inte stats- och regeringschefernas ansvar att hantera tillämpningen av fördrag som folken har ratificerat.
<SPEAKER ID="011" NAME="Talmannen">
Jag ska förklara närmare. Beslutet att bjuda in och arbeta med Europeiska rådets ordförande och den tjänstgörande statsminister som företräder det roterande ordförandeskapet ska fattas av samtliga parlamentsledamöter. Även vi kommer att få besluta om vem som ska bjudas in och i vilken ordning. Vi ska även komma överens om hur vårt samarbete ska se ut mellan institutionerna - Europaparlamentet och Europeiska rådet. För övrigt anser jag att era synpunkter kan anstå till senare.
<P>
En interinstitutionell överenskommelse måste komma till stånd. Även kommissionen har del i detta. Frågan är för tidigt väckt. Det är mycket viktigt att vi upprätthåller en lämplig balans mellan det nuvarande ordförandeskapet och den nuvarande regeringschefen och Europeiska rådets ordförande Herman Van Rompuy. Ordförandeskapen växlar men ordföranden består, men vi måste även samarbeta med regeringscheferna. Vi behöver samarbete med regeringarna, eftersom vi är ett lagstiftande organ och därför måste stå i ständig förbindelse med regeringen i det land som innehar ordförandeskapet.
<P>
Hur samarbetet ska se ut och vem vi bjuder in är för övrigt också vårt beslut - givetvis i samråd med rådet. Detta är något vi ska diskutera. Jag vill understryka att det är alldeles för tidigt att göra detta. Under tiden ska Fredrik Reinfeldt avge rapport om det senaste halvårets verksamhet i rådet. Herman Van Rompuy deltog inte i detta arbete, eftersom han inte utnämndes förrän för några veckor sedan, och han kan alltså över huvud taget inte diskutera frågan i dag. Ärendet är solklart.
