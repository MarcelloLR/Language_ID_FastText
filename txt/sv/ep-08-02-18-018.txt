<CHAPTER ID="018">
Arbetsplan
<SPEAKER ID="023" NAME="Talmannen">
Det slutliga förslaget till föredragningslista för innevarande sammanträdesperiod som upprättades av talmanskonferensen vid sammanträdet torsdagen den 14 februari 2008 har delats ut (artiklarna 130 och 131 i arbetsordningen). Följande ändringar har föreslagits:
<P>
Måndagen/tisdagen:
<P>
Inga ändringar.
<P>
Onsdagen:
<P>
Jag har erhållit en begäran från IND/DEM-gruppen om att omröstningen om Richard Corbetts och Íñigo Méndez de Vigos betänkande om Lissabonfördraget ska skjutas upp till en senare sammanträdesperiod.
<SPEAKER ID="024" NAME="Jens-Peter Bonde">
för IND/DEM-gruppen. - (EN) Herr talman! Det är er uppgift att se till att Europaparlamentet uppfattas som en seriös granskare av EU:s verksamhet. Därför ber jag er att fastställa ett nytt datum för omröstningen om fördraget.
<P>
Tidsfristen för ändringsförslag till betänkandet fastställdes innan vi fick fördraget från utskottet. Vi har ännu inte fått den konsoliderade version som ni utlovade. Detta strider mot ett enhälligt beslut som fattats i utskottet för konstitutionella frågor.
<P>
Jag började ställa frågor med utgångspunkt från en privat konsoliderad version, och jag har redan funnit vilseledande felaktigheter i översättningarna.
<P>
Ni och jag har under 29 år haft meningsskiljaktigheter när det gäller konstitutionella frågor, förutom när det gäller öppenhet. Våra meningsskiljaktigheter har alltid hanterats på ett seriöst sätt, efter ordentlig granskning i utskottet för konstitutionella frågor.
<P>
Jag kämpar för att överföra befogenheter från den icke-valda kommissionen till detta direktvalda parlament. Vi har föreslagit att ingen EU-lag bör antas utan parlamentets godkännande. Hur kan vi försvara detta betänkande inför Europaparlamentet när ni avslutar vår beslutsprocess innan någon här i parlamentet har läst en läsbar version av fördraget?
<P>
Under den senaste regeringskonferensen fördes de mest hemlighetsfulla förhandlingar om ett fördrag som vi någonsin har upplevt. Jag uppmanar er att behålla debatten på onsdag men att flytta fram omröstningen så att alla EU-medborgare kan se att vi är ett seriöst parlament.
<P>
Vi ingår inte i den verkställande makten. Vi företräder väljarna.
<SPEAKER ID="025" NAME="Richard Corbett">
föredragande. - (EN) Herr talman! Vad vi röstar om är inte den konsoliderade fördragstexten utan Lissabonfördraget. Detta publicerades i Europeiska unionens officiella tidning den 17 december 2007. Jag har den här. Vi har alla fått den.
<P>
Det måste medges att texten innebär förändringar av de befintliga fördragen, och för att kunna arbeta med den måste man studera både de ursprungliga fördragen och de förändringar som Lissabonfördraget innehåller. Men detta är just vad vi som valda företrädare har betalt för att göra: att studera detaljerna och att göra sig besvär med att jämföra texterna och se vilka ändringar som har gjorts.
<P>
Det är sant att det också skulle vara till gagn att ha en konsoliderad fördragstext som visar hur fördragen kommer att se ut när detta fördrag har ratificerats, ett fördrag som medborgarna kommer att finna det mycket lättare att läsa - och jag säger medvetet ”när” det har ratificerats eftersom jag är säker på att det kommer att ratificeras.
<P>
Nästan alla våra nationella regeringar har dock redan publicerat konsoliderade versioner av fördraget på sitt eget språk. Jag har här den engelska versionen av de konsoliderade fördragstexterna så som de kommer att se ut när Lissabonfördraget väl har ratificerats. Dessutom har jag förstått att en av de första regeringar som publicerade en konsoliderad version var den danska regeringen - på danska. Därför är jag säker på att Jens-Peter Bonde inte har haft några svårigheter med att finna en konsoliderad, läsbar version av fördragen som kan vara till hjälp för honom i hans arbete i utskottet för konstitutionella frågor.
<P>
(Applåder)
<SPEAKER ID="026" NAME="Hannes Swoboda">
för PSE-gruppen . - (DE) Herr talman! Jag kommer att fatta mig mycket kort. Jag måste säga att jag är ganska förvånad över att det under flera veckor och månader har förekommit en så aktiv, massiv och delvis aggressiv opposition mot ett fördrag när de ledamöter som är motståndare till det inte ens vet vilket fördrag vi talar om.
<P>
(Applåder)
<P>
Richard Corbett har påpekat det väsentliga: detta handlar inte om det konsoliderade fördraget, det handlar om innehållet i reformfördraget. Det råder olika uppfattningar. Detta är helt normalt i en demokrati. Det är i själva verket bra att det finns olika uppfattningar och att det förs en livlig debatt. Men var och en bör också notera andras uppfattningar och tillåta att en omröstning genomförs.
<P>
Vi har fört mycket seriösa diskussioner om detta fördrag i veckor och månader, och nu är det dags att ge en tydlig signal om huruvida majoriteten i parlamentet är för eller emot fördraget. De aggressiva försök att hindra andra från att tala som vi har upplevt här skulle kunna ge fel signaler till allmänheten. Låt majoriteten i parlamentet under denna vecka avgöra om den är för eller emot fördraget. Det är just detta demokratin handlar om.
<P>
(Applåder)
<SPEAKER ID="027" NAME="Jens-Peter Bonde" AFFILIATION="IND/DEM">
(EN) Herr talman! Som svar till Richard Corbett, som säger att en konsoliderad version finns tillgänglig på danska, kan jag bekräfta att det finns en version som bygger på ett utkast från oktober 2007 men att det ännu inte går att få tag på någon konsoliderad version som bygger på vad som godkändes i Lissabon den 13 december 2007. Det finns 7 000 fler ord i den nya upplagan, och jag skulle vilja be Hannes Swoboda - som verkar vara expert - att förklara innehållet i dessa 7 000 nya ord.
<P>
(Skratt)
<P>
(Genom omröstning med namnupprop avslog parlamentet begäran.)
<P>
Torsdagen:
<P>
Inga ändringar.
<P>
(Arbetsplanen fastställdes.)
