<CHAPTER ID="001">
Öppnande av sammanträdet
<P>
(Sammanträdet öppnades kl. 10.05.)
<P>
Ordföranden. I enlighet med akten om allmänna direkta val av företrädare i Europaparlamentet förklarar jag sessionen öppnad.
<P>
Detta är andra gången som jag, helt oförtjänt, har äran att leda valet av Europaparlamentets talman. Det kommer givetvis att vara talmannen som håller ett öppningsanförande. De applåder som vi välkomnade de nya medlemsstaterna (Bulgarien och Rumänien) med i går och den varma hyllningen till Josep Borrell Fontelles är tecken på förtroende och kontinuitet. Om några veckor är det Romfördragets 50-årsdag, en dag som symboliserar tillkomsten av den europeiska familjen, en nykomling på den internationella politiska och ekonomiska scenen. Vi kommer att högtidlighålla denna dag med stolthet
<P>
över de hela 60 år som vi i stort sett oavbrutet haft fred på vår kontinent,
<P>
över våra gemensamma värden - frihet, demokrati och social rättvisa - och
<P>
över det hopp som det politiska Europa ingivit i många delar av världen.
<P>
Det är bara genom att se framåt som vi kan uppfylla dessa förväntningar, tillgodose kraven och även bemöta kritiken mot EU:s egna institutionella och sociala frågor. Jag tänker på den globaliserade världen, de framsteg den gjort och den allt större orättvisa den präglas av. Jag tänker på det stora ansvar vi har för framtidens energi och miljö, dvs. för planetens överlevnad och framtida generationer. Jag tänker på de nya möjligheter som följer med den vetenskapliga utvecklingen, på hur denna utveckling hanteras i praktiken och på de vinster och etiska dilemman som uppstår hos alla och som handlar om att fatta välgrundade beslut.
