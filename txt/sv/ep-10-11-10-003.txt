<CHAPTER ID="003">
Uttalanden av talmannen
<SPEAKER ID="007" NAME="Talmannen">
Jag har flera uttalanden som jag skulle vilja göra i början av denna sammanträdesperiod.
<P>
Den 6 november 2010 misshandlades journalisten Oleg Kashin brutalt av okända gärningsmän i Moskva. Detta hänsynslösa angrepp, som inte handlade om något rån, bör fördömas å det strängaste. Vi konstaterar och välkomnar president Dmitrij Medvedevs snabba reaktion i denna situation och hans personliga engagemang för att finna gärningsmännen, och vi hoppas att detta ska ge resultat.
<P>
För det andra, den 31 oktober genomförde oppositionen för första gången på två år en demonstration på Triumfalnajatorget i Moskva utan att polisen ingrep. Vi ser detta som en löftesrik signal från de ryska myndigheterna och hoppas att de vädjanden som Europaparlamentet har gjort under årens lopp om ytterligare demokratisering av det offentliga livet i Ryssland inte har passerat obemärkta.
<P>
För det tredje, för tio dagar sedan attackerades kristna i sin kyrka under en gudstjänst i Bagdad. Några människor dödades och andra skadades. På Europaparlamentets vägnar upprepar jag min uppmaning att religionsfriheten ska respekteras och att det religiösa våld som vi bevittnar i denna del av världen ska upphöra.
<P>
För det fjärde kommer det att hållas en ceremoni i Stockholm den 10 december där årets Nobelpris ska delas ut. Vi menar att det är oacceptabelt att de kinesiska myndigheterna försöker utöva påtryckningar på EU:s medlemsstater för att de inte ska delta i ceremonin. Europaparlamentet arbetar outtröttligt för att de grundläggande och omistliga rättigheterna för alla människor i världen ska respekteras, och Kina är givetvis inget undantag. Vid ceremonin i december kommer EU:s delegation i Norge att företräda Europeiska unionen och därmed även Europaparlamentet.
<SPEAKER ID="008" NAME="Luigi Berlinguer" AFFILIATION="S&amp;D">
(IT) Herr talman, mina damer och herrar! Under de senaste dagarna har regionen Veneto i Italien, och särskilt provinserna Vicenza, Padua och Verona, drabbats av en allvarlig naturkatastrof. Dessa katastrofartade översvämningar har berört omkring 500 000 människor på olika sätt och orsakat skador för hundratals miljoner euro. Denna tragedi har tvingat alla produktionssektorer, små och medelstora företag samt många andra sektorer, på knä.
<P>
Jag skulle vilja vädja till mina kolleger och de europeiska institutionerna att göra allt i sin makt för att stödja dessa människor och finna lösningar för att bemöta denna katastrof, inom gränserna för de bestämmelser som fastställs genom EU:s solidaritetsfond och strukturfonderna.
<P>
Jag skulle också vilja framhålla att Italien har ytterligare en annan anledning att sörja i dag, om så av ett helt annat skäl: kollapsen i Pompeji. Jag ville bara ta upp det här för att betona hur betydelsefull en händelse av detta slag är och hur viktigt det är att EU även håller ett öga på dessa företeelser.
<SPEAKER ID="009" NAME="Talmannen">
Tack för ditt påpekade. Använd även anförandena på en minut för dessa ärenden. Detta är också ett ämne som kan tas upp i ett anförande på en minut. Tack, Luigi Berlinguer, för att du tog upp denna fråga.
