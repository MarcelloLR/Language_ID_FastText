<CHAPTER ID="014">
Migrering till andra generationen av Schengens informationssystem (beslut) - Migering till andra generationen av Schengens informationssystem (förordning) (debatt)
<SPEAKER ID="392" NAME="Talmannen">
Nästa punkt är en gemensam debatt om
<P>
betänkandet av Carlos Coelho, för utskottet för medborgerliga fri- och rättigheter samt rättsliga och inrikes frågor, om migrering till andra generationen av Schengens informationssystem (beslut) (12059/1/2008 - C6-0188/2008 -, och
<P>
betänkandet av Carlos Coelho, för utskottet för medborgerliga fri- och rättigheter samt rättsliga och inrikes frågor, om migrering till andra generationen av Schengens informationssystem (förordning) (11925/2/2008 - C6-0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Herr talman, herr rådsordförande, herr vice kommissionsordförande, mina damer och herrar! Vi granskar för närvarande två instrument, nämligen en förordning och ett beslut om migrering från SISone4ALL till SIS II, samt ett omfattande test som kommer att bedöma om SIS II har samma prestationsnivå som det nuvarande systemet. Dessa förslag är en följd av att migreringsstrategin har förändrats.
<P>
Det hela omfattar fyra punkter: För det första var den ursprungliga planen att migrera 15 medlemsstater på 8 timmar. Antalet medlemsstater steg till 25, vilket gjorde migreringen mycket mer komplex och svårare. För det andra måste en provisorisk teknisk struktur skapas för att SIS 1+ och SIS II ska kunna drivas parallellt under en övergångsperiod. Detta är en förnuftig lösning som vi bör gå med på, och den kommer att kunna ge oss en nödfallsutväg om något skulle gå fel. För det tredje ska även ett tekniskt verktyg (en konverterare) göras tillgängligt under övergångsperioden. Konverteraren ska koppla samman centralsystemet för SIS 1+ med centralsystemet för SIS II så att båda systemen sålunda kan behandla samma uppgifter och så att alla medlemsstater kan garanteras vara på samma nivå. Slutligen går det mandat som gavs till kommissionen 2001 ut i slutet av detta år.
<P>
Vi tog upp fyra problem. För det första är det nödvändigt för Europeiska kommissionen att fortsätta ha ett utvecklingsmandat för SIS II fram till driftsstarten. Vi motsätter oss det förslag som beaktades om att kommissionens mandat skulle upphöra när arbetet med C-SIS, den centrala delen av Schengens informationssystem, är klart. För det andra måste Europeiska kommissionens och medlemsstaternas kompetens tydligt fastställas. För det tredje måste alla villkor i nr 2 om den rättsliga grunden för SIS uppfyllas innan migreringen av informationen görs. Slutligen måste migreringen göras på en och samma gång i alla medlemsstater.
<P>
De förslag som vi fick den 3 september, samma dag som de godkändes av Coreper, innebär stora ändringar av de inledande förslagen. Normalt ska parlamentet rådfrågas igen när de texter som läggs fram medför betydande ändringar. Vi befinner oss dock återigen i en situation med ett mycket tajt tidsschema: kommissionens mandat går ut i slutet av 2008 och det är mycket viktigt att rådet godkänner förslagen i slutet av oktober. Parlamentet visar återigen att det lever upp till sina skyldigheter, och det är inte vårt fel att processen har försenats. De ändringar som har gjorts ger faktiskt svar på de flesta av frågorna i mina förslag till betänkanden, särskilt vad beträffar förtydligandet av kommissionens respektive medlemsstaternas ansvar och att kommissionen kan fortsätta sitt utvecklingsmandat för SIS II fram till driftsstarten.
<P>
Sammanfattningsvis skulle jag vilja gratulera det franska ordförandeskapet till det utmärkta arbete som det ägnat åt att nå en tillfredsställande överenskommelse mellan kommissionen och medlemsstaterna, vilket man trodde skulle bli svårt. Parlamentet vill göra sitt för att undvika ytterligare förseningar och för att SIS II ska kunna tas i drift det nya datum som fastställts, nämligen den 30 september 2009. Vi är dock oroliga eftersom flera experter informellt har sagt att det är högst troligt att detta datum återigen inte kommer att hållas.
<P>
Det finns två viktiga punkter som parlamentet anser vara centrala och som alla politiska grupper stöder: för det första att parlamentet bör uppdateras var sjätte månad om projektets utveckling och för det andra att det mandat som ges till den nya kommissionen inte ska vara ett tillsvidaremandat samt att en regel bör införas om att parlamentet måste rådfrågas igen vid förseningar på mer än ett år. Vi hoppas innerligt att projektet denna gång kommer att avslutas i rätt tid och att SIS II kan tas i drift det datum som planeras.
<SPEAKER ID="394" NAME="Talmannen">
Vi kommer nu att höra rådets synpunkter. Herr Jouyet, jag skulle vilja tacka er på Europaparlamentets vägnar för att ni är här idag. Jag anser att ert tillmötesgående uppträdande inför denna församling återspeglar ert engagemang för Europa.
<SPEAKER ID="395" NAME="Jean-Pierre Jouyet" LANGUAGE="FR">
Herr talman! Tack för de vänliga orden. Jag återgäldar givetvis komplimangen vad gäller engagemang för Europa till kommissionens vice ordförande, Jacques Barrot.
<P>
Herr Coelho, mina damer och herrar! Det är nödvändigt att göra om Schengensystemet för att kunna utveckla de nya funktioner som brottsförebyggande verksamhet och gränskontroll kommer att kräva i framtiden. Systemet SISone4ALL, som togs fram på initiativ av det portugisiska ordförandeskapet, är en god kompromiss som möjliggjorde att de medlemsstater som anslöts 2004 kunde inkluderas och vad som är viktigare ledde till avskaffandet av gränskontrollerna vid de inre landgränserna i december och sedan vid luftgränserna i mars.
<P>
Vi blev alla rörda av att se den sista järnridån falla, när slovakiska och österrikiska ministrar symboliskt sågade ner gränshindret vid gränsövergången Berg-Petržalka öster om Wien. Jag anser att detta är ett stolt ögonblick för alla trofasta EU-vänner eftersom de vet att vi nu har ett område med fri rörlighet om 3,6 miljoner kvadratkilometer. Detta är det största området i världen men, som ni vet, nödvändiggör denna stora frihet ett elektroniskt system som gör det möjligt för oss att identifiera misstänkta brottslingar och att spåra förfalskade dokument och stulna pass, samtidigt som strikta regler för uppgiftsskydd tillämpas för att garantera individens rättigheter. Jag skulle vilja betona detta.
<P>
Som ni så riktigt sa är det med det nuvarande systemet dock inte möjligt att använda modern teknik, även om detta är förenligt med de grundläggande principerna om uppgiftsskydd och särskilt proportionalitetsprincipen. Hur ska polisen kunna arbeta på ett effektivt sätt med en central databas som för närvarande inte tillåter dem att titta på digitala bilder på efterlysta brottslingar och identifiera dessa med någon som helst säkerhet? Detta är anledningen till att syftet med informationssystemen Schengen II eller SIS II måste bibehållas. Som ni så tydligt förklarade är det detta som är den riktiga frågan i vår debatt. Jag skulle på rådets vägnar vilja tacka vice ordförande Barrot som under ett nytt mandat har samtyckt till att fortsätta övervaka utvecklingen av den nya centrala SIS-databasen, utöver anslutningen till nationella databaser. Jag skulle vilja tacka honom för att han personligen engagerar sig i detta projekt.
<P>
De lagstiftningsutkast som ni kommer att ombes rösta om i morgon innehåller en tydligare uppdelning av medlemsstaternas och kommissionens ansvar vid varje skede, både när det gäller projektets utvecklingsfas, sluttester, mellanfasen, konverteraren och när det gäller den slutliga migreringen av ett system till ett annat, för att man ska kunna uppnå en övergripande balans mellan medlemsstaternas och kommissionens skyldigheter.
<P>
Jag skulle särskilt vilja tacka Carlos Coelho som, tillsammans med sina kolleger inom utskottet för medborgerliga fri- och rättigheter samt rättsliga och inrikes frågor, har arbetat med detta viktiga projekt på ett snabbt, effektivt och uppfinningsrikt sätt. Jag skulle även vilja tacka honom för att ha vidarebefordrat mitt tack till utskottets ordförande, Gérard Deprez. Coelho har uppmuntrat till stöd för de versioner som behövdes för detta plenarsammanträde, och dessa versioner innehåller de förslag som ni lade fram, herr Coelho. Parlamentets stöd idag gör att vi kan inleda en ny fas i övergången till SIS II innan kommissionens befintliga mandat (vilket bör tilläggas är ett tillfälligt mandat) upphör den 31 december. Jag skulle bara vilja försäkra vice ordföranden om detta än en gång.
<P>
Det nya systemet innebär självklart en enorm teknisk utmaning som utan tvekan underskattades i första början. En överföring av 22 miljoner register som involverar över 24 parter vars nationella databaser har olika format är som ni kan tänka er ingen dålig bedrift. De ansträngningar som har gjorts inom detta projekt anser jag dock vara tillfredsställande. Med tanke på dessa ansträngningar som gjorts på det tekniska och finansiella området förtjänar Europaparlamentet att hållas fullständigt underrättat om de framsteg som görs och de svårigheter som uppstår vid övergången till det nya systemet. Ett slutdatum borde sättas - som ni sa, herr Coelho - för att testa det nya systemet och kontrollera att det kommer att vara helt driftsklart - som vi alla hoppas på - i september nästa år, enligt den överenskommelse som nåddes vid rådets (rättsliga och inrikes frågor) möte den 6 juni.
<P>
Vi inser att vi har satt ett slutdatum som inte ligger långt fram i tiden. De tekniska experterna inser detta. Vi kan bara bli klara till detta datum om alla helhjärtat engagerar sig i SIS II-projektet och tar sitt ansvar. I och med detta betänkande sänder Europaparlamentet ut positiva signaler denna kväll genom att ställa helt berättigade frågor. Detta är anledningen till att rådet föreslår att utan förbehåll godkänna de ändringsförslag som lagts fram och som, vilket bör understrykas, har fått stöd från alla politiska grupper inom Europaparlamentet. Tack så mycket för allt det hårda arbete som ni har lagt ner.
<SPEAKER ID="396" NAME="Jacques Barrot" LANGUAGE="FR">
Herr talman! Även jag skulle vilja tacka ordförandeskapet och Jean-Pierre Jouyet som just nu godkänner Carlos Coelhos betänkande, eftersom jag verkligen anser att framsteg måste göras inom detta viktiga område nu och utan dröjsmål. Jag skulle även vilja framföra mitt tack till Coelho för hans betänkande och personliga engagemang för att nå framsteg med SIS II. Om SIS II någonsin blir verklighet har vi mycket att tacka er för, herr Coelho.
<P>
Ert betänkande framhäver återigen det intresse och det befintliga stöd som finns inom Europaparlamentet för planerna med att utveckla den andra generationen av Schengens informationssystem. SIS II kommer uppenbarligen att utgöra ett huvudverktyg inom det gemensamma området med frihet, säkerhet och rättvisa, och för detta är det helt klart viktigt att systemet kan börja användas snarast möjligt.
<P>
Jag är således glad över att en överenskommelse har nåtts gällande de rättsliga instrument som rör migreringen av SIS I till SIS II. Denna överenskommelse är godtagbar eftersom följande tre huvudprinciper respekteras:
<P>
En tydlig avgränsning av inblandade parters uppgifter och skyldigheter (medlemsstater, kommissionen och rådet).
<P>
En effektiv och otvetydig beslutsprocess.
<P>
Fastställande av nödvändiga milstolpar.
<P>
Om denna rättsliga ram antas före oktober kommer detta att garantera att det arbete som måste göras för SIS II fortsätter 2009. Det är sant vad Jean-Pierre Jouyet påpekade - ni påpekade detta, herr rådsordförande - att den 30 september 2009, ett datum som nu är bekräftat i de föreslagna rättsliga instrumenten för migrering, är ett ambitiöst slutdatum. Även den här sommaren var vi tvungna att avbryta några tester med medlemsstaterna till följd av ett informellt expertutlåtande.
<P>
Uppdragstagaren har nu 20 dagar på sig att rätta till de befintliga problemen. Det råder dock inga tvivel om att vi måste vara mycket uppmärksamma på alla problem som kan tänkas uppstå och hindra oss från att hålla tidsschemat för SIS II. Vi för just nu en diskussion med medlemsstaterna om det bästa sättet att avsluta arbetet med SIS II på. Vi måste även finna den rätta balansen mellan de politiska prioriteringarna i samband med detta system och garantin för att utmärkta tjänster tillhandahålls de nationella myndigheter som kommer att använda sig av det.
<P>
I varje fall ger de föreslagna anpassningsmekanismerna oss en viss flexibilitet och gör att vi måste anamma den nödvändiga öppenheten med hänsyn till utvecklingsplanen. Därför, herr Coelho, har vi inga som helst invändningar mot era ändringsförslag; det är givet.
<P>
Att fastställa ett slutdatum i rättsakter om migrering till i slutet av juni 2010 kommer å ena sidan att ge oss tillräckligt manöverutrymme om det skulle uppstå problem med att slutföra utvecklingsarbetet med SIS II eller migreringen. Detta datum kommer också att utgöra en garanti för att SIS II är helt driftsklart till mitten av 2010.
<P>
Å andra sidan kommer det faktum att kommissionen lägger fram rapporter två gånger om året om utvecklingen och migreringen av SIS I till SIS II att utgöra en garanti för att Europaparlamentet har insyn i arbetet med SIS II.
<P>
Jag för min del skulle vilja betona - som Jean-Pierre Jouyet gjorde när han talade på ordförandeskapets vägnar - att vi behöver SIS II för att Schengen verkligen ska utfalla väl (vilket det redan gör). Detta är en riktig teknisk prestation som vittnar om vad EU kan åstadkomma när det bestämmer sig för att använda ny teknik. Det är också oerhört viktigt.
<P>
Detta är anledningen till att jag känner oerhörd tacksamhet mot parlamentet som, nästan helt utan några invändningar, har godtagit alla dessa aspekter och godkänt Carlos Coelhos betänkande.
<SPEAKER ID="397" NAME="Marian-Jean Marinescu">
för PPE-DE-gruppen. - (RO) Jag stöder föredragandens förslag om att fastställa slutdatumet för detta nya lagstiftningspaket till den 30 juni 2010. Detta är viktigt för att man ska kunna undvika eventuella förseningar av genomförandet av andra generationen av Schengens informationssystem, SIS II.
<P>
Avskaffandet av gränskontroller på land och till havs, vilket inleddes den 21 december 2007, samt vid luftgränserna (mars 2008) är ett viktigt steg för nio av de tio medlemsstaterna. Rådet har beslutat att gränskontrollerna i de tre medlemsstater som står utanför systemet, Cypern, Rumänien och Bulgarien, ska upphöra när en utvärdering har gjorts genom vilken det kan garanteras att Schengensystemet fungerar. Hur Schengensystemet fungerar i de tre medlemsstaterna är dock beroende av hur SIS II fungerar i de befintliga Schengenländerna. Det är känt att starten av SIS II inledningsvis planerades till maj 2007 och att det sedan försenades till december 2008. Nu har starten återigen skjutits upp till september 2009. Denna nya tidsplan kan orsaka förseningar i de tre medlemsstaterna. Vi bör inte glömma att alla dessa tre medlemsstater är gränsstater till Europeiska unionen och att de både har land- och havsgränser.
<P>
Det första två åtgärderna inom Schengenregelverket är avskaffande av interna gränskontroller och förflyttning av dessa till de yttre gränserna, samt gemensamma förfaranden för personkontroll vid passage av medlemsstaternas yttre gränser. Dessa åtgärder i regelverket urholkas av det faktum att länder som Rumänien, Bulgarien och Cypern väntar på att de nuvarande Schengenländerna ska införa SIS II, vilket har försenats. Jag uppmanar därför kommissionen och det franska ordförandeskapet att lösa problemet med SIS II och att förhandla med uppdragstagaren för att undvika att ett nytt slutdatum för genomförandet av SIS II fastställs.
<SPEAKER ID="398" NAME="Roselyne Lefrançois" LANGUAGE="FR">
Herr talman! Jag skulle vilja säga att det är Martine Roure som är skuggföredragande för detta betänkande. Hon kunde inte vara här idag, och därför talar jag i hennes ställe och för socialdemokratiska gruppen i Europaparlamentet.
<P>
Jag delar de synpunkter som framförts av föredraganden, som jag skulle vilja tacka för sitt arbete. Den här situationen är faktiskt fullkomligt oacceptabel. Starten av SIS II är märkbart försenad. Vi har redan varit tvungna att förlänga kommissionens mandat en gång till slutet av december 2008 för genomförandet av migreringen. Kommissionen ligger återigen långt efter i schemat och ber nu om en obegränsad förlängning av dess mandat för att genomföra migreringen. Jag anser att detta är oacceptabelt eftersom det i så fall skulle vara omöjligt att rådfråga Europaparlamentet i denna fråga.
<P>
Vi vill dock inte att migreringen av SIS till SIS II ska jäktas fram eftersom detta skulle få konsekvenser för kvaliteten och säkerheten på uppgifterna och systemet som helhet. Man måste därför vidta alla möjliga försiktighetsåtgärder för att garantera att uppgifterna är skyddade och att systemet är säkert. Detta är anledningen till att vi kunde gå med på att förlänga kommissionens mandat så att migreringen kan göras på tillbörligt sätt.
<P>
Processen kan dock absolut inte fortsätta utan en demokratisk kontroll genom Europaparlamentet. PSE-gruppen stöder därför föredraganden för att skydda Europaparlamentets befogenheter.
<SPEAKER ID="399" NAME="Henrik Lax">
för ALDE-gruppen. - (EN) Herr talman! Jag skulle även vilja tacka föredraganden för ett utmärkt arbete.
<P>
Schengens informationssystem är den största gemensamma EU-databasen och fungerar som ett gemensamt informationssystem för medlemsstaterna. Informationen kan användas av polisen och rättsväsendet när de samarbetar i olika brottsärenden, för att kontrollera enskilda personer vid de yttre gränserna eller i länderna och även för att utfärda visum och uppehållstillstånd.
<P>
När man fattade beslutet om att upprätta andra generationen av SIS - SIS II - beaktade man behovet av att införa biometriska uppgifter och nya typer av registreringar, bland annat på grund av den europeiska arresteringsordern. SIS II behövs också för att även de nya medlemsstaterna ska kunna inkluderas såsom tidigare nämnts.
<P>
Starten av det nya systemet planerades ursprungligen till mars 2007. Vi vet att det har uppstått flera förseningar, och en ny tidsplan fastställdes enligt vilken systemet skulle kunna tas i drift i slutet av detta år. Och tack vare den övergångslösning som presenterats av den portugisiska regeringen och som även nämnts här av Jean-Pierre Jouyet, SISone4ALL, är systemet nu helt funktionsdugligt och har gjort det möjligt för nio av de tio nya medlemsstaterna att ansluta sig till SIS. I enlighet med vad som kommissionsledamot Jacques Barrot underströk har det likväl, inom detta utökade Schengenområde, blivit ännu viktigare att förbättra säkerhetskraven, och detta kan inte göras helt och hållet förrän man har övergått helt till nästa generations system.
<P>
En nödvändighet för denna övergång är att SIS II är förenligt med alla rättsligt definierade tekniska och funktionsmässiga krav, samt andra krav såsom stabilitet, svarskapacitet och allmän kapacitet. Parlamentet har ombetts yttra sig över de två förslag som syftar till att upprätta den rättsliga ramen för övergången. Precis som skuggföredraganden för ALDE stöder jag till fullo föredragandens linje, särskilt om att kommissionen före slutet av juni 2009 och sedan i slutet av varje sexmånadersperiod ska inlämna en framstegsrapport till rådet och parlamentet om utvecklingen av SIS II och även om migreringen från Schengens informationssystem (SIS 1+) till andra generationen av Schengens informationssystem (SIS II).
<P>
Det faktum att SIS II inte ännu är driftsklart är en oerhört stor besvikelse. Med det nya mandatet och de ytterst noggranna tester som kommer att göras hoppas jag att SIS II äntligen kan tas i drift senast i september 2009.
<SPEAKER ID="400" NAME="Tatjana Ždanoka">
för Verts/ALE-gruppen. - (EN) Herr talman! Jag skulle först och främst vilja tacka Carlos Coelho för hans som vanligt produktiva arbete med betänkandena för övergången till SIS II. Betänkandena omfattar främst tekniska aspekter, men jag skulle vilja titta på SIS II i ett större perspektiv.
<P>
För det första skulle jag vilja understryka det faktum att det portugisiska ordförandeskapet gav de tio nya medlemsstaterna möjlighet att ansluta sig till den gamla SIS-versionen. Annars skulle de nya medlemsstaterna, inbegripet mitt eget land, ha behövt vänta åtminstone till september 2009, med andra ord i ytterligare två år.
<P>
Å andra sidan innebär ”sent” inte nödvändigtvis ”dåligt”. Driften av SIS II kommer att styras inom ramen för två pelare. Vi har dock fortfarande inte något rättsligt bindande rambeslut när det gäller uppgiftsskydd inom den tredje pelaren. Samtidigt som SIS II innebär hantering av biometriska uppgifter har frågan om uppgiftsskydd fortfarande till stor del inte behandlats.
<P>
Jag skulle vilja understryka att min politiska grupp behandlar biometrirelaterade frågor ytterst varsamt. Kanske är det så att vi faktiskt måste vänta med att börja använda SIS II tills vi har en solid rättslig bakgrund avseende uppgiftsskydd.
<P>
Ett annat område som SIS skulle kunna vara till nytta inom är medlemsstaternas inreseförbud för tredjelandsmedborgare. Enligt Schengenkonventionen är det nationell lag som är tillämplig när en person ansöker om radering av en registrering som avser honom eller henne. Förordningen om SIS II föreskriver i detta avseende bättre förfarandemässiga garantier på EU-nivå.
<P>
Sammanfattningsvis kan nämnas att SIS II bidrar till ett bättre Europa inom vissa områden. Vi måste likväl fortsätta att arbeta på de betydande brister som finns. Om vi måste vänta för att få fler garantier så borde vi kanske vara beredda att göra detta.
<SPEAKER ID="401" NAME="Pedro Guerreiro" LANGUAGE="PT">
I och med migreringen till andra generationen av Schengens informationssystem har de utmärkande dragen för detta informationssystem och denna databas utökats till att innefatta nya slags registreringar, såsom den europeiska arresteringsordern, nya uppgiftskategorier, till exempel biometriska uppgifter, och beviljande av tillträde till nya enheter, vilket har understrukits av olika organisationer som följer processen med att överföra rättsliga och inrikes frågor till gemenskapens behörighet, områden som utgör kärnan till medlemsstaternas suveränitet. Sådana nya utmärkande drag och funktioner har också utvecklats som länkar samman registreringar och ansluter systemet till informationssystemet för viseringar. Det är även värt att nämna att det är möjligt, vilket är oroväckande, att bevara registernoteringar, i nödvändiga fall, under en lång tid, men jag undrar vem som kommer att avgöra i vilka fall detta är nödvändigt eller inte. Förtydliganden behövs av det alldeles för vaga området gällande utbyte av uppgifter med tredjeländer.
<P>
Vi anser att detta utökade system jämfört med de föregående medför risker beträffande skyddet av medborgarnas rättigheter, friheter och garantier, i och med tillförandet av nya element till en databas som kommer att vara mer åtkomlig och medföra ett ökat informationsutbyte. I stället för att ägna sig åt att försöka anpassa systemet efter de behov som uppstår i och med anslutningen av de nya länderna försöker man i grund och botten och i mycket högre grad anpassa SIS till det farliga säkerhetsproblem som medförs av den ökade överföringen av inrikes frågor till gemenskapens behörighet inom Europeiska unionen, vilket vi förkastar.
<SPEAKER ID="402" NAME="Hélène Goudin">
för IND/DEM-gruppen. - Herr talman! Det ämne vi nu debatterar är av mycket större vikt än andra ämnen som brukar avhandlas i denna kammare. Vi talar om något så grundläggande som människors rörlighet inom det så kallade Schengenområdet. Det råder inget tvivel om att detta system underlättar resandet för många individer, men systemets baksida måste sägas överskugga de positiva aspekterna.
<P>
Jag syftar på det faktum att Schengen också leder till att oerhört många människors rörlighet inskränks på grund av samhällssystem. Schengen är ytterligare ett steg i riktningen att skapa en superstat, ett Fort Europa. Ett skapande av ett kontrollsamhälle av enorma proportioner. Detta vill jag inte medverka till.
<P>
Det råder förvisso inga tvivel om att gränsöverskridande brottslighet är ett av de största problem vi står inför idag. Det behövs således gränsöverskridande lösningar. Jag tror emellertid inte att Schengen, eller EU för den delen, är rätt forum för ändamålet. Idag existerar redan Interpol, ett förnämligt och väl fungerande internationellt polisorgan där suveräna stater från hela världen deltar. Istället för att bygga upp parallella system borde mer göras för att stärka Interpol. Brottligheten är som bekant inte begränsad till vår kontinent utan består av världsomspännande nätverk. Detta var några synpunkter på ett allmänt plan, nu till de mer specifika.
<P>
En aspekt som i min mening hanteras alldeles för lättvindigt när det gäller Schengens informationssystem är integritetsfrågan. De personuppgifter som kommer att behandlas och lagras är av mycket känslig karaktär. En av de viktigaste uppgifterna för en stat är att kunna ge sina medborgare ett fullgott skydd mot obehörig tillgång till personuppgifter. Jag ser alltså detta som en nationell angelägenhet eftersom det är min bestämda uppfattning att EU under inga omständigheter kan tillgodose det skydd av personuppgifter som krävs. Dessutom anser jag det vara onödigt och kostsamt att bygga upp nya strukturer. Det handlar trots allt om skattemedel som ska finansiera detta system.
<P>
Jag har länge varit av den uppfattningen att EU:s utveckling, eller integration som somliga väljer att kalla den, kan liknas vid de små stegens tyranni. Skrämmande nog är inte stegen särskilt små längre. Istället rör det sig om stora bestämda och taktfasta kliv mot skapande av en EU-stat. Detta borde ingen sann Europavän acceptera.
<SPEAKER ID="403" NAME="Zita Pleštinská" AFFILIATION="PPE-DE">
(SK) Mina damer och herrar! Vi diskuterar återigen Schengens informationssystem (SIS) som är huvudverktyget för tillämpningen av Schengenprinciperna. Det utgör tveklöst grundstommen till ett ”gränslöst” Europa och området för frihet, säkerhet och rättvisa, och det är därför mycket viktigt att SIS II kan tas i drift.
<P>
SISone4ALL-systemet är för närvarande fullt fungerande och utgör en teknisk övergångslösning som gör det möjligt för nio nya medlemsstater att ansluta sig till SIS och självklart att genom anslutning till Schengenområdet bli fullvärdiga medlemmar i unionen. Den 21 december 2007 var en betydelsefull dag i mitt land, Slovakien, och i hela EU. Det var då som järnridån föll en gång för alla.
<P>
Därför vill jag tacka Carlos Coelho för att han tog fram detta betänkande och för hans oerhörda insatser. Jag är övertygad om att Schengenområdet inte skulle ha haft nio nya medlemmar idag om det inte hade varit för honom. Jag tror att den nya generationen av SIS också kommer att vara lika effektiv som de tidigare systemen och fungera utan problem.
<SPEAKER ID="404" NAME="Jean-Pierre Jouyet" LANGUAGE="FR">
Jag vill rikta ett stort tack till alla talare för en utmärkt debatt och för olika talares stora stöd för principen om det nya mandatet och föredragandens hållning.
<P>
Herr Marinescu! Jag har berömt det portugisiska ordförandeskapet för dess utmärkta arbete som har gjort det möjligt för nya medlemsstater att ansluta sig till systemet. Jag har noterat att Rumänien vill ansluta sig till systemet snarast möjligt under kommissionens överinseende, med förbehåll för tekniska ändringar som kan vara nödvändiga i detta avseende.
<P>
Beträffande Roselyne Lefrançois' och Henrik Lax' iakttagelser kan rådet inte göra annat än att be om ursäkt för förseningen. Vi erkänner dock alla de insatser som kommissionen gjort, den personliga vädjan från kommissionens vice ordförande Jacques Barrot att leda tillbaka saker och ting på rätt spår och de stränga villkor som ålagts uppdragstagaren. Rådet kommer tillsammans med kommissionen och alla medlemsstater, som även fortsättningsvis kommer att engagera sig starkt för att slutföra projektet som planerat, att fortsätta vara vaksamt och se till att det både är tekniskt genomförbart och effektivt samt garantera medborgarnas friheter så klart.
<P>
Som svar till Tatjana Ždanoka och Pedro Guerreiro vill jag säga att jag förstår - och Roselyne Lefrançois underströk detta - att många av er skulle vilja ha en ytterligare diskussion om införandet av nya funktioner i systemet, men det är mycket viktigt att vi får klart SIS II innan vi tar med dessa. Jag anser därför att det vore naturligt med en politisk debatt om vad det bör vara för nya funktioner. Liksom många av er har påpekat får detta dock inte hindra införandet av det nya systemet. Det vore i själva verket oacceptabelt att inte använda dessa nya funktioner av den enda anledningen att de inte är kompatibla med ett gammalt system - i detta fall SIS I. Först och främst är det mycket viktigt att vi, innan vi har denna debatt, har inrättat systemet och slutfört den tekniska utbyggnaden.
<P>
De andra anförandena rörde främst uppgiftsskydd. Jag skulle vilja understryka - liksom ordföranden gjorde, och vi deltog i debatten i morse om skydd av personuppgifter med kommissionsledamot Barrot - att vi verkligen vill fortsätta det arbete som inletts på EU-nivå, och att vi anser att de garantier som ni begärde, beträffande skydd av dessa uppgifter och informationsutbyte med tredjeländer, måste finnas. Utan att gå tillbaka till den allmänna debatt som vi hade i morse skulle jag bara vilja säga att vi, när det gäller skyddet av denna typ av uppgifter, enades om att följa rekommendationerna från Europeiska datatillsynsmannen så att detta problem beaktas.
<SPEAKER ID="405" NAME="Jacques Barrot" LANGUAGE="FR">
Herr talman! Även jag skulle återigen vilja tacka alla talare och föredraganden. För att knyta an till vad Jean-Pierre Jouyet sa skulle jag också vilja påminna alla om att vi ägnar stor uppmärksamhet åt förenligheten med reglerna om uppgiftsskydd. Som ni, herr rådsordförande, sa har avdelningarna regelbunden kontakt med Europeiska datatillsynsmannen för att garantera att reglerna tillämpas på korrekt sätt i arbetet med att utveckla och förvalta SIS II. Ett besök av Europeiska tillsynsmannen i Strasbourg har planerats till första halvåret 2009, innan migreringen görs, för att se till att uppgiftsskyddet är säkert.
<P>
Konverteraren, som håller på att utvecklas, kommer också att möjliggöra en säker uppgiftsöverföring från SIS I till SIS II. Roselyne Lefrançois sa just att migreringen inte bör påskyndas, och hon har rätt i detta. Vi måste vara mycket försiktiga.
<P>
De rättsliga instrumenten innehåller i varje fall särskilda bestämmelser som syftar till att säkerställa förenlighet med principerna om uppgiftsskydd. Detta är allt jag har att säga om uppgiftsskyddet, och vi måste ägna stor uppmärksamhet åt att se till att systemet är förenligt med det som vi försöker åstadkomma på annat håll i Europa när det gäller uppgiftsskydd.
<P>
Nu tillbaka till frågan om förseningen: Jag har fullständig förståelse för Marian-Jean Marinescu, Henrik Lax och Roselyne Lefrançois, som tydligt uttryckte sin oro till följd av de förseningar som har inträffat. Vad gäller de centrala förberedelserna för SIS II håller vi noggrann uppsikt över de framsteg som görs. Vi har infört åtgärder som ska göra det lättare för oss att noggrant övervaka saker och ting, och kommissionens avdelningar kommer särskilt att se till att det finns tillräckliga resurser för att följa upp uppdragstagarnas arbete.
<P>
Om så skulle krävas kan vi självklart tillgripa de påföljder som anges i kontrakten, liksom min föregångare gjorde när han ådömde en av uppdragstagarna böter på över 1 miljon euro. Jag skulle dock hellre se att uppdragstagarna arbetar effektivt och håller tidsschemat i stället för att tillgripa påföljder.
<P>
Införandet av SIS II berör dock inte bara det centrala SIS II. Uppenbarligen behövs det också betydande insatser från medlemsstaterna. Jag är glad över att det franska ordförandeskapet är här idag eftersom jag vet hur engagerat det är i denna fråga.
<P>
Gruppen ”SIS II-vännerna”, som inrättades av det slovenska ordförandeskapet och erkändes av det franska, är till mycket stor nytta för medlemsstater som behöver hjälp med förberedelserna på nationell nivå. Denna högnivågrupp, som kommissionen aktivt deltar i, har i uppgift att övervaka genomförandet av SIS II i medlemsstaterna. Vi kan bara övervinna problemet genom ett gediget samarbete.
<P>
Jag skulle bara vilja säga att vi inte försöker förvandla EU till ett SIS III-baserat fort. Vi försöker bara säkerställa att avskaffandet av de inre gränserna inte medför en större risk när det gäller osäkerhet, våld och terrorism för Europeiska unionen och dess medborgare. Ett påstående om att vi genom inrättandet av SIS II stänger dörrarna till EU finner jag därför oacceptabelt. Det är inte det saken gäller. Det rör sig helt enkelt om att se till att vi, när vi har tagit bort våra inre gränser, kan erbjuda våra EU-medborgare ett område - ja, jag säger det - ett område av säkerhet och frihet.
<P>
Det var allt, herr talman. Jag skulle i varje fall vilja tacka Europaparlamentet och Carlos Coelho personligen för att ha engagerat sig så mycket i anläggandet av SIS II, som återigen är nyckeln till framgång för Schengen.
<SPEAKER ID="406" NAME="Carlos Coelho" LANGUAGE="FR">
Herr talman! Jag tar risken och gör mina slutkommentarer på franska som svar på Jean-Pierre Jouyets och vice ordförande Jacques Barrots vänliga kommentarer. Jag kommer således nu att tacka er på ert eget språk. Det har inte varit lätt att nå samförstånd i rådet, men ni har lyckats. För oss är det två saker som verkligen är viktiga: en tydlig uppdelning av befogenheterna mellan kommissionen och medlemsstaterna och frågan om kommissionens mandat.
<P>
Kommissionens mandat kan inte upphöra förrän SIS II fungerar som det ska. Jag skulle även vilja tacka rådet, kommissionen och alla politiska grupper inom utskottet för medborgerliga fri- och rättigheter samt rättsliga och inrikes frågor för arbetet med att utarbeta de ändringsförslag som vi ska rösta om i morgon. För oss är öppenhetsprincipen oerhört viktig: medborgarna har rätt att hållas informerade om Schengen och SIS II. När det gäller frågan om kommissionens mandat är ett obegränsat mandat oacceptabelt. Vi har dock kunnat behandla detta problem.
<P>
Till sist skulle jag vilja förklara varför vi är för SIS II för de som har talat ganska negativt om systemet. Vi är för SIS II eftersom vi är för fri rörlighet i EU. Men för att det ska kunna vara fri rörlighet i EU måste vi vara säkra på att våra yttre gränser är säkra. Säkerheten vid våra yttre gränser är en förutsättning för EU-medborgarnas frihet, och det är därför som vi så brådskande behöver SIS II.
<SPEAKER ID="407" NAME="Talmannen">
Debatten är härmed avslutad.
<P>
Omröstningen kommer att äga rum i morgon.
