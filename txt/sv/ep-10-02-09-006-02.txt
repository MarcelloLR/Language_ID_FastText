<CHAPTER ID="006-02">
2. Val av den nya kommissionen (
<SPEAKER ID="103" NAME="Talmannen">
Jag vill varmt gratulera det nyvalda kommissionskollegiet och ordförande José Manuel Barroso. Lyckönskningar till er alla. Vi har oerhört mycket arbete framför oss, och våra medborgare har höga förväntningar på oss. Det är därför dags att agera och visa resultat. Jag kommer omedelbart att informera det roterande ordförandeskapet för rådet och Europeiska rådets ordförande om resultatet av omröstningen och utnämningen av Europeiska kommissionen för perioden fram till den 31 oktober 2014. Tack så mycket, och jag gratulerar er ännu en gång.
<P>
(Applåder)
<SPEAKER ID="104" NAME="Diego López Garrido" LANGUAGE="ES">
Herr talman! Jag vill på rådets vägnar mycket kort gratulera José Manuel Barroso och hela kommissionen till parlamentets godkännande i omröstningen, och till det stöd och förtroende som Europaparlamentet har visat er.
<P>
Under de kommande månaderna och åren kommer dessa två institutioner, kommissionen och Europaparlamentet, att spela en avgörande roll för att möta de utmaningar som EU står inför: att hantera klimatförändringen, säkerheten, den ekonomiska globaliseringen, att förhindra en ny kris som den som vi fortfarande upplever, inleda nya initiativ och inrätta Lissabonfördragets nya institutioner (medborgarinitiativet, solidaritetsklausulen och naturligtvis den europeiska avdelningen för yttre åtgärder).
<P>
Kommissionen och parlamentet kommer att spela en central roll på alla dessa områden, och vi i rådet vill att kommissionen ska arbeta hårt. Den har många befogenheter, som inte är obegränsade, vilket har påpekats här, men den har naturligtvis befogenheten att göra vad den måste. Vi vill att kommissionen ska arbeta snabbt och klokt, eftersom det är vad den europeiska allmänheten vill. Efter den tid av institutionell osäkerhet som EU har genomlevt vill medborgarna även att vi alla ska sätta igång och arbeta för att ta igen förlorad tid och omedelbart inleda denna nya politiska fas, denna nya situation för EU, 2000-talets definitiva EU.
<P>
Herr Barroso! Jag vill därför säga er att ert uttalande var proeuropeiskt, och att ni kommer att ha rådets fulla stöd, vilket självklart även parlamentet kommer att ha, för att skapa mer Europa och föra EU närmare de medborgare som företräds i parlamentet, eftersom det är medborgarna som står i centrum för EU.
<SPEAKER ID="105" NAME="Talmannen">
Jag tackar Diego López Garrido, statssekreterare för EU-frågor i den spanska regeringen. Tack så mycket. Nu lämnar jag ordet till José Manuel Barroso.
<SPEAKER ID="106" NAME="José Manuel Barroso" LANGUAGE="EN">
Herr talman! Jag vill mycket kort, på mina och alla kommissionsledamöters vägnar, säga att jag är uppriktigt tacksam för det förtroende som ni just har gett oss. Vi känner stolthet och ödmjukhet inför omröstningsresultatet. Vi ser att det finns ett starkt stöd längs hela det politiska spektret, och detta är ett viktigt ögonblick för EU, ett verkligt mandat för ett modigt agerande.
<P>
Jag vill även tacka rådets ordförande för hans varma ord. Jag anser att vi nu har de rätta förutsättningarna för att börja arbeta. Jag vill dock påpeka en sak. Under omröstningen hörde jag vissa kommentarer här, och jag vill mycket tydligt förklara att dem som jämför den totalitära Sovjetunionen med Europeiska unionen inte vet hur det var att leva under en diktatur och inte vet vad demokrati är.
<P>
(Applåder)
<P>
I Europeiska unionen har vi det demokratiska Europaparlamentet, och det är demokrati. I EU har vi Europeiska kommissionen, som har valts av er i egenskap av valda företrädare för EU:s medborgare, och det är demokrati. Vi anser att vi nu, med den demokratiska legitimitet som ni har gett oss, genom nomineringarna från de demokratiska regeringarna i alla våra 27 medlemsstater, stolt, tryggt och med full beslutsamhet kan arbeta för demokratins bästa i EU, som i själva verket är en ledstjärna för frihet i världen.
<SPEAKER ID="107" NAME="Talmannen">
Omröstningen är härmed avslutad, och det är dags för gratulationer.
<SPEAKER ID="109" NAME="Talmannen">
Mina damer och herrar! Vi går nu vidare till röstförklaringarna.
<P>
Det finns 16 ledamöter som vill avge röstförklaringar. Jag vill påminna er alla om att det enligt förfarandet är möjligt att lämna in texten skriftligen, vilket innebär att ni inte behöver skynda på era tal eftersom det ni vill ha sagt anges mer exakt i det fullständiga förhandlingsreferatet.
<P>
För det första har vi tre röstförklaringar om ramavtalet om förbindelserna mellan Europaparlamentet och kommissionen. Varje talare har en minut.
