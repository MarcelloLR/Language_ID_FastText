<CHAPTER ID="007">
Människohandel (debatt)
<SPEAKER ID="073" NAME="Talmannen">
Nästa punkt är ett betänkande av Edit Bauer och Anna Hedh, för utskottet för medborgerliga fri- och rättigheter samt rättsliga och inrikes frågor, om förslaget till Europaparlamentets och rådets direktiv om förebyggande och bekämpande av människohandel samt skydd av offer och om upphävande av rambeslut 2002/629/JHA - C7-0087/2010 -.
<SPEAKER ID="074" NAME="Edit Bauer">
medföredragande. - (EN) Fru talman! Först och främst vill jag uttrycka min tacksamhet gentemot min medföredragande, Anna Hedh, rådet och kommissionen och alla som varit delaktiga i detta krävande arbete.
<P>
Den nuvarande situationen i fråga om människohandel är oroande. Den beräknade omfattningen är flera hundratusen offer inom Europa, den näst största brottsrelaterade affärsverksamheten, med en beräknad vinst på 32 miljoner US-dollar. Det råder nya trender när det gäller människohandel. Det har blivit fler offer för tvångsarbete. Fler offer kommer från medlemsstaterna, och det finns dessutom fler barn bland offren. Den beräknade andelen barnoffer är 40-50 procent. I en aktuell rapport från Organisationen för säkerhet och samarbete i Europa (OSSE) uppmanades länder att förändra sin uppfattning när det gäller att betrakta människohandel som ett begränsat fenomen och i stället uppmuntra dem att erkänna den som modernt slaveri i massiv skala.
<P>
För att bekämpa människohandel krävs ett holistiskt tillvägagångssätt, även om vi bara har en begränsad uppsättning redskap. Vår uppgift är att ändra lagstiftningen. Med Lissabonfördraget fick vi en ny rättslig grund - artikel 83. Den ger oss medel att upprätta en gemensam strategi i syfte att skapa en avskräckande miljö för människohandlare och samtidigt ett bättre skydd för offren.
<P>
Förslaget, som utgörs av en konsoliderad text som vi enats med rådet och kommissionen om, breddar definitionen av människohandel, med hänsyn till att formerna och trenderna förändras. Förslaget ger möjlighet till strängare straff, minimi- och maximistraff fastställs och beslagtagande och konfiskering av intäkter och tillgångar från människohandel uppmuntras. Med detta förslag lyfts frågan om bestraffning av offren fram, och domstolar får befogenhet att inte utdöma straff för brottslig verksamhet som begåtts av offer under tvång.
<P>
Offren bör ges stöd och hjälp före, under och under rimlig tid efter ett brottmålsförfarande, samtidigt som hjälp och stöd för offer inte ska ges på villkor av offrens villighet att samarbeta i brottsutredningar, åtal och rättegångar. Förslaget innehåller en särskild bestämmelse om förbättring av skyddet för barn under utredning och stöd.
<P>
Förslaget till direktiv innehåller också en bestämmelse om den europeiska samordnaren för kampen mot människohandel, som i framtiden skulle kunna bidra till en mer heltäckande, sammanhängande och samordnad politik för kampen mot människohandel.
<SPEAKER ID="075" NAME="Anna Hedh">
föredragande. - År 2010 blir människor köpta och sålda som slavar i Europa. Detta trots att slaveriet förbjöds för mer än 250 år sedan. De tvingas till prostitution, tvångsarbete eller tiggeri. De får plötsligt en ägare, till vilken de absurt nog ofta anses ha en skuld att betala av. Människohandel är ett av de allvarligaste brotten i världen och växer tyvärr hela tiden i omfattning. Det är en grov kränkning av de mänskliga rättigheter som vi i EU värnar högt och varje dag kämpar för att upprätthålla.
<P>
Därför vill jag börja med att tacka kommissionär Cecilia Malmström för att hon så snabbt tog fram ett förslag till lagstiftning om förebyggande och bekämpande av människohandel. Jag vill också tacka min kollega från FEMM-utskottet, Edit Bauer, för ett gott samarbete, samt alla skuggföredragande som arbetat med direktivet. Slutligen ett stort varmt tack till övrig personal som har gjort ett fantastiskt jobb.
<P>
Människohandel är i dag den mest växande gränsöverskridande brottsligheten. Enligt FN:s rapport ”Trafficking in persons” för 2009 så är människohandel den näst mest inkomstbringande aktiviteten för kriminella nätverk, efter vapenhandel. Det står helt klart att ett land inte ensamt kan lösa problemet med människohandel. Handel med människor pågår i samtliga länder i Europa och människohandlarna förflyttar dagligen sina offer över nationsgränserna.
<P>
Därför måste vi samverka och ha så lika lagstiftningar som möjligt på området. Därför är det också bra att det föreslås en EU-samordnare för kampen mot människohandel som kommer att se över och samordna EU:s arbete tillsammans med de nationella samordnarna.
<P>
För att komma åt problemet med människohandel måste vi ha straff som avspeglar brottets grovhet och svider rejält i skinnet på dem som tjänar pengar på människohandel. Jag tycker att vi har kommit en bra bit på väg med de förslag till straffsatser som finns i förslaget. Dessutom har det föreslagits att medlemsländerna på ett rättssäkert sätt ska beslagta de tillgångar som människohandlarna tjänar ihop på sina brott.
<P>
Men det räcker inte med att straffa förövarna. Skyddet för offer för människohandel måste också bli bättre. Utan skydd för offer kommer vi aldrig att kunna åtala människohandlarna. Offren ska få den hjälp som de behöver och framför allt är det viktigt att man skapar en trygg miljö som gör att de väljer att samarbeta med polisen.
<P>
Det finns också förslag på skrivningar om ett utökat skydd för barn som utsätts för människohandel, och det är jag väldigt glad över. Eftersom 79 procent av offren för människohandel är kvinnor och eftersom sexuellt utnyttjande är den klart vanligaste formen av människohandel, så är det centralt att få ett genusperspektiv på lagstiftningen och att alla åtgärder som föreslås analyseras utifrån ett genusperspektiv.
<P>
Om vi i slutändan ska komma till rätta med problemet måste vi göra något åt snedfördelningen av makt mellan män och kvinnor. Ojämställdhet mellan kvinnor och män är en bidragande orsak till utsatthet som leder till människohandel.
<P>
För att verkligen komma åt problemet med människohandel måste alla medlemsländer lägga ner stor kraft på det förebyggande arbetet. Det handlar i princip om att minska efterfrågan som finns i våra länder på tjänster från offer för människohandel. Kan vi dra ner på efterfrågan så kommer också tillgången till tjänster att minska. Det innebär att vi måste komma åt de som gör människohandeln lönsam. Vi föreslog därför att det ska vara obligatoriskt för alla medlemsstater att kriminalisera dem som medvetet utnyttjar tjänster från offer för människohandel. Det är enligt gällande EU-lagstiftning i dag straffbart för arbetsgivare att utnyttja människohandelsoffer. Samma princip borde gälla för privatpersoner som utnyttjar offer.
<P>
Tyvärr nådde vi inte ända fram med förslaget. Medlemsländerna tvingas alltså inte till kriminalisering, men de ska redovisa de åtgärder de har tagit för att komma åt efterfrågan på tjänster från människohandelsoffer.
<P>
Däremot har vi fört upp frågan på dagordningen, och på EU-nivå fick vi stöd för vårt förslag från de ansvariga utskotten i parlamentet, men även stöd från experter, poliser och frivilligorganisationer. Med den överenskommelse som vi i dag ska rösta om tycker jag att vi har kommit en bra bit på väg. Låt oss nu tillsammans få stopp på den moderna slaveriformen människohandel i Europa.
<P>
Vi får inte ge upp, ty människors rätt att bestämma om sitt eget liv och sin egen kropp är en mänsklig rättighet som inte, likt skosnören eller bananer, kan köpas och säljas för pengar.
<SPEAKER ID="076" NAME="Cecilia Malmström">
ledamot av kommissionen. - (EN) Fru talman! Jag vill börja med att påminna om att det verkligen är en historisk text som vi - förhoppningsvis - kommer att anta i dag, i den omröstning som ska hållas om några minuter.
<P>
Detta är det första europeiska straffrättsliga instrumentet efter ikraftträdandet av Lissabonfördraget. Jag anser att vi kan vara nöjda med det avtal som vi har i dag.
<P>
Det är en balanserad kompromiss mellan institutionerna. Jag är naturligtvis medveten om att parlamentet, som företräds av föredragandena, och kommissionen skulle ha föredragit vissa ändringar av formuleringar i vissa punkter. På det hela taget är detta dock ett bra resultat som ligger helt i linje med parlamentets, rådets och kommissionens mål, nämligen att bekämpa människohandeln, detta fruktansvärda moderna slaveri, detta fruktansvärda brott som är ovärdigt Europa 2010 och som är en så allvarlig kränkning av så många medborgares grundläggande rättigheter.
<P>
Jag har träffat några av offren: barn, män och många kvinnor inom affärsverksamheten för sexslaveri. Deras berättelser är naturligtvis fruktansvärda. I dag kommer vi, när detta direktiv har antagits, att ha ett bättre redskap för att hjälpa dem. Det är verkligen en fin julklapp.
<P>
Jag vill verkligen tacka parlamentet, framför allt de två föredragandena, Edit Bauer och Anna Hedh, skuggföredragandena och alla andra som har möjliggjort en överenskommelse.
<P>
Europaparlamentet har bidragit till att förbättra direktivet på flera punkter. Jag vill framhålla den särskilda bestämmelsen i artikel 14 beträffande status och rättigheter för de underåriga utan medföljande vuxen som fallit offer för människohandel. Den infördes på er begäran, och vi håller med om att den har förbättrat direktivet. Det finns också andra exempel.
<P>
Jag vill ta upp en punkt där jag beklagar att kommissionens förslag inte stöddes av rådet, även om vi fick ert stöd. Det gick emellertid inte att nå en överenskommelse i rådet om extraterritoriell behörighet för brott som begåtts utomlands av personer som har sin hemvist i EU.
<P>
Jag anser fortfarande att en bestämmelse som garanterar att alla personer som bor i EU och som begår brott som rör människohandel i andra länder ska kunna ställas inför rätta i EU skulle ha gett ett betydande mervärde. Det var dock inte möjligt. Frågan kommer att komma upp igen när vi tar itu med direktivet om sexuell exploatering av barn och barnpornografi. Extraterritoriell behörighet för personer som har sin hemvist i EU kommer att vara av ännu större betydelse när vi diskuterar möjligheterna att ställa pedofila sexturister som bor i EU inför rätta.
<P>
Jag anser att vi tillsammans bör fortsätta att i samtal med rådet insistera på att en sådan bestämmelse ska införas i direktivet. Vi har, som jag sade tidigare, gjort ett bra arbete tillsammans. I dag har vi ett betydelsefullt redskap för att bekämpa människohandel, skydda offer och se till att vi sänder budskapet att detta är ett mycket allvarligt brott. Straffen för det bör vara därefter, och nu definieras det likadant i alla medlemsstater. Jag vill återigen tacka er för ert bidrag.
<SPEAKER ID="077" NAME="Agustín Díaz de Mera García Consuegra">
för PPE-gruppen. - (ES) Fru talman, fru kommissionsledamot! Människohandeln är ett bistert faktum i EU.
<P>
Sexuell exploatering är det huvudsakliga syftet för de maffior som handlar med människor, följt av tvångsarbete, hushållsarbete, tvångsäktenskap, exploatering av barn för tiggeri, olagliga adoptioner och avlägsnande av organ, som är andra gissel och aspekter av problemet.
<P>
De nya behörigheter som parlamentet fått genom artikel 63 i Lissabonfördraget måste användas för att stärka EU-lagstiftningen på detta område. Dessa omfattar bland många andra saker kravet på att klassificera brott som ännu inte täcks av någon europeisk straffrätt.
<P>
Vi måste stärka vår lagstiftning för att skydda offren för människohandel utifrån två perspektiv: förebyggande och skydd, och integrering i samhället och på arbetsmarknaden. Vi måste upprätta särskilda åtgärder till skydd för minderåriga, kriminalisera människohandlare och mellanhänder, utarbeta åtgärder för att motverka efterfrågan och konfiskera de intäkter som brottet ger. Vi måste upprätta straffansvar i fråga om alla juridiska personer som är delaktiga i någon fas av människohandel, trappa upp arbetsinspektionen och påföljder för utnyttjande av anställda och illegal anställning av olagliga invandrare. Vi måste stärka den roll som Europeiska byrån för förvaltningen av det operativa samarbetet vid Europeiska unionens medlemsstaters yttre gränser och sambandsmännen för invandring spelar när det gäller att upptäcka vilka kanaler som används av människohandlare och deras arbetsmetoder, och slutligen stärka den roll som de gemensamma utredningsgrupperna i Europeiska polisbyrån (Europol) spelar i fråga om att bekämpa maffiorna.
<P>
Jag vill avslutningsvis tillägga att ett tillsättande av en europeisk samordnare för kampen mot människohandel skulle kunna bidra på ett betydelsefullt sätt till att nå de mål som jag har nämnt, även om dennes behörighet och förmåga måste definieras tydligt för att åtgärderna inte ska dubbleras eller strida mot de funktioner som Europol tilldelats.
<SPEAKER ID="078" NAME="Monika Flašíková Beňová">
för S&D-gruppen. - (SK) Fru talman! Jag vill börja med att lovorda Edit Bauer och Anna Hedh för deras heltäckande behandling av denna oerhört viktiga fråga.
<P>
Människohandel är ett förkastligt fenomen i dagens civiliserade samhälle. Det är den tredje mest lönsamma olagliga handeln i världen, efter vapen- och narkotikahandel. Denna så kallade moderna form av slaveri är ett allvarligt brott som äventyrar de grundläggande mänskliga rättigheterna. Lissabonfördraget har förbättrat Europeiska unionens verksamhet på olika straffrättsliga områden, inklusive kampen mot människohandel. Europaparlamentet spelar en viktig roll som gemensam lagstiftare. Erfarenheten visar dock att den nuvarande rättsliga ramen inte är tillräckligt effektiv, och vi måste göra ännu mer för att skydda de mänskliga rättigheterna. Vi måste vidta förebyggande åtgärder som är inriktade på själva människohandeln. Största uppmärksamhet måste fästas vid barn och kvinnor som de mest utsatta grupperna. Vi måste göra allt vi kan för att bidra till värdiga levnadsförhållanden för potentiella offer för detta brott, som tenderar att vara människor som lever på samhällets rand.
<SPEAKER ID="079" NAME="Antonyia Parvanova">
för ALDE-gruppen. - (EN) Fru talman! Trots ökade ansträngningar för att bekämpa människohandeln fortsätter detta problem att frodas och växa över hela Europa. Det är anledningen till ett intensifierat agerande och adekvata åtgärder för att skydda enskilda individer från utövandet av människohandel i olika syften, för att åtala människohandlare och erbjuda effektiva utvägar till offer på nationell och europeisk nivå.
<P>
Med den befintliga rättsliga ramen kan komplicerade transnationella problem hanteras och gemensamma ansträngningar samordnas på både nationell och europeisk nivå vid hantering av detta djupgående brott mot de mänskliga rättigheterna och den särskilda formen av våld mot kvinnor. Med detta rättsliga instrument gör vi ett gemensamt åtagande för att se till att kvinnors rättigheter över hela Europa upphöjs till en prioritering och att hänsyn tas till att detta spridda fenomen obestridligen drabbar kvinnor och flickor i oproportionerligt hög grad.
<P>
Jag vill framhålla en annan viktig punkt som jag anser bör inkluderas i denna lagstiftning. Den rör de socioekonomiska aspekterna av detta utbredda problem i europeiska länder och regioner där sociala och ekonomiska ojämlikheter är den enskilda största orsaken till människohandel. Tack vare våra gemensamma ansträngningar har vi nått ett verkligt resultat i fråga om bestämmelsen om den fråga som relaterar till verksamhet som olagliga adoptioner.
<P>
Slutligen vill jag eftertryckligen betona att det huvudsakliga ansvaret för bekämpandet av människohandel ligger hos medlemsstaterna. De bör vidta konkreta åtgärder för att förebygga och stävja människohandel och för att skydda offrens mänskliga rättigheter, och de bör spela en mer betydelsefull roll när det gäller att ta itu med detta stora problem.
<SPEAKER ID="080" NAME="Judith Sargentini">
för Verts/ALE-gruppen. - (NL) Fru talman! Jag vill börja med att tacka Anna Hedh och Edit Bauer för deras hårda arbete som medföredragande.
<P>
Detta direktiv handlar om lagförande, förebyggande och skydd på området för människohandel. Gruppen De gröna/Europeiska fria alliansen skulle ha velat se ett något mer grundligt arbete, i synnerhet vad gäller skydd för offren för människohandel. I detta avseende hänvisar jag särskilt till rätt till bosättning i ett land efter att offret har smugglats och, kanske, räddats. Hur ser vi till att offren verkligen kan skapa sig ett nytt liv?
<P>
Den frågan har inte reglerats i tillräcklig grad i detta direktiv. Vi talar bara om ett sorts tillfälligt uppehållstillstånd, efter vilket man inte vet om man kommer att skickas tillbaka till den ort som man smugglades från eller inte. Därför sätter vi vår tillit till att direktivet ska omarbetas, så att vi kan komma fram till en lösning. Vi hoppas att vi på så sätt verkligen kommer att kunna börja hjälpa offren.
<P>
En annan aspekt som leder till livlig diskussion i kammaren är frågan huruvida de som använder sig av tjänster från en person som har utsatts för människohandel bör bestraffas. Majoriteten av gruppen De gröna/Europeiska fria alliansen anser dock fortfarande att bestraffning av dessa personer bara skulle leda till mer elände för offret för människohandel, eftersom hans eller hennes verksamhet då skulle bli helt olaglig.
<P>
Det gläder mig också att se att medlemsstaterna får behålla valfriheten på detta område i detta direktiv, men jag vill ställa följande fråga till de medlemsstater som hanterar dessa frågor: Hur ska vi då kunna ge offret inflytande?
<SPEAKER ID="081" NAME="Andrea Češková">
för ECR-gruppen. - (CS) Fru talman! Jag anser att de förbättrade rättsliga åtgärderna för kampen mot människohandel och den europeiska skyddsordern är oerhört viktiga, eftersom de representerar ytterligare ett steg mot att skydda framför allt kvinnor och barn mot våld. En stor del av texten ägnas åt skydd för barnoffer och åt att hjälpa dessa offer, som är den mest utsatta befolkningsgruppen. Det gläder mig verkligen att en kompromiss har nåtts med rådet, och att denna text är tillräckligt kraftfull, samtidigt som det är möjligt att behålla de centrala bestämmelserna om den väsentliga straffrätten. Enligt min uppfattning skulle en rättslig åtgärd på EU-nivå, som leder till kriminalisering av kunder som utnyttjar tjänster som erbjuds av personer som utsatts för människohandel, kunna bli mycket problematisk. Jag vill därför tacka för detta direktiv, som förtjänar vårt fulla stöd.
<SPEAKER ID="082" NAME="Cornelia Ernst">
för GUE/NGL-gruppen. - (DE) Fru talman! Först och främst vill jag tacka de två föredragandena. De har gjort ett enormt arbete, och det har lett till påtagliga framsteg. Man kan säga att förslaget till direktiv är oerhört viktigt för de hundratusentals offren för människohandel, och det bör sätta stopp för deras rättslösa status. Man går i direktivet så långt som att säga att inte bara skydd bör spela en roll, utan också förebyggande och, framför allt, ersättning.
<P>
Det har ett brett tillämpningsområde när det gäller människohandel. Vi anser att detta är rätt, även om vi naturligtvis har det svårt med tiggeriproblemet - vilket jag erkänner öppet - och i många avseenden också med illegal invandring.
<P>
Det är rätt att hänvisning till kön återfinns genom hela direktivet och - vilket är det viktigaste för mig - att barnens väl beaktas i fråga om underåriga utan medföljande vuxen. Jag vill också säga, utifrån tysk synvinkel, att vi i detta avseende har mycket att ta igen, och det gläder mig verkligen att aspekten beträffande barn har en mycket betydelsefull roll i detta förslag till direktiv.
<P>
En annan sak som är värd att notera i fråga om detta problem är att särskild hänsyn måste tas till gravida och till personer som lider av sjukdom eller funktionshinder. Förebyggande åtgärder som utbildning av offentliga tjänstemän och inrättande av samordnare i medlemsstaterna utgör betydelsefulla steg i rätt riktning. Om vi röstar för detta direktiv i dag kan vi skatta oss lyckliga.
<P>
Jag hoppas också att detta ämne kommer att tas på större allvar i medlemsstaterna, för nu måste de i alla fall lägga fram rapporter. Det kommer kanske också bidra till att målet uppnås.
<SPEAKER ID="083" NAME="Mara Bizzotto">
för EFD-gruppen. - (IT) Fru talman, mina damer och herrar! Enligt beräkningar som internationella organisationer och polismyndigheter gjort är människohandeln nu globalt den andra största vinstkällan inom organiserad brottslighet, efter narkotikahandeln. Man tror att omkring 30 miljoner människor har fallit offer för handel med organ, prostitution och tvångsarbete.
<P>
Detta innebär att kampen mot detta enorma brottsliga fenomen framför allt är en kamp för att skydda våra medborgare mot illegal invandring och mot brott som föder brott. Inför ett problem av dessa proportioner måste EU mycket riktigt vidta drastiska åtgärder mot dem som utnyttjar människor på olika sätt.
<P>
Kampen mot detta fenomen kräver samarbete mellan medlemsstaterna och polismyndigheter, men framför allt säkerhet när det gäller påföljderna för människohandlare. Vi får inte heller glömma att många människor utnyttjas för att levnadsvillkoren i ursprungsländerna inte är anständiga: de lever i fattigdom och i desperation och är beredda att göra vad som helst - till och med lämna sitt eget land för löftet om en bättre tillvaro, vilket tyvärr aldrig infrias.
<P>
Utöver att förebygga brottslighet och skydda offren för människohandel måste EU också göra större och mer genomtänkta ansträngningar för att se till att dessa människor kan få acceptabla levnadsvillkor i hemlandet. Den grundläggande principen hos de europeiska politiska åtgärderna måste vara att ”hjälpa dem på hemmaplan”, så att våra ansträngningar inte bara inriktas mot stävjande utan också mot förebyggande.
<SPEAKER ID="084" NAME="Andrew Henry William Brons" AFFILIATION="NI">
(EN) Fru talman! Människohandel är, med rätta, en pejorativ term, eftersom den beskriver en motbjudande verksamhet. Människor, i oproportionerligt hög grad kvinnor, behandlas som om de vore varor, till och med kreatur, som kan transporteras, utnyttjas och kränkas.
<P>
Termen används emellertid på ett alltför snävt sätt. En väldigt liten andel laglig ekonomisk invandring är verkligen frivillig. De flesta människor skulle, under andra, oförändrade förhållanden, föredra att bo kvar bland sina egna i hemlandet. De migrerar för ett ekonomiskt berikande eller för att ekonomiska krafter har gjort att de inte längre kan försörja sig.
<P>
Invandring är en biprodukt av den globala kapitalismen, som inte ser människor som människor utan som förbrukningsbara produktionsfaktorer. Ekonomisk invandring är lika mycket en sorts människohandel som en olaglig handling som organiseras av kriminella nätverk. Människohandlarna är de regeringar som helt avsiktligt släpper lös förment blinda ekonomiska krafter i den globala kapitalismens tjänst. Ekonomier borde finnas för att tjäna folket. Folket existerar inte för att tjäna de ekonomiska krafterna.
<SPEAKER ID="085" NAME="Barbara Matera" AFFILIATION="PPE">
(IT) Fru talman, fru kommissionsledamot, mina damer och herrar! Jämställdhetsdimensionen i detta förslag till direktiv underlättar skyddet av de mest utsatta personerna med detta instrument. Det faktum att Lissabonfördraget innehåller ett flertal hänvisningar till människohandel bekräftar problemets allvar och brådskande natur. I artikel 5.3 i Europeiska unionens stadga om de grundläggande rättigheterna förbjuds denna verksamhet och framhålls som en form av slaveri och tvångsarbete.
<P>
Föredragandena har utvidgat räckvidden för skyddet med särskild fokus på barn och kvinnor och på de känsliga situationer som gör denna form av slaveri lättare att genomföra. Ett korrekt påpekande i betänkandet är också att människohandel dessutom döljer olagliga former av adoption och tvångsäktenskap.
<P>
Jag känner att jag måste framhålla de svårigheter som gränsstater i EU har med att bekämpa den olagliga invandringen. I synnerhet Italien, mitt eget land, måste dagligen hantera fall av människohandel som syns på våra gator och andra utrymmen. Vi måste kommunicera, och följaktligen öka medvetenheten för att involvera det civila samhället. I det betänkande som lagts fram föreskrivs ett ordentligt skydd av offren, med målet att utrota fenomenet. Jag vill därför visa mitt stöd för detta förslag, som det lagts fram, och också gratulera de två föredragandena.
<SPEAKER ID="086" NAME="Silvia Costa" AFFILIATION="S&amp;D">
(IT) Fru talman, mina damer och herrar! I egenskap av skuggföredragande vill jag tacka föredragandena och säga att jag tycker att detta direktiv är oerhört viktigt, eftersom det är första gången som Europeiska unionen har vidtagit rättsligt bindande åtgärder i kampen mot människohandeln.
<P>
Femtio år efter FN:s konvention finns det fortfarande hundratusentals människor i vårt civiliserade Europa - huvudsakligen kvinnor och barn - som reducerats till slaveri. För första gången är EU utrustat med ett enda instrument för att bekämpa människohandeln, vare sig det rör sig om utnyttjande av sexuell art eller tvångsarbete, inklusive påtvingat tiggeri.
<P>
Vår grupp har tre prioriteringar: att införa enhetliga och strängare påföljder för människohandlare, inklusive beslagtagande av tillgångar och användning av dessa till att stödja offer för människohandel, att garantera en hög skyddsnivå och offrens sociala rehabilitering, med kostnadsfritt juridiskt ombud och immunitet från åtal för brott som begåtts i samband med att ha utsatts för människohandel, och att främja de icke-statliga organisationernas avgörande roll, både sekulära och religiösa, som arbetar för att stödja offren.
<P>
Jag hoppas emellertid på en revidering av 2004 års direktiv om uppehållstillstånd för offer. Jag vill också understryka att vi i förslaget tillhandahåller skydd för barn genom kraftfullare åtgärder, och jag stöder kommissionsledamot Cecilia Malmströms krav på vidare åtgärder mot sexturism och barnpornografi.
<SPEAKER ID="087" NAME="Nadja Hirsch" AFFILIATION="ALDE">
(DE) Fru talman, fru kommissionsledamot! Som skuggföredragande för gruppen Alliansen liberaler och demokrater för Europa vill också jag uttrycka mitt uppriktiga tack till de två föredragandena. Tack för ert samarbete. Enligt min uppfattning har vi utarbetat ett bra dokument i dag. Vi kan i dag fatta ett beslut om något som verkligen kan sätta stopp för människohandeln. Utmaningen kommer dock att bli att få medlemsstaterna att göra verklighet av detta direktiv. Det är mycket viktigt att tillsynsmyndigheterna, t.ex. polis och domstolar, informeras om hur man faktiskt identifierar och väcker åtal för detta brott. Detta är av avgörande betydelse, och det är också väldigt viktigt att öka allmänhetens medvetenhet - som Barbara Matera redan har nämnt - så att människor blir medvetna om att människohandel sker inom EU. Det händer inte bara på andra håll. Det skulle teoretiskt sett kunna ske alldeles utanför min ytterdörr.
<P>
En annan viktig fråga som vi, i synnerhet som liberaler från Tyskland, hade svårigheter med - även om den nu har lösts på ett bra sätt genom att ge medlemsstaterna inflytande - är kriminaliseringen av människor som utnyttjar den här sortens tjänst, för om någon riskerar åtal kan denne vägra att göra ett uttalande i en rättegång senare. Om någon utnyttjar denna rätt att vägra att vittna - exempelvis en man som har köpt tjänster av en prostituerad som utsatts för människohandel - kommer information att gå förlorad som skulle kunna användas vidare för att i slutändan avslöja detta nätverk av människohandlare. Det är därför en bra idé att detta ligger hos medlemsstaterna, och jag vill tacka er varmt för samarbetet.
<SPEAKER ID="088" NAME="Peter van Dalen" AFFILIATION="ECR">
(NL) Fru talman! Grunden för mycket av den nuvarande utvecklingen lades för så länge sedan som hundratals år tillbaka. Jag tänker på industrirevolutionen, införandet av representativ demokrati och avskaffandet av slaveriet.
<P>
Den pågående kampen mot människohandel är en fortsättning på den kamp som William Wilberforce en gång inledde. Människohandel är olyckligtvis ett av de värsta dolda problemen i Europeiska unionen. Den undergräver folkets grundläggande rättigheter och demokratins grundvalar. Av den anledningen stöder jag detta betänkande helt och fullt.
<P>
Som jag förstår det kommer den straffskala för domar för återfallsbrottslingar som föreslagits dock tyvärr att fortsätta vara låg. Enligt det förslag som lagts fram behöver inga särskilt stränga straff åläggas människohandlare som har arresterats flera gånger. Denna situation är i mina ögon olycklig. Jag förespråkar ett tillvägagångssätt där en människohandlare som arresteras för andra eller tredje gången måste dömas till obligatorisk livstid.
<SPEAKER ID="089" NAME="Ilda Figueiredo" AFFILIATION="GUE/NGL">
(PT) Fru talman! Det är viktigt att alla deltar i kampen mot människohandel, med som mål att utrota den. Vi vet att den här formen av modernt slaveri är ytterst lönsam för den organiserade brottsligheten som tillämpar den i många olika former, från sexuell exploatering och tvångsarbete till olaglig handel med mänskliga organ, eller till och med hushållsarbete och andra former av svart arbete.
<P>
Dessa verksamhetsformer - som framför allt omfattar kvinnor och, i allt högre grad, barn - måste därför bekämpas effektivt genom att kriminalisera gärningsmännen och hjälpa offren att ta sig ur sin beroendeställning till de kriminella organisationerna. Det är också anledningen till att det är mycket viktigt att bekämpa orsakerna till denna situation genom att skapa förutsättningar för att hjälpa människor ur fattigdom, främja politik för en rättvis omfördelning av välstånd, garantera tillgång till grundläggande offentliga tjänster och främja skapande av arbetstillfällen med rättigheter och lönenivåer som möjliggör anständiga levnadsvillkor. Det är också en utveckling som vi måste stödja här i Europeiska unionen.
<SPEAKER ID="090" NAME="Niki Tzavela" AFFILIATION="EFD">
(EL) Fru talman, fru kommissionsledamot! Det har bevisats att det effektivaste sättet att bekämpa människohandel är att statuera exempel genom att införa stränga straff för människohandlare. Eftersom vi brukar sätta upp mål i Europaparlamentet och säga ”20 procent” eller ”30 procent” förordar jag starkt att vi rekommenderar en europeisk standardlagstiftning, i vilken ett minimalt fängelsestraff på 10-15 år fastställs för människohandlare, som inte kan sänkas eller ersättas med böter. Ni kommer att få se hur effektivt det blir. En europeisk standardlagstiftning och ett minimivillkor på fängelse i 10-15 år. Jag tror att det kommer att bli den effektivaste åtgärd vi någonsin har vidtagit. Vi kan inte vidta åtgärder i fråga om klimatförändringar och miljöföroreningar utan att fastställa kvantifierbara mål för bekämpningen av detta brott.
<SPEAKER ID="091" NAME="Regina Bastos" AFFILIATION="PPE">
(PT) Fru talman, fru kommissionsledamot, mina damer och herrar! Först och främst måste jag gratulera Edit Bauer och Anna Hedh till det utmärkta arbete som de har uträttat med detta betänkande. Människohandeln är en skam för samhället och kräver en kraftfull och gemensam reaktion från alla.
<P>
Den organiserade brottsligheten bakom sexuell exploatering, tvångsarbete, handel med avlägsnande av mänskliga organ och annan skamlig verksamhet måste bekämpas effektivt, men i första hand måste den förebyggas. Det som står på spel är försvaret av de mänskliga rättigheterna och skyddet av de mest utsatta individerna, i synnerhet kvinnor och barn. Erfarenheten visar att den gällande rättsliga ramen inte är tillräckligt effektiv och att Europeiska unionen måste arbeta hårdare.
<P>
Ett närmare gränsöverskridande samarbete är nödvändigt, inklusive ett effektivt informationsutbyte och utbyte av god praxis. I detta förslag betonas med rätta en strategi där man sätter offren i centrum. Politiken på detta område bör täcka aspekter som är knutna till sociala frågor och social integration, som offrens sociala rehabilitering.
<SPEAKER ID="092" NAME="Claude Moraes" AFFILIATION="S&amp;D">
(EN) Fru talman! Detta är ingen vanlig dag för parlamentet. Vi bör vara stolta över det historiska steg som har tagits i dag, både i fråga om människohandel och, faktiskt, i fråga om den europeiska skyddsordern. För första gången har straffrätten och alla de redskap som vi har till förfogande sedan Lissabonstrategin trädde i kraft tillämpats på ett av de mest komplicerade och fruktansvärda problem som vi enade står inför.
<P>
Vi i S&D-gruppen är stolta över det arbete som Anna Hedh och hennes medföredragande Edit Bauer uträttat, och vi är stolta över de ”förstagångshändelser” som detta betänkande markerar. EU kommer för första gången i en bindande rättsakt att fastställa en hög påföljdsnivå i fråga om människohandel. För första gången finns stora garantier beträffande skyddet för offer, särskild uppmärksamhet för barnoffer, offrets befrielse från lagföring vid lagförbrytelser till följd av förslavning och erkännande av icke-statliga organisationers roll och stöd i processen.
<P>
Slutligen borde komplexiteten i denna sak när det gäller barn och kvinnor - för att vi befinner oss på det straffrättsliga området - inte ha varit orsak till att sätta stopp för ett mycket bra betänkande. Vi i vår grupp är väldigt stolta över att detta har hänt i parlamentet. Det är en dag att vara stolt över i hela parlamentet.
<SPEAKER ID="093" NAME="Axel Voss" AFFILIATION="PPE">
(DE) Fru talman, fru kommissionsledamot! Med detta direktiv gör vi ett enormt framsteg när det gäller att bekämpa människohandeln på ett effektivt sätt. Föredragandena har nått ett bra resultat i relation till lägsta tröskel i fråga om domar, jurisdiktion, befrielse från lagföring och lagstadgad preskription - alla dessa kanske inte är precis vad vi hade velat se, men det är ändå en väldigt praktisk lösning. Allt annat skulle också i viss mån ha rubbat den nationella straffrätten i medlemsstaternas rättsliga system. Vi måste vara mer återhållsamma i detta avseende. Jag är också övertygad om att vi skulle ha gjort oss själva en otjänst om vi gjort det möjligt att åtala sexköpare, eftersom detta inte är något som skulle ha lagförts annars.
<P>
Jag vill dock återgå till den allmänna frågan om straffrätt och brottmålsförfaranden i medlemsstaterna. Detta är ett mycket känsligt område i den nationella lagstiftningen, som har utvecklats under hundratals år. Vi bör därför gå mycket försiktigt fram i fråga om detta. Jag nämner också detta med tanke på den nära förestående europeiska utredningsordern.
<P>
Vi har i dag dock upprättat en bra grund för gränsöverskridande samarbete i brottmålsärenden. Det gläder mig att vi har tagit detta steg.
<SPEAKER ID="094" NAME="Britta Thomsen" AFFILIATION="S&amp;D">
(DA) Fru talman, fru kommissionsledamot, mina damer och herrar! Om vi vet att flera hundratusen personer varje år säljs som slavar till Västeuropa är vi skyldiga att agera. Det gläder mig därför mycket att rådet och parlamentet har nått en överenskommelse om detta nya direktiv om förebyggande och bekämpande av människohandel. Denna nya lagstiftning är betydligt kraftfullare än den befintliga, och det är en stor seger i kampen för att garantera bättre stöd och skydd för offer. Samtidigt kommer jakten på de samvetslösa personer som ligger bakom verksamheten att bli ännu mer målinriktad och effektiv.
<P>
Det gläder mig att man i direktivet betonar att offren ska skyddas från alla former av lagföring och påföljder. Om en person har tvingats utföra brottsliga handlingar är det de som ligger bakom detta som måste bestraffas, inte offren. Europaparlamentet anser också att det är viktigt att det stöd som erbjuds offren alltid ges på ett språk och i en form som de förstår. Vi får inte heller glömma att frivilligorganisationer och icke vinstdrivande organisationer spelar en avgörande roll när det gäller både att förebygga och bekämpa människohandel. Denna dag kan få stor betydelse för anständigheten, eftersom Europaparlamentet förhoppningsvis kommer att rösta för denna nya lagstiftning, som kommer att ge en mycket behövlig hjälpande hand till offren och leda till en intensiv jakt på personerna bakom dessa brott.
<SPEAKER ID="095" NAME="Miroslav Mikolášik" AFFILIATION="PPE">
(SK) Fru talman! Bestraffningen av juridiska personer för brott i samband med människohandel bidrar till att intensifiera kampen mot denna moderna form av slaveri.
<P>
Bestraffning av en juridisk person får naturligtvis inte utesluta bestraffning av specifika fysiska personer som på något sätt har varit delaktiga i denna verksamhet. Utöver åläggande av böter omfattar effektiva åtgärder mot juridiska personer enligt min uppfattning fråntagande av rätten till offentliga bidrag och offentligt stöd, näringsförbud och, framför allt, beslut i domstolen om nedläggning av nämnda verksamhet. Medlemsstaterna måste se till att rättsliga åtgärder vidtas, så att nationella organ kan besluta att inte gå vidare med eller ålägga offer för människohandel straffrättsliga påföljder, och så att de kan fortsätta utredningarna även om offren drar tillbaka sin redogörelse. Sist men inte minst vill jag påpeka att offren för dessa motbjudande brott ofta fortsätter att bestraffas och hamnar i mycket otrygga förhållanden, vilket är anledningen till ett särskilt skydd och stöd. De minderåriga offren måste också uppmärksammas särskilt, och för dessa måste ännu mer heltäckande och bestående lösningar finnas.
<SPEAKER ID="096" NAME="Olga Sehnalová" AFFILIATION="S&amp;D">
(CS) Fru talman! Alla betänkanden som har diskuterats under förmiddagen har en sak gemensamt: skyddet av grundläggande mänskliga rättigheter i Europeiska unionen och ett gemensamt europeiskt förfarande på detta område. Det går nästan inte att tro att flera hundratusen personer varje år, de flesta av dem kvinnor och barn, faller offer för människohandel i EU på 2000-talet. Det är ett sorgligt faktum att detta problem är mycket aktuellt i dessa tider, och de statistiska uppgifterna tyder olyckligtvis inte på en nedgång. Tvärtom. De som begår detta allvarliga brott gör astronomiska vinster på människohandel, som beräknas uppgå till 32 miljarder US-dollar per år. Att skydda de mänskliga rättigheterna och den mänskliga värdigheten måste vara en tydlig prioritering i vårt arbete, och medlemsstaterna måste ha en gemensam strategi. Därför stöder jag fullt ut detta förslag till direktiv som kommer att innebära ytterligare instrument för bekämpande av denna brottsform och ett effektivare skydd för offren jämfört med befintliga rättsliga åtgärder, och ett försök att få till stånd ett mer samordnat tillvägagångssätt på EU-nivå.
<SPEAKER ID="097" NAME="Sonia Alfano" AFFILIATION="ALDE">
(IT) Fru talman, mina damer och herrar! Det gläder mig verkligen att involvering i kriminella organisationer för brott relaterade till människohandel enligt slutversionen av betänkandet är en förvärrande faktor som fördubblar minimipåföljderna från fem till tio års fängelse. I artikel 6a hänvisas det dessutom uttryckligen till beslag och förverkande av hjälpmedel till och vinning av detta slags brott.
<P>
I denna strategi - som är helt rätt enligt min uppfattning och som jag hoppas också kommer att överföras till annan lagstiftning - inses faktum och medges att människohandel för olika former av exploatering, t.ex. prostitution, brottslig verksamhet och handel med organ, utförs av internationella kriminella organisationer.
<P>
Jag är också nöjd med bestämmelserna i artikel 7, där medlemsstaterna uppmanas att inte åtala människor för inblandning i brottslig verksamhet som de har tvingats begå i egenskap av offer för människohandel. De som drabbas av människohandelns kränkningar drabbas inte bara av skador utan också av kränkningen att anklagas för handlingar de tvingats till. Ett typiskt exempel på detta är prostitution. Därför stöder jag detta betänkande, och jag vill tacka de två föredragandena.
<SPEAKER ID="098" NAME="Elie Hoarau" AFFILIATION="GUE/NGL">
(FR) Fru talman! Man kan inte annat än stödja det förslag till direktiv som utarbetats av de två föredragandena och som bör utvidgas till alla medlemsstater för att uppnå en kraftfullare och strängare rättskipning i syfte att åtala och strängt bestraffa personer som gör sig skyldiga till brottet människohandel, och också för att skydda, hjälpa och rehabilitera offren, som huvudsakligen är kvinnor och barn.
<P>
Men för ett effektivare och mer trovärdigt bekämpande bör Europa, som arvinge till de europeiska staternas historia, identifiera slavhandeln och slaveriet som brott mot mänskligheten, som vissa medlemsstater har gjort, och här vill jag i synnerhet nämna Frankrike.
<SPEAKER ID="099" NAME="Oreste Rossi" AFFILIATION="EFD">
(IT) Fru talman! Plågan människohandel är ett fenomen som har antagit särskilt oroande proportioner. Medan den ursprungligen huvudsakligen drabbade kvinnor och barn som rekryterades för prostitution är offren nu människor av alla åldrar och båda könen, som placeras i en cykel av exploatering som inte nödvändigtvis är sexuell, utan också ekonomisk. Nätverk för organiserad brottslighet drar fördel av social utsatthet, familjeproblem, våld i hemmet och svagheter för att gynna invandring och exploatera inblandade personer med hjälp av tvång, misshandel och hot.
<P>
Vi ställer oss bakom förslaget till direktiv. Vi måste skärpa straffen för människohandlare och beslagta deras tillgångar. Dessutom bör alla medlemsstater göra en gemensam ansträngning för att stärka politiken för förebyggande av människohandel och utbilda personer i att identifiera offer och potentiella offer.
<SPEAKER ID="100" NAME="Krisztina Morvai" AFFILIATION="NI">
(EN) Fru talman! Detta betänkande är verkligen ett stort framsteg i fråga om att bekämpa människohandel i allmänhet och handel med kvinnor i synnerhet. Nästa stora steg bör bli att undersöka det kristallklara förhållandet och sambandet mellan handel med kvinnor och prostitution.
<P>
Å ena sidan talar vi med rätta om handeln med kvinnor som ett brutalt, fruktansvärt brott som bör bekämpas. Å andra sidan talar vi om prostitution som ”sexarbete”, som en tjänst. Vi talar om hallickar och bordellägare som entreprenörer och vi normaliserar prostitution.
<P>
Det jag vill säga är att en kund som går till en bordell, eller som efterfrågar en prostituerads tjänster, i själva verket inte kan veta om hon är en ”normal” prostituerad - om sådana alls existerar, eftersom en annan fråga är om det någonsin sker samtycke till prostitution - eller ett offer för människohandel.
<P>
Det finns därför inget sätt att verkligen ta itu med människohandel utan att ta itu med sexindustrin.
<SPEAKER ID="101" NAME="Cecilia Malmström">
ledamot av kommissionen. - (EN) Fru talman! Tack för denna viktiga debatt. Jag vill tala om för er att kommissionen i dag kommer att utse en samordnare för kampen mot människohandel, som tillträder sin tjänst nästa månad. Den personen kommer att förbättra samordningen och samstämmigheten mellan EU:s institutioner och byråer och medlemsstaterna, hjälpa till att garantera utbyte av bästa praxis i de olika medlemsstaterna, utveckla befintlig och framtida politik och vara en kontaktperson för tredjeländer. Detta är mycket viktigt. Genom att sammanföra förebyggande, brottsbekämpning och skydd av offer kan denna person garantera en korrekt användning och mobilisering av lämpliga metoder för att bekämpa människohandel. Jag ska be samordnaren för kampen mot människohandel att hålla nära kontakt med Europaparlamentet och att hålla er informerade om utvecklingen på detta område.
<P>
Kriminaliseringsfrågan förtjänar en debatt i sig själv, men det anges i artikel 19 i direktivet att kommissionen om några år kommer att lägga fram en rapport för Europaparlamentet och rådet ”med en bedömning av inverkan av den befintliga nationella lagstiftning som kriminaliserar användare av tjänster inom exploateringen av människohandel, vid behov åtföljd av lämpliga förslag”. Vi kommer säkert att återkomma till denna fråga, och jag utesluter inte ytterligare förslag på detta område.
<P>
Med detta sagt anser jag att vi kan vara stolta över detta direktiv i dag. Det är ett mycket viktigt redskap för att bekämpa människohandel och skydda offren. Det har gett oss ett viktigt redskap, det har visat världen hur engagerade vi är för att bekämpa modernt slaveri, och det kommer att stärka våra ansträngningar.
<P>
Jag vill vidarebefordra ett uppriktigt tack till de två medföredragandena, Edit Bauer och Anna Hedh. Dagens debatt har visat hur viktigt ert arbete har varit, för ni har fått alla gruppers stöd. Det gratulerar jag er till.
<SPEAKER ID="102" NAME="Edit Bauer">
föredragande. - (HU) Fru talman! Jag vill rikta ett särskilt tack till Cecilia Malmström för att hon kallade betänkandet för en historisk text. Detta uttalande stämmer förmodligen, eftersom det är första gången som vi antar en strafflagstiftning utifrån Lissabonfördraget, men jag hoppas också att det är ett mycket stort steg framåt när det gäller att garantera att inte en enda gärningsman, inte en enda gärningsman på området för människohandel, ska undkomma bestraffning. Vad som var särskilt lugnande under debatten här var att se en politisk vilja. Jag har själv skrämmande ofta sett, och ibland delat uppfattningen, att det råder brist på politisk vilja att göra några verkliga framsteg på detta område. Det jag hörde i dag var raka motsatsen, och jag vill tacka mina kolleger i parlamentet för att de visat denna politiska vilja att ta ett kolossalt steg framåt när det gäller människohandel.
<P>
Vi har fått två ändringsförslag från gruppen Frihet och demokrati i Europa (EFD), och jag vill be mina kolleger att inte stödja dessa, eftersom de syftar till att sänka straffet till ett minimum. Jag vill också tacka Niki Tzavela för hennes krav på det precis motsatta, att vi ska skärpa straffet ännu mer. Jag är övertygad om att detta är ett betydelsefullt steg, men det måste följas av en rad ytterligare steg. Det återstår mycket arbete i fråga om att bekämpa efterfrågan. Vi kan verkligen inte lösa alla problem som är knutna till tillhandahållandet, men vi kan göra mycket när det gäller efterfrågan, och jag har en känsla av att tiden ännu inte är mogen på detta område, och att den politiska viljan kanske är inte tillräcklig för framsteg här. Jag är övertygad om att lagens räckvidd förr eller senare måste utvidgas till att omfatta gärningsmän från tredjeländer som är bosatta och har uppehållstillstånd i EU, liksom jag är övertygad om att vi kommer att behöva se över direktivet om tillfälliga uppehållstillstånd för att garantera samstämmighet mellan lagstiftningar på detta område. Tack så mycket för ert stöd.
<SPEAKER ID="103" NAME="Anna Hedh">
föredragande. - Jag vill tacka för alla fina inlägg och det stöd som vi har fått i kammaren för denna lagstiftning mot människohandel. Nu hoppas jag att vi framöver även kan förbättra denna lagstiftning och skärpa de gemensamma EU-reglerna mot människohandel.
<P>
Men vi får inte glömma att hela tiden fortsätta att arbeta med det som verkligen är grunden och roten till all människohandel, nämligen fattigdom, social utslagning och efterfrågan. Vi måste lägga kraft på dessa problem, främst för att komma åt problemet med människohandel.
<P>
Som jag sade tidigare: Vi får inte ge upp. Människors rätt att bestämma om sitt eget liv och sin egen kropp är en mänsklig rättighet som inte likt vilken vara som helst kan köpas och säljas för pengar. Kampen går vidare mot människohandel i Europa och resten av världen. Tack för allt stöd.
<SPEAKER ID="104" NAME="Talmannen">
Debatten är härmed avslutad.
<P>
Omröstningen kommer att äga rum i dag, om några minuter.
<P>
Skriftliga förklaringar (artikel 149)
<SPEAKER ID="105" NAME="Sergio Berlato" AFFILIATION="PPE">
skriftlig. - (IT) Människohandel - i de olika former som den kan förekomma, inklusive sexuell exploatering, olaglig handel med mänskliga organ, tvångsarbete och olagliga adoptioner - utgör ett allvarligt brott mot de mänskliga rättigheter som anges i Europeiska unionens stadga om de grundläggande rättigheterna.
<P>
Omfattningen av detta problem är slående, och erfarenheten visar att Europeiska unionens befintliga rättsliga ram på detta område inte är tillräckligt effektiv. Ett samarbete mellan parlamentet, kommissionen och rådet spelar därför en strategisk roll i utarbetandet av en europeisk politik för en effektiv hantering av detta problem.
<P>
Lissabonfördraget har inneburit kraftfullare befogenheter för Europeiska unionen i fråga om rättsligt och polisiärt samarbete mellan medlemsstaterna i brottmål. Jag anser emellertid att straffen för människohandel måste bli ännu strängare och att det stöd som ges till våldsoffer måste utvecklas ytterligare.
<P>
Jag håller med om att det skulle vara en bra idé för Europeiska unionen och medlemsstaterna, i fråga om att motverka efterfrågan, att engagera sig mer i kampanjer för att öka medvetenheten i ursprungs-, transit- och destinationsländer för människohandel. Slutligen stöder jag utnämnandet av en europeisk samordnare för kampen mot människohandel för att hantera Europeiska unionens arbete och politik inom denna specifika sektor.
<SPEAKER ID="106" NAME="Vilija Blinkevičiūt" AFFILIATION="S&amp;D">
skriftlig. - (LT) Jag vill gratulera båda föredragandena till det arbete de har uträttat, för detta historiska direktiv är ett mycket viktigt framsteg i kampen mot den omfattande människohandeln, genom att tydliga nivåer fastställs för påföljder och sanktioner. Även om ett stort antal EU-lagstiftningar och nationella lagstiftningar redan har antagits och fleråriga åtaganden har gjorts på detta område har det beräknats att flera hundratusen människor faller offer för människohandel varje år inom och utanför EU. Detta visar att det fortfarande är oerhört svårt att bekämpa människohandeln, som huvudsakligen drabbar kvinnor och barn och som är ett av de värsta brotten mot de mänskliga rättigheterna. Jag vill betona att särskild uppmärksamhet bör riktas mot barn, med tanke på att de är mer utsatta och att de löper större risk att falla offer för människohandel. Eftersom människohandel är en modern form av slaveri och en oerhört lönsam verksamhet inom den organiserade brottsligheten bör förebyggande åtgärder, skydd för offer och sociala frågor uppmärksammas i högre grad. Vidare måste det skapas en fientlig miljö för människohandlare. Nivån för påföljder och sanktioner för personer som tjänar pengar på människohandel bör spegla allvaret hos det brott som begåtts och få en verkligt avskräckande effekt när det gäller sådan verksamhet. Utöver straff bör medlemsstaterna inkludera sanktioner som beslagtagande av tillgångar och vidta de åtgärder som krävs för att beslagta och förverka hjälpmedel till och vinning av brotten, för då blir inte dessa brott ekonomiskt lönsamma.
<SPEAKER ID="107" NAME="Nessa Childers" AFFILIATION="S&amp;D">
skriftlig. - (EN) Dagens omröstning om människohandel sker i ett avgörande ögonblick i den pågående kampen mot denna moderna form av slaveri. Det är ett brott som, vilket regissören Ciarán O'Connor visade förra året i filmen ”Trafficked”, som återger den inverkan som människohandeln har i Irland, blir alltmer avancerat och hänsynslöst ju hårdare myndigheterna kämpar för att utrota det. Åtgärder som denna är nödvändiga för att ge myndigheterna de redskap och gemensamma mål som de behöver för att hantera detta EU-omfattande problem. På nationell nivå måste de lagstiftande organen tillämpa en hård linje mot dem som döms, och polisen måste få resurser, så att människohandeln inte tillåts fortsätta till följd av brist på finansiering eller personal. Detta är emellertid ett brott utan gränser, och därför kommer den europeiska lagstiftningen i lika hög grad som nationella lagar att bidra till att verkligen sätta stopp för slaveriet i Europa.
<SPEAKER ID="108" NAME="Giovanni Collino" AFFILIATION="PPE">
skriftlig. - (IT) Europeiska unionen kan inte begränsa sina åtgärder på området för människohandel till ett fördömande av den, utan måste också erkänna behovet av exakta åtgärder i efterhand för att se till att de som är ansvariga för denna barbariska verksamhet inte kommer undan ostraffat.
<P>
Dessa åtgärder omfattar en harmonisering av påföljder och en samordning av sådana ingripanden som görs från EU:s håll och sådana som redan genomförts av andra internationella organisationer, t.ex. FN. Åtgärderna i efterhand måste kombineras med förebyggande åtgärder, som är lika betydelsefulla. Det måste framför allt finnas ett nära samarbete mellan rättsliga och ekonomiska polismyndigheter, för att de ekonomiska system som kretsar runt denna olagliga verksamhet ska blockeras redan vid upprinnelsen och alla konsekvenser ska stoppas.
<P>
Dessutom har det blivit allt viktigare med korrekta och pålitliga databaser, som skiljer mellan de olika specifika egenskaperna och tillhandahåller en utgångspunkt för en rad olika ingripanden som bidrar till att slå mot kärnan i varje enskilt fall. Med detta förslag till direktiv siktar Europeiska unionen på att angripa hela leverantörskedjan för en omänsklig handel som trampar på unionens principer och grundläggande värderingar.
<SPEAKER ID="109" NAME="Ioan Enciu" AFFILIATION="S&amp;D">
skriftlig. - (EN) Fenomenet organiserad brottslighet är något som Europeiska unionen måste ta itu med utan omsvep. Vi måste betraktas som proaktiva snarare än som motverkande i fråga om människohandel. Det är viktigt att vi undersöker nya framväxande sätt att bedriva människohandel på, för att förebygga och föregripa nya smuggelvägar. Som medlem i S&D-gruppen vill jag betona att ett av våra centrala mål är att bekämpa den gränsöverskridande brottsligheten. Jag röstade därför för detta lagstiftningsinitiativ. Som lagstiftare i Europeiska unionen måste vi garantera respekt för rätten till mänsklig värdighet, rätten till integritet, förbudet mot tortyr och omänsklig eller förnedrande behandling eller bestraffning och förbudet mot slaveri och tvångsarbete. Vi kan inte tillåta att människohandel och påföljande utauktionering av barn fortsätter. Människohandlare använder sig också av rekrytering via Internet. Detta är mycket oroande, eftersom många barn har tillgång till Internet.
<SPEAKER ID="110" NAME="Zita Gurmai" AFFILIATION="S&amp;D">
skriftlig. - (EN) Människohandel är ett brott mot den mänskliga värdigheten som förstör livet för många barn och kvinnor över hela världen. Detta förslag är ett genombrott, eftersom offren sätts främst och problemet hanteras på ett sammansatt och gränsöverskridande sätt. Dessa nya åtgärder kommer att underlätta förundersökning och åtal i samband med fall av människohandel och uppmuntra offren till att samarbeta med myndigheterna. Denna lagstiftning kommer att vara bindande och genomföras på statlig nivå. Den här sortens lagstiftning är den enda som kan förändra saker och ting för alla de utsatta personer som skulle kunna falla offer för människohandel. Jag uppmanar också medlemsstaterna att hörsamma förslaget i denna text och att bestraffa personer som medvetet använder sig av tjänster från ett offer för människohandel. Att bekämpa efterfrågan är nyckeln till att bekämpa människohandelns rötter. Detta betänkande är ett utmärkt förslag, både moraliskt och professionellt sett, och jag gratulerar mina ärade kolleger, Edit Bauer och Anna Hedh, till detta. Det gläder mig särskilt att rådet, utskottet för kvinnors rättigheter och jämställdhet mellan kvinnor och män och utskottet för medborgerliga fri- och rättigheter samt rättsliga och inrikes frågor lyckades skapa en text som stöds av alla relevanta EU-institutioner. Jag hoppas att det snart kommer att antas formellt och införlivas i nationell lagstiftning. Detta är angeläget för offren.
<SPEAKER ID="997" NAME="Anneli Jäätteenmäki" AFFILIATION="ALDE">
skriftlig. - (FI) Detta direktiv om människohandel är ett viktigt framsteg, eftersom människohandeln är verklighet, också i Europa. Det allra viktigaste är att förebygga människohandel genom att ta itu med problemen fattigdom och ojämlikhet och genom att göra människor mer medvetna om problemet.
<P>
Det är mycket viktigt att erkänna att människohandel existerar och att hjälpa offren. Offren kan vara kvinnor och män, barn och vuxna. En anställd vid en byggarbetsplats kan vara ett offer för människohandel. Situationen kring en romsk tiggare kan motsvara kriterierna för människohandel om den är organiserad och baseras på tvång.
<P>
Människohandel är olyckligtvis ofta knuten till sexuell verksamhet: kvinnor och flickor slutar som prostituerade eller tvingas till att bli det. Det är viktigt att offren för människohandel ges möjlighet till skydd och rättslig rådgivning.
<SPEAKER ID="111" NAME="Lívia Járóka" AFFILIATION="PPE">
skriftlig. - (EN) Till följd av de fördärvliga tendenser som påverkar romska grupper - som låg utbildningsnivå, djup fattigdom, marginalisering och diskriminering - är romska kvinnor och barn extremt utsatta för människohandel. Denna moderna form av slaveri är djupt rotad i fattigdom och utanförskap, och därför måste utrotande av de oacceptabla levnadsförhållanden som många romer befinner sig i vara ett framträdande strategiskt syfte. Dessutom måste EU och medlemsstaternas myndigheter vidta mycket kraftfullare åtgärder för att bekämpa detta fenomen, framför allt beträffande utrotandet av den organiserade brottsligheten och skyddet för utsatta grupper, nämligen kvinnor som tillhör en minoritetsgrupp.
<P>
Detta initiativ syftar till att anta ett utvidgat begrepp för vad som ska betraktas som människohandel, och jag anser att exploatering för tiggeri, inklusive användning av en person som är offer för människohandel och som befinner sig i beroendeställning, oavsett dennes förhållande till gärningsmännen, ska falla inom den kategorin. Straffen bör vara strängare om brottet begås mot personer som befinner sig i en utsatt position på grund av ålder, kön, graviditet, hälsotillstånd eller funktionshinder, och måste ta vederbörlig hänsyn till fall där offret har utsatts för tortyr, påtvingat narkotika- eller läkemedelsbruk, våldtäkt eller andra former av mentalt, fysiskt och sexuellt våld.
<SPEAKER ID="112" NAME="Debora Serracchiani" AFFILIATION="S&amp;D">
skriftlig. - (IT) Varje år säljs hundratusentals personer i Europa som om de vore föremål, och i dag känner vi lyckligtvis ett allt större behov av att skydda offren för människohandel från användning av falska dokument, från prostitution och från invandring.
<P>
När vi talar om människohandel får vi inte bara tänka på sexuell exploatering, tvångsarbete och olagliga adoptioner, utan också på problemet med olaglig handel med mänskliga organ, som blir ett allt vanligare brott. Den europeiska rättsstrukturen är inte tillräckligt effektiv, och Europeiska unionen och medlemsstaterna måste göra mer. Vi behöver en etablerad samordningsstruktur mellan EU:s institutioner och byråer i EU och sådana i medlemsstaterna och internationella partner.
<SPEAKER ID="113" NAME="Artur Zasada" AFFILIATION="PPE">
skriftlig. - (PL) I dagens debatt vill jag ta upp problemet med handel med barn. Vi bör göra allt vi kan för att utveckla och förbättra de rättsliga och institutionella systemen och barnomsorgssystemen i alla medlemsstater. Räckvidden för den verksamhet som omfattas av begreppet människohandel bör revideras och utvidgas. Det är det enda sättet att kunna förebygga problem som 1) kommersiell adoption, eller med andra ord privat adoption som omfattar övergivande av rätten till ett barn inför familjedomstol, oftast mot betalning, 2) gravida kvinnor som lämnar landet och återvänder utan barn, 3) försvinnande av barn vars föräldrar har dött i länder där väpnad konflikt råder.
<P>
Med tanke på att många brott begås via Internet nuförtiden vore det en bra idé att utse särskilda tvärvetenskapliga grupper som är specialiserade på den här typen av brott. De skulle inte bara ägna sig åt övervakning av brottsmiljöer, utan också åt att samla in bevis genom att kartlägga den ekonomiska situationen för enskilda individer som är delaktiga i handel med barn. Vi borde utbilda offentliga tjänstemän och göra dem mer medvetna om situationen för barn i familjer varifrån barn kan komma att bli offer för människohandel. Detta gäller framför allt tjänsteavdelningar som arbetar med familjer som får statligt stöd till följd av svåra materiella omständigheter. Den enda möjligheten att kunna utrota, eller åtminstone begränsa, människohandeln och i synnerhet handeln med barn är med hjälp av multilaterala och harmoniserade åtgärder, som vidtas på de 27 medlemsstaternas nivå.
<P>
(Sammanträdet avbröts i några minuter.)
