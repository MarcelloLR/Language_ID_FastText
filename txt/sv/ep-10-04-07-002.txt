<CHAPTER ID="002">
Uttalanden av talmannen
<SPEAKER ID="006" NAME="Talmannen">
För tio dagar sedan i Moskva dödades ännu fler människor genom terroristhandlingar. Vi delar den smärta som offrens familjer känner och hoppas att de ansvariga för dessa attentat hittas snabbt och ställs inför rätta. Europaparlamentet fördömer och har alltid fördömt våldsdåd av detta slag.
<P>
I dag är det 70-årsdagen av utfärdandet av Stalins order att skjuta över 20 000 officerare i den polska armén. De var krigsfångar och hölls fångna efter Sovjetunionens angrepp mot Polen i september 1939. Under den senaste mandatperioden hade ledamöterna möjlighet att se filmen ”Katyń” som berättar om dessa händelser. I fredags sändes den för första gången i rysk public service-tv. I dag, den 7 april, är det första gången som Polens och Rysslands premiärministrar tillsammans hedrar offren för brottet i Katyń. Detta viktiga steg på vägen mot en polsk-rysk återförening, och även på vägen mot återförening i öst, är också en signal till hela Europa och utgör nästa skede i den återförening mellan vår världsdels östra och västra delar som vi alla önskar oss.
<P>
(Applåder)
<P>
Jag vill också meddela er att Europeiska kommissionen kommer att företrädas av Maroš Šefčovič vid dagens plenarsammanträde. På grund av viktiga familjeskäl kunde José Manuel Barroso inte närvara.
