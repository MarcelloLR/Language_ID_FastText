<CHAPTER ID="017">
Gemensamma regler för tillhandahållande av lufttrafik i gemenskapen (omarbetning) (debatt)
<SPEAKER ID="478" NAME="Talmannen">
Nästa punkt på föredragningslistan är en gemensam debatt om en andrabehandlingsrekommendation av Arūnas Degutis, för utskottet för transport och turism, om gemensamma regler för tillhandahållande av lufttrafik i gemenskapen (omarbetning) (16160/4/2007 - C6-0176/2008 -.
<SPEAKER ID="479" NAME="Arūnas Degutis" LANGUAGE="LT">
Syftet med förordningen är ett effektivare genomförande av EU-lagstiftningen om lufttrafiken på den inre marknaden. Detta är mycket viktigt för att lufttrafikmarknaden ska fungera effektivt och ekonomiskt inom ett harmoniserat och samordnat regelverk.
<P>
Förordningen ersätter och samlar tre befintliga förordningar, nämligen förordningen om utfärdande av tillstånd för lufttrafikföretag och leasing av luftfartyg, förordningen om EG-lufttrafikföretags fria tillträde till flyglinjer inom gemenskapen och förordningen om avreglering av flygbiljettpriserna.
<P>
Den förordning vi har framför oss i dag grundas till största delen på de erfarenheter som samlats vid tillämpningen av de relevanta befintliga förordningarna.
<P>
Parlamentet avslutade sin första behandling av denna förordning i juli 2007. Rådet antog sin gemensamma ståndpunkt den 18 april 2008.
<P>
Som föredragande har jag tillsammans med skuggföredragandena anordnat djupgående diskussioner med berörda parter och institutioner. Efter parlamentets första behandling har vi också haft flera möten med det land som innehar ordförandeskapet i rådet för att försäkra oss om att de frågor vi arbetade med togs upp i den gemensamma ståndpunkten.
<P>
Efter en noggrann analys av den gemensamma ståndpunkten kan jag bekräfta att den motsvarar den politiska överenskommelse som antogs av rådet i december förra året, vilken ganska väl återspeglar de frågor vi berör.
<P>
För att garantera en korrekt tillämpning av de sociala rättigheterna anges, på grundval av både kommissionens och rådets ståndpunkter, i bilagan till dokumentet att medlemsstaterna ska se till att regler och villkor om anställningsförhållanden tillämpas korrekt, bland annat i fråga om maximal arbetstid och minsta viloperiod.
<P>
Parlamentet har förklarat att flygtrafikpriserna hädanefter ska redovisas öppet, bland annat på Internet.
<P>
Förslagen om avtal om leasing av flygplan med eller utan besättning (wet lease och dry lease), som antagits av parlamentet, samt ståndpunkten om begränsningar av leasing av flygplan med besättning antogs också.
<P>
Parlamentet har också lyckats få igenom ståndpunkten att trafikfördelningen mellan rutter ska ske med direkt kommunikation mellan de berörda flygplatserna.
<P>
Rådet har godtagit 29 av parlamentets ändringsförslag utan reservation och förkastat åtta, främst på grund av teknikaliteter.
<P>
Jag anser därför, mina damer och herrar, att vi kan godkänna rådets gemensamma ståndpunkt. Jag tror inte att ytterligare ändringar eller en tredje behandling kan tillföra något väsentligt. Vi har uppnått det vi ville. Därför rekommenderar jag att vi godkänner rådets gemensamma ståndpunkt eftersom den i grunden har påverkats av parlamentets första behandling.
<P>
Ståndpunkten godkändes av majoriteten av utskottet för transport och turism.
<P>
Ett snabbt antagande av denna förordning skulle göra det möjligt för flygtrafiken att anpassa sig till den uppgraderade lagstiftningsramen, eftersom det då bara skulle finnas en förordning i stället för tre.
<P>
Jag är övertygad om att dessa grundläggande framsteg kommer att göra det lätt för parlamentsledamöterna att stödja den gemensamma ståndpunkten utan ändringar och rösta för resolutionen.
<SPEAKER ID="480" NAME="Antonio Tajani">
kommissionens vice ordförande. - (FR) Fru talman, mina damer och herrar. Förslaget ni debatterar i kväll är mycket viktigt eftersom det låter oss modernisera och komplettera 1992 års förordning som skapade den gemensamma marknaden för flygtrafik.
<P>
Huvudsyftet är att förenkla och konsolidera den befintliga lagstiftningen. Jag tror att den överenskommelse som nu ligger på bordet, efter parlamentets första behandling i juli 2007 och antagandet av rådets gemensamma ståndpunkt i november, gör det möjligt för oss att nå huvudmålen.
<P>
För det första rensas texten upp genom att föråldrade stycken om övergången till en avreglerad marknad stryks. Texten har gjorts klarare och tre förordningar har samlats i en enda text.
<P>
För det andra garanteras en effektiv och enhetlig tillämpning av gemenskapsbestämmelserna, exempelvis i fråga om beviljande och övervakning av drifttillstånd. Förordningen stramar också upp övervakningen av flygbolagens ekonomiska bärkraft.
<P>
För det tredje förbättras samordningen mellan medlemsstaterna i fråga om tjänster inom gemenskapen.
<P>
För det fjärde stärks passagerarnas rättigheter, vilket är mycket viktigt. Det handlar om rätten till fullständig information om biljettens faktiska pris, inklusive alla skatter och avgifter och rätten att inte diskrimineras på grund av nationalitet eller bostadsort när man köper en biljett.
<P>
Jag vill särskilt framhålla detta med passagerarnas rättigheter, för om vi vill försvara den europeiska debatten måste vi alltid hålla i minnet att det är EU:s medborgare som är grunden för vårt arbete. Jag är därför mycket glad åt att se hur fort denna fråga behandlas och jag vill än en gång framhålla det arbete som utförts av föredraganden Arūnas Degutis och transportutskottet med denna text, som har förbättrats avsevärt.
<P>
Eftersom de två institutionerna är så pass överens hoppas jag att vi kommer att kunna anta denna nya text mycket snart och att den kan träda i kraft så snart som möjligt.
<SPEAKER ID="481" NAME="Elisabeth Jeggle">
för PPE-DE-gruppen. - (DE) Fru talman. herr kommissionsledamot, mina damer och herrar. Låt mig först tacka Arūnas Degutis varmt för det goda samarbetet kring detta avregleringspaket. Vi har kommit fram till goda kompromisser och kommer att ge vårt stöd till betänkandet i morgon. Vi kom snabbt överens om huvudlinjerna i den flygtrafikförordning vi kommer att rösta om i morgon. Som han sa så är förordningen ett stort steg framåt i arbetet med att minska byråkratin.
<P>
Tre befintliga förordningar har samlats till en lagstiftningstext som är lätt att förstå. Tack vare den gemensamma ståndpunkten har befintlig EU-lagstiftning om flygtrafiktjänster nu samlats i linje med aktuell praxis. Utöver licensieringen av flygbolag täcker förordningen tekniska frågor och prisredovisning, vilket är den punkt jag särskilt vill ta upp på min grupps vägnar.
<P>
Ända från början var vi angelägna om att äntligen få stopp på vilseledande reklam för absurt låga flygbiljettpriser. Vi vill införa ordentliga förenklingar för konsumenterna, något som borde ha gjorts för länge sedan. Den här EU-förordningen kommer att sätta stopp för reklamtrick och lockpriser som ofta lurar konsumenterna. Flygbolagen får inte längre locka kunder genom att - särskilt via Internet - annonsera ut flygbiljetter till löjligt låga priser, som exempelvis 9,99 euro, när det sedan tillkommer höga avgifter och skatter.
<P>
I framtiden ska flygpriserna annonseras på ett lättförståeligt och öppet sätt. Konsumenten måste kunna se hur stor del av priset som går till staten och hur mycket som går till flygbolagen och flygplatserna. Detta gäller särskilt annonseringen på Internet. Det är därför vi också har begärt öppen redovisning av prissättningen. Vi ser fram emot att rösta för betänkandet i morgon.
<SPEAKER ID="482" NAME="Ulrich Stockmann">
för PSE-gruppen. - (DE) Fru talman, herr kommissionsledamot, mina damer och herrar. Jag vill börja med att tacka Arūnas Degutis för hans arbete och naturligtvis för det goda samarbetet. Vi är äntligen i färd med att anta de nödvändiga uppdateringarna av det tredje avregleringspaketet. Denna omarbetade text ger ny klarhet och effektivitet, särskilt i fråga om driftstillstånd, leasing av flygplan, trafikfördelning och flygsäkerhet. Det gör också klart att sociallagstiftningen, såväl EU:s som den nationella, måste tillämpas korrekt, oavsett i vilken medlemsstat flygbolaget har sitt säte. De sociala villkoren och arbetsvillkoren inom det europeiska flyget är dock fortfarande ett problem som måste sättas upp på dagordningen igen. Man har inte heller med denna text lyckats lösa problemet med försäkringsmodell vid flygbolagskonkurser, på grund av frågans komplexa natur. Det är en annan uppgift för kommissionen.
<P>
Antagandet av regler om öppen redovisning av priser är en stor framgång. I framtiden kommer det inte längre att gå att lura EU:s medborgare med lockpriser. Alla kunder kommer att kunna se inte bara slutpriset utan också hur stor andel av biljettpriset som går till flygbolaget, flygplatsen och staten. Detta är ett stort steg framåt för konsumentskyddet.
<P>
Jag tackar än en gång föredraganden för gott samarbete.
<SPEAKER ID="483" NAME="Seán Ó Neachtain">
för UEN-gruppen. - (GA) Fru talman. Jag välkomnar detta betänkande. Det visar hur institutionerna kan samarbeta för att genomföra ändringar för att skydda såväl passagerare som konsumenter och näringsliv.
<P>
Flygtrafiken har förändrats dramatiskt på mycket kort tid vilket gynnat passagerarna i en allt snabbare globaliserad värld. Dagens enorma utbud av flygtrafik visar hur mycket samhället har förändrats i fråga om både affärsvanor och fritid. Den ökande konkurrensen mellan flygbolagen har lett till fler flygningar och billigare resor för vanliga passagerare.
<P>
Detta såg vi hända över en natt i mitt eget land - Irland - i och med avregleringen av flygtrafikbranschen och Ryanairs etablering. Ständig konkurrens inom branschen har lett till ett större utbud och billigare flyg. Detta har naturligtvis skapat sysselsättning och i vissa fall förbättrat den regionala ekonomin.
<P>
Det vore dock försumligt av oss att bortse från de negativa aspekterna på denna snabba utveckling inom Europas flygtrafik, då den har lett till vissa sociala problem och säkerhetsproblem.
<P>
Flygbolagens vinster får inte undergräva passagerarnas och personalens säkerhet eller andra sociala aspekter. Jag vill framhålla rekommendationerna från både parlamentet och rådet i detta avseende. Mer samarbete och förståelse och en effektivare marknad måste till mellan medlemsstaterna för att flygtrafikmarknaden ska kunna utvecklas på ett hållbart sätt. Vi har redan sett hur en öppen redovisning av priser har gynnat passagerarna.
<P>
Flygtrafiken kommer att förändras konstant så länge livsvillkoren och samhället förändras. Vi måste dock ha en gemensam strategi för att all utveckling ska vara hållbar och för att den ska kunna gynna alla som är beroende av branschen. Jag tackar föredraganden Arūnas Degutis för hans arbete och välkomnar helhjärtat samarbetet mellan parlamentet och rådet. Vi kommer att rösta för betänkandet i morgon.
<SPEAKER ID="484" NAME="Jaromír Kohlíček">
för GUE/NGL-gruppen. - (CS) Den här förordningen reglerar lufttrafikföretagens rätt att leasa flygplan (med och utan besättning) och deras fria tillgång till luftvägar inom gemenskapen inklusive vissa undantag, bland annat för allmän trafikplikt. Utöver krav på ekonomisk bärkraft lägger förordningen mer eftertryck på överensstämmelse med säkerhetskrav även i samband med leasing. Restriktionerna i förordningen syftar särskilt till att minska risken för social dumpning och till att se till att lufttrafikföretagen inom EES drivs på ett öppnare sätt. Jag håller inte helt med föregående talare om att Ryanair är ett idealiskt exempel på hur man ska hantera villkoren för flygtrafiken. Jag gratulerar föredraganden till att ha kommit överens med både kommissionen och rådet och jag välkomnar resultatet, trots det faktum att något allmänt samförstånd ännu inte uppnåtts beträffande vissa sociala villkor (arbetstid och maximalt antal arbetstimmar). GUE/NGL-gruppen välkomnar och stödjer förordningen.
<SPEAKER ID="485" NAME="Brian Simpson" AFFILIATION="PSE">
(EN) Fru talman. Jag vill tacka Arūnas Degutis för ett utmärkt betänkande och det arbete han utfört under de senaste veckorna.
<P>
Bortsett från klagomål om förseningar handlar de flesta klagomål jag får in om flygbolagen om hur de lurar folk med vad som verkar vara låga priser och sedan anger det rätta priset först i slutet av bokningsprocessen. Lågprisbolagen har finslipat denna konst under de senaste åren.
<P>
Nu kommer kunderna inte bara att få se det riktiga priset direkt, utan de säkerhetsskatter som de nationella regeringarna tar ut kommer också att redovisas separat. Denna öppenhet måste vara en god sak, och jag hoppas att det innebär slutet på vad som under de senaste åren utvecklats till en övning i lurendrejeri av vissa flygbolag som försöker lura i de resande att de köper mycket billiga biljetter när det i själva verket förhåller sig tvärtom.
<P>
Jag måste också nämna att man genom betänkandet stramar upp reglerna för leasing med besättning av flygplan utanför EU och försöker se till att social dumpning inte kan accepteras när flygbolagen leasar flygplan - vilket också har förekommit tidigare.
<P>
Det finns en viss oro för att oacceptabelt många flygplan leasas med besättning från länder utanför EU, vilket inte bara komprometterar sociallagstiftningen utan också säkerhetslagstiftningen och dessutom undergräver vår egen flygtrafiknäring inom EU, och föredraganden har tagit upp detta problem.
<P>
Detta betänkande är utmärkt för konsumenterna, flygtrafikpersonalen och den europeiska flygtrafiken. Det är så bra att jag faktiskt är säker på att flygbolagen redan har börjat leta efter kryphål - också en sak som redan hänt tidigare och återigen är en konst som våra flygbolag drivit till perfektion.
<SPEAKER ID="486" NAME="Luís Queiró" AFFILIATION="PPE-DE">
(PT) Fru talman, herr kommissionsledamot. Flygtransportsektorn genomgår just nu en av sina svåraste kriser någonsin på grund av den exempellösa ökningen av bränslepriset, och det är viktigt att vi betonar och lagstiftar om insatser som kan bidra till att upprätthålla sektorns styrka och dynamik.
<P>
I detta sammanhang måste vår strävan efter att förbättra gemenskapens regler för att utföra flygtrafiktjänster inom EU täcka vissa grundläggande punkter: För det första måste vi stärka kraven på bolagens ekonomiska stabilitet, med tanke på den starka kopplingen mellan flygbolagens ekonomi och säkerheten. För det andra krävs öppen redovisning av biljettpriser med tydlig angivelse av grundpris, skatter, avgifter och andra pålagor. Slutligen krävs också en entydig definition av skyldigheterna vid allmän trafikplikt, däribland de villkor som beror på särskilda svårigheter i de yttersta regionerna och behovet av att skydda konkurrensen.
<P>
Föredraganden föreslår att vi godkänner rådets gemensamma ståndpunkt. Det innebär att utöver de punkter jag redan nämnt så har vi uppnått de huvudmål som parlamentet slog fast vid första behandlingen. I praktiken formulerar och definierar texten regler om operativa licenser, leasing av flygplan, allmän trafikplikt och trafikfördelning, samtidigt som den stärker den inre marknaden och passagerarnas rättigheter. Den ger kommissionen rätt att förhandla om trafikrättigheter inom gemenskapen med tredjeland och stärker anställningsvillkoren för dem som arbetar inom sektorn.
<P>
Jag måste därför gratulera Arūnas Degutis till ett gott arbete och ge mitt stöd till ett godkännande av rådets gemensamma ståndpunkt utan ytterligare ändringar. Båda sidorna av den lagstiftande myndigheten har arbetat för att komma fram till en viktig överenskommelse. Kommer resultatet att bidra till att klara krisen? Jag blev glad över att höra kommissionsledamotens svar. Kommer det att bidra till en bättre och effektivare inre marknad för flygtrafik som kan gynna både ekonomin och befolkningen? Det hoppas vi.
<SPEAKER ID="487" NAME="Jörg Leichtfried" AFFILIATION="PSE">
(DE) Fru talman, herr kommissionsledamot, mina damer och herrar. Låt mig först å det varmaste gratulera Arūnas Degutis till ett väl balanserat betänkande. Det är särskilt viktigt i dag, i Internets tidevarv, att skapa en större öppenhet i prissättningen och därmed förhindra vilseledande erbjudanden, samtidigt som man också måste se till att skapa lika villkor för konkurrensen. Det är enda sättet att åstadkomma en minimikvalitet och att för konsumentskyddets skull förhindra att personer med liten eller ingen erfarenhet av att boka resor blir lurade genom vilseledande erbjudanden. På så sätt skapar detta kompatibilitet.
<P>
Behovet av att respektera sociallagstiftningen är den andra stora punkten i betänkandet och det råder inget tvivel om att medlemsstaterna måste se till att lagstiftningen på både EU-nivå och nationell nivå tillämpas på flygbolagens personal när flygplanen hyrs ut med besättning för att täcka upp under högtrafiksäsong eller bristande kapacitet hos flygbolag med säte i andra länder. Det uppfyller ett behov hos flygbolag, personal och framför allt hos konsumenterna.
<SPEAKER ID="488" NAME="Laima Liucija Andrikien" AFFILIATION="PPE-DE">
(LT) Jag skulle vilja belysa flera punkter angående den förordning vi nu diskuterar, som jag tror är av stor betydelse för våra medborgare. De berör i första hand passagerarna såväl som flygbolag, deras ägare och deras personal.
<P>
För det första kommer de planerade åtgärderna inte bara att medge en ökad öppenhet i fråga om biljettpriser utan också bidra till att bekämpa vilseledande information, som redan nämnts, liksom illojal konkurrens. För det andra fastställs i förordningen åtgärder för ökad flygsäkerhet, vilket är mycket viktigt. För det tredje ger förordningen information om flygpersonalens sociala rättigheter och om hur man ska slå vakt om dessa. Jag vill därför också gratulera Arūnas Degutis och tacka för hans arbete. Jag ser fram emot morgondagens omröstning.
<SPEAKER ID="489" NAME="Saïd El Khadraoui" AFFILIATION="PSE">
(NL) Herr kommissionsledamot, mina damer och herrar. Till att börja med vill jag ta tillfället i akt och tacka föredraganden för hans arbete och gratulera till den överenskommelse som uppnåtts med kommissionen och rådet. Det här handlar om att förenkla reglerna på många områden.
<P>
Men det är ännu mycket mer än så. Jag instämmer i vad parlamentsledamöterna redan har sagt om vikten av öppen prisredovisning av flygbiljetter. Det är en stor framgång. Det har också varit ett viktigt krav från parlamentets sida. Låt oss vara mycket tydliga på den punkten: vi har ingenting emot låga priser, men de ska öppet redovisas så att kunden i förväg kan få en riktig bild av biljettens pris, inklusive alla kostnader. Detsamma gäller för övrigt alla slags extra tjänster och försäkringar som kunden nu uttryckligen måste begära. Följaktligen räknar jag med att Arūnas Degutis betänkande kommer att få ett stort stöd i parlamentet i morgon.
<SPEAKER ID="490" NAME="Reinhard Rack" AFFILIATION="PPE-DE">
(DE) Fru talman. Jag vill ta upp en sak som nästan alla redan har nämnt, nämligen öppen redovisning av priser, och understryka det som Brian Simpson så mycket riktigt påpekade.
<P>
Alla som någon gång bokat en flygresa på Internet - och det är vi ju många som gör - vet att problemen inte bara uppstår i fråga om kostnadsredovisningen utan också om man missar att fylla i någon liten detalj i bokningen korrekt. Om man gör det måste man backa tillbaka och till slut sitter man med mycket mer försäkring än man faktiskt ville ha, och biljetten är inte billig alls utan tvärtom mycket dyrare på grund av alla extra avgifter och försäkringar. Flygbolagen själva bör inte främja dessa metoder och kommissionen och vi i parlamentet bör övervaka denna typ av beteende. Det är enda sättet på vilket vi kan organisera ett bra och användarvänligt system för våra medborgare.
<SPEAKER ID="491" NAME="Mieczysław Edmund Janowski" AFFILIATION="UEN">
(PL) Fru talman. Jag vill gratulera föredraganden till ett mycket bra betänkande.
<P>
Vi har diskuterat flygtrafik många gånger under detta möte. I dag vill vi göra verklighet av de nästan 16 år gamla förordningarna om gemensamma regler för att driva flygbolag i gemenskapen. Dessa ändringar bör bidra till att öka säkerheten och - vill jag understryka - flygtrafiktjänsternas kvalitet och passagerarskyddet. Tydlig information om priset på flygbiljetter är en mycket viktig fråga. Det är bra att vi också tänker på utfärdandet av tillstånd för att säkerställa att operatörerna är tillförlitliga.
<P>
Det är också bra att flygpersonalens rättigheter har diskuterats här i dag. Regleringen är mycket viktig just nu, med tanke på den snabba tillväxten inom flygsektorn. Den får dock inte hindra nya initiativ och den ska vara i passagerarnas intresse. Vi måste också hålla i minnet att flygningar börjar och slutar på flygplatser, och att en god servicekultur på flygplatserna därför också är viktigt.
<SPEAKER ID="492" NAME="Silvia-Adriana Ţicău   -" AFFILIATION="PSE">
(RO) Förordningens nya form stärker och förbättrar de befintliga lagbestämmelserna om övervakning av licenser för bedrivande av flygtrafik, leasing, trafikfördelning och öppen prisredovisning.
<P>
Jag tror att vi på detta sätt kommer att få en bättre efterlevnad av sociallagstiftningen i fråga om vilotider och arbetstider. Dessutom införs principen om icke-diskriminering mellan flygbolag och principen om att flygplatserna ska rådfrågas om trafikfördelningen.
<P>
De föreslagna ändringarna av förordningen omfattar också principen om storstadsregioner, vilken innebär att man grupperar samman de städer som betjänas av samma flygplats. Konceptet kan också användas vid utveckling av annan infrastruktur.
<P>
Jag anser att det inte bör göras skillnad på passagerare på grund av var de bor eller var turistbyråerna finns. För att folk ska kunna lita på flygbolagen måste alla flygtrafikföretag följa kvalitets- och säkerhetsnormerna och framför allt måste alla avgifter och pålagor anges tydligt på biljetten.
<SPEAKER ID="494" NAME="Antonio Tajani">
kommissionens vice ordförande. - (FR) Fru talman, mina damer och herrar. Jag vill tacka er alla för denna diskussion och för parlamentets engagemang för att få igenom och fullborda denna text, som är av grundläggande betydelse för att den gemensamma marknaden för flygtrafik ska fungera. Jag tycker att vi nu har en välbalanserad text som innehåller de viktigaste ändringarna och Europaparlamentets största ändringsförslag efter första behandlingen.
<P>
Jag välkomnar särskilt de förbättringar som föreslagits beträffande etableringsort och ändringarna av texten om villkor för att bevilja och återkalla licenser, allmän trafikplikt och trafikfördelning mellan flygplatser.
<P>
Men framför allt stöder jag den ståndpunkt som uttryckts av de flesta av parlamentsledamöterna som yttrat sig i kväll angående öppen redovisning av priser och passagerarrättigheter. Jag skulle här i denna diskussion vilja upprepa att det är mycket viktigt för oss att försvara passagerarnas rättigheter, att försvara medborgarnas rättigheter. Vi är därför alla angelägna om öppenhet. Jag hoppas att förordningen när den antagits kommer att tillämpas av alla flygbolag och av alla som säljer biljetter. Kommissionen kommer att se till att passagerarnas rättigheter alltid respekteras.
<P>
Jag är därför mycket nöjd med kvaliteten på det arbete som utförts och jag tycker att föredraganden har gjort ett utmärkt jobb, med hjälp av kommissionen och alla som har deltagit i debatten, med det främsta syftet att försvara passagerarnas rättigheter.
<SPEAKER ID="495" NAME="Arūnas Degutis">
föredragande. - (LT) Trots att jag ännu inte vet hur det går i morgon vill jag ändå tacka mina kolleger i parlamentet och kommissionens företrädare. Arbetet har varit intressant, meningsfullt och fullt av utmaningar och trevliga stunder. Jag vill också önska kommissionen lycka till med genomförandet och övervakningen av denna förordning. Som vi alla vet skulle höga priser föra med sig hårda tider för de flesta av flygbolagen och vår prioritering måste då bli att försvara passagerarnas rättigheter, något som kan bli mycket otrevligt i samband med konkurser. Än en gång tackar jag er alla för gott samarbete.
<SPEAKER ID="496" NAME="Zuzana Roithová" AFFILIATION="PPE-DE">
(CS) Fru talman. Jag hade hoppats få ordet enligt ”catch the eye”-förfarandet och yttra mig om betänkandet, men jag förstår att tiden nog inte kommer att räcka till. Jag skulle vilja att det åtminstone fördes till protokollet att jag också ville yttra mig om betänkandet om flygtransporter.
<SPEAKER ID="497" NAME="Talmannen">
Fru Roithová, vi måste hålla en tidsplan. Fem ledamöter har redan begärt ordet och ni yttrade er om det förra betänkandet. Vi försöker hålla en viss balans så att inte samma ledamöter yttrar sig om alla betänkanden, eftersom tiden går.
<P>
Debatten är avslutad.
<P>
Omröstningen äger rum i morgon klockan 12.00.
