<CHAPTER ID="017">
Programmet "Aktiv ungdom” (2007-2013) (debatt)
<SPEAKER ID="319" NAME="Talmannen">
Nästa punkt är en andrabehandlingsrekommendation från utskottet för kultur och utbildning om rådets gemensamma ståndpunkt inför antagandet av Europaparlamentets och rådets beslut om inrättande av programmet ”Aktiv ungdom” för perioden 2007-2013 (6236/3/2006 - C6-0273/2006 - (Föredragande: Lissy Gröner).
<SPEAKER ID="320" NAME="Lissy Gröner " AFFILIATION="PSE">
föredragande. - (DE) Herr talman, herr kommissionsledamot, mina damer och herrar! Det antal ledamöter som är närvarande här i plenum ger förvisso ingen antydan om vikten av denna fråga, och programmet ”Aktiv ungdom” för perioden 2007-2013 är säkerligen en milstolpe för våra unga medborgare i Europa. Jag vill tacka kommissionen och rådet för deras mycket konstruktiva samarbete.
<P>
Vid förstabehandlingen arbetade vi oss igenom 58 ändringsförslag av vilka de flesta togs upp i förslaget till beslut, och det är tack vare resultatet av dessa informella förhandlingar som vi nu kommer fram till den gemensamma ståndpunkt som vi kan godta och som vi kan enas om vid andrabehandlingen.
<P>
I och med att alla tre institutionerna har arbetat både med och för ungdomar i åldern 15-18 år, de kanske ungefär 170 miljoner medborgare som är Europeiska unionens viktigaste angelägenhet, har de strävat efter att hitta en lösning som gör Europa verkligt för dem, som bidrar till att göra programmet mindre byråkratiskt och gör det mer lättillgängligt för mindre gynnade ungdomar.
<P>
Med detta program har vi haft en rad allmänna målsättningar i åtanke. Den första är att främja medborgarandan. Vi vill göra det lättare för ungdomar att arbeta tillsammans som samhällsmedlemmar medan vi även ger dem möjlighet att samarbeta på EU-nivå och därigenom bland annat övervinna valskolk och väcka deras intresse för politik.
<P>
För det andra vill vi främja solidaritet och tolerans bland ungdomar, särskilt som en väg till större social sammanhållning inom EU. På så sätt kommer det att bli möjligt för ungdomar att gemensamt utveckla nya livsstilar och modeller för att leva tillsammans.
<P>
Vi vill främja ömsesidig förståelse mellan ungdomar och den multikulturella mångfald som vi uppskattar i Europa. Vi vill också främja system för att stödja ungdomsverksamhet och det civila samhällets organisationer på ungdomsområdet och sammanhållningen bland ungdomar även utanför Europas gränser. Det är med dessa föresatser i åtanke som vi har förhandlat om en budget på 885 miljoner euro.
<P>
I min egenskap av föredragande har jag föreslagit att det läggs fram minimibudgetar för följande fem titlar. Av de tillgängliga medlen ska 30 procent gå till det traditionella ungdomsutbytet ”Ungdom för Europa”.
<P>
Målet för ”Europeisk volontärtjänst” är deltagande under en period på mellan två och tolv månader i oavlönad verksamhet till förmån för det allmänna i ett annat land än bosättningslandet, och detta projekt ska få 23 procent av medlen.
<P>
”Ungdom i världen” är nytt projekt som syftar till att väcka förståelse för andra folk i en anda av öppenhet, vilket är mycket viktigt på olika nivåer, och som 6 procent av de totala resurserna ska anslås till.
<P>
”Stödstrukturer för ungdom” ska få minst 15 procent; därmed menas Europeiska ungdomsforumet och det nätverk med ungdomsorganisationer och personer som är aktiva på detta område, vilka det stöder.
<P>
Meningen är att 4 procent av medlen ska gå till att stödja europeiskt samarbete på ungdomsområdet, vilket skulle innebära att fördelningen omfattar 76 procent av sektorerna, och det skulle ge kommissionen tillräckligt med flexibilitet för att engagera sig mer aktivt där det behövs.
<P>
Att möta utmaningar är den rätta strategin. Vi har medel att stödja specialprojektet ”Europeiska ungdomsveckan”, och vi vill att Europeiska ungdomspakten, som rådet beslutade om 2005, får liv.
<P>
Det kan inte accepteras att vi bara skulle titta på och inte göra något medan oroligheter utbryter bland ungdomar och medan ungdomar i Europeiska unionen saknar arbeten och framtidsutsikter. Vi måste se till att ungdomar har något att se fram mot, och vi vill att medlemsstaterna ska ge dessa projekt sitt helhjärtade stöd, för vi kan inte ta itu med problemet på egen hand.
<P>
Jag vädjar därför till medlemsstaterna att sätta i gång. Jag rekommenderar att parlamentet samtycker till den kompromiss som vi har kommit fram till och godkänner den gemensamma ståndpunkten utan ändringar.
<SPEAKER ID="321" NAME="Ján Figeľ" AFFILIATION="ledamot av kommissionen" LANGUAGE="EN">
Herr talman! Sällan är vi så eniga som nu. Jag vill tacka dem som möjliggjorde detta, eftersom det inte går av sig självt. Jag är övertygad om att samförståndet innebär att vi under de kommande veckorna kommer att kunna anta, i den juridiska termens fulla betydelse, programmet ”Aktiv ungdom”. Jag vill särskilt tacka föredraganden för programmet, Lissy Gröner, liksom utskottet för kultur och utbildning som under förfarandet tog sig an de olika frågorna på ett mycket konstruktivt sätt. Jag vill också tacka utskottet och ordföranden Nikolaos Sifunakis för deras stöd.
<P>
Samförståndet och framstegen i arbetet innebär att fullständig kontinuitet kommer att bibehållas mellan det nuvarande och det kommande ungdomsprogrammet, vilket i sin tur betyder att inget avbrott kommer att uppstå. Situationen är helt annorlunda än för sju år sedan när ungdomsprogrammet drabbades av en flera månader lång indragning.
<P>
Det nya programmet är en partsinlaga men ett icke desto mindre viktigt svar på EU:s prioriterade frågor, nämligen medborgarskap, tillväxt och fred. När det gäller medborgarskap kommer programmet först och främst att innebära att de europeiska ungdomarna stärks i sin roll som hjälpsamma, ansvarsfulla, aktiva och toleranta medborgare i pluralistiska samhällsbildningar. Det är en viktig utmaning för våra samhällen att få ungdomarna mer engagerade i det lokala, nationella och europeiska samhällslivet och att främja ett aktivt medborgarskap. Ungdomarna måste också bli mer medvetna om att de är en del av Europa, och deras känsla för EU-medborgarskapet måste stärkas.
<P>
För det andra är det också viktigt att ungdomarnas ambitioner tillvaratas och att de ges möjlighet att skaffa sig utbildning på en mer informell nivå. Informella utbildningsaktiviteter förtjänar att stödjas och erkännas på EU-nivå, eftersom de bidrar till tillväxten i Europa. Jag är därför mycket glad över att vi kommer att få större utrymme för frivilligt arbete i Europa.
<P>
Slutligen är ungdomarnas vilja att skapa nya kontakter mellan ungdomar i Europa och ungdomar världen över, deras vilja till ömsesidig förståelse, liksom deras tolerans och öppenhet viktiga bidrag till världsfreden.
<P>
Uppgörelsen om budgetplanen i maj var en förutsättning för att förhandlingarna skulle bli framgångsrika. Sedan budgetplanen antagits och beslutet fattats att anslå 885 miljoner euro i löpande priser till programmet ”Aktiv ungdom” har institutionerna visat sig handlingskraftiga och konstruktiva och skyndsamt antagit ett nytt program. Jag anser att detta är en mycket tydlig signal till ungdomarna från EU:s institutioner i dag.
<SPEAKER ID="322" NAME="Rolf Berend">
för PPE-DE-gruppen. - (DE) Herr talman, herr kommissionsledamot, mina damer och herrar! Rekommendationen om den gemensamma ståndpunkten innefattar många ändringsförslag som gjordes av parlamentet i förstabehandlingen.
<P>
Även om det, som Lissy Gröner just påpekade, i budgeten för perioden 2007-2013 avsätts 885 miljoner euro för programmet ”Aktiv ungdom” på grundval av det interinstitutionella avtalet om budgetramen för den perioden, vill jag ändå påminna parlamentet om att det belopp som förutsågs i kommissionens ursprungliga förslag var 913 miljoner euro, och efter det att parlamentet krävt en ökning till 1,1 miljarder euro har vi nu i den gemensamma ståndpunkten slutat på 885 miljoner euro. Även om det kanske inte avspeglar vad vi strävade efter så ger det oss säkerhet så att vi kan planera för kommande år, och det är bra att vi kan anta den gemensamma ståndpunkten i sin nuvarande form i dag eller i morgon.
<P>
”Aktiv ungdom” vänder sig framför allt till ungdomar mellan 15 och 28 år, även om en del projekt är öppna för tretton- och trettioåringar. I min grupp är vi glada över att parlamentet har kunnat ta initiativet till att lyfta fram sådana viktiga aspekter i den gemensamma ståndpunkten som t.ex. ungdomars delaktighet i det demokratiska livet, främjande av sådana grundläggande värden som människovärde, mänskliga rättigheter, tolerans och icke-diskriminering, skydd för deltagare genom riktiga försäkringar - vilket är en mycket viktig synpunkt - Europeiska ungdomsveckorna, seminarier och organiserade dialoger där ungdomar deltar, utbytesprogram för ungdomar i Europa och grannländerna och, inte minst, 2 miljoner euro i ekonomiskt stöd till Europeiska ungdomsforumet.
<P>
Medan jag tackar Lissy Gröner vill jag också säga att vi hoppas att rådets gemensamma ståndpunkt utan ändringar kommer att få allmänt stöd från parlamentet i morgon.
<SPEAKER ID="323" NAME="Christa Prets">
för PSE-gruppen. - (DE) Herr talman, herr kommissionsledamot, mina damer och herrar! I tider då vi ägnar oss åt att diskutera de demografiska utmaningarna på 2000-talet, ungdomar som deltar i upplopp i Frankrike och att fler och fler människor stöder nationalistiska partier är det oerhört viktigt att vi får ungdomar att medverka i att arbeta för en förståelse av andra kulturer och synsätt och att de därigenom skapar förutsättningar för en ökad solidaritet i Europa.
<P>
Särskilt ungdomar som inte blir eller inte kan bli rörliga genom program som Erasmus, Comenius eller Leonardo inom ramen för formell utbildning behöver ett ombyte för att få värdefulla erfarenheter av interkulturell dialog, och det behövs mer erkännande av rollen och betydelsen av informell utbildning i detta avseende. Jag är övertygad om riktigheten i att inom programmet prioritera projektet ”Ungdom för Europa”, inom vilket kampanjer för ungdomsutbyte och ungdomars initiativ organiseras. Vi borde också uppmana Europeiska ungdomsforumet att göra regelbundna presentationer om sitt arbete för utskottet, så att alla ledamöter kan lära sig av deras värdefulla arbete och dra nytta av det.
<P>
En rad olika problem togs upp i diskussioner med ungdomsorganisationer, däribland de olika förfarandena för att utfärda visum och bristen på reflektioner över varför dessa skillnader finns, och min önskan är att ungdomar skulle engageras mer i dessa.
<SPEAKER ID="324" NAME="Jolanta Dičkutė">
för ALDE-gruppen. - (LT) Jag välkomnar Lissy Gröners betänkande och den gemensamma ståndpunkt som vi har kunnat enas om. Jag är glad över att ungdomar i länder som gränsar till Europeiska unionen - Ryssland, Vitryssland, Ukraina och länderna i norra Kaukasus - kommer att kunna dra nytta av det nya programmet redan nästa år.
<P>
Medlemskapet i Europeiska union har en positiv inverkan på många aspekter av livet i medlemsstaterna. Ungdomar med de utmaningar och problem de har nu och inför framtiden är inget undantag. De 75 miljoner ungdomar som bor i Europeiska unionen är på många sätt lyckligt lottade. De har fri rörlighet, möjligheter att studera och arbeta i olika länder i Europeiska unionen, att förbättra sina kunskaper i främmande språk, delta i interkulturellt utbyte och så vidare. Men dessa fördelar utgör också samtidigt de utmaningar och uppgifter som den alltmer åldrande befolkningen i dagens Europa står inför och måste lösa. Min hänvisning till ett åldrande Europa är inte bara en tillfällighet; det är en hänvisning till att vi måste vara tydligt medvetna om och inte underskatta ungdomars betydelse. Vi måste göra allt vi kan för att engagera dem aktivt i den politiska processen och utvecklingen i Europeiska unionen.
<P>
Att genomförandet av målen i Lissabonstrategin skulle vara en faktor av stor vikt för ungdomar överbetonas, men vi får inte glömma bort att ungdomar själva spelar en mycket viktig roll för att genomföra dessa mål. Att investera i ungdomar är en av grundvalarna för att uppnå en snabbare utveckling och öka sysselsättningsnivån i Europa. Det är naturligtvis mycket viktigt för medlemsstaterna själva att de ger rådets rekommendationer riktigt stöd och vidtar konkreta åtgärder. Vi känner till många exempel på bra program, och ändå har många av dem inte genomförts fullt ut. Detta kräver närmare dialog och samarbete mellan ungdomar och politiker på både nationell och europeisk nivå. Vi måste behandla ungdomar som en källa till positiv energi och inte som en börda.
<P>
Vårt mål är att stärka ungdomars tro på målen för denna viktiga europeiska institution och medlemsstaterna i syfte att undanröja varje tvivel om den allmänt uttalade rollen för ungdomar i Europeiska unionens tillväxt, utveckling och stabilitet.
<SPEAKER ID="325" NAME="Helga Trüpel">
för Verts/ALE-gruppen. - (DE) Herr talman! Till att börja med vill jag tacka Lissy Gröner för det arbete som hon har lagt ned på detta betänkande. Vi är alla övertygade om att tanken med EU är att ungdomar fritt ska kunna röra sig inom EU-området och på så sätt vidga sina vyer, lära sig flera språk, få bättre utbildning och yrkesutbildning och på det stora hela bli tillförlitliga och ansvarsfulla EU-medborgare.
<P>
Givetvis är det också viktigt att ungdomarna uppskattar EU. Vi får inte glömma att det är ungdomarna som kommer att bygga upp EU och se till att det fortsätter att utvecklas. De måste därför själva få ta reda på hur de vill att framtidens EU ska se ut.
<P>
Att öka möjligheterna för unga människor är en uppgift som inte kan skiljas från andra politikområden som ekonomisk politik, utbildningspolitik och socialpolitik, samt de frågor i samband med Lissabonstrategin som precis behandlades. Det är viktigt att vi behandlar detta politikområde seriöst och inte försummar det. Ungdomarna är nämligen nyckeln till EU:s framtid.
<SPEAKER ID="326" NAME="Ljudmila Novak" AFFILIATION="PPE-DE">
- (SL) Betänkandet om programmet Aktiv ungdom betyder mycket för att öka medborgarnas medvetenhet om EU och EU-medborgarskapet. Vi vet alla att våra medborgare ibland har svårt att identifiera sig med den europeiska dimensionen, och att EU-institutionerna långt borta i Bryssel känns ganska avlägsna.
<P>
Genom hela detta betänkande har vi försökt att göra EU-medborgarskapet mer konkret genom att främja solidaritet, initiativ och kreativitet. Eftersom ungdomar är de som är mest mottagliga för nya idéer har vi inriktat oss på ungdomar mellan 13 och 30 år. Unga människor får allt oftare ansvarsfulla politiska positioner. Det är inte mer än rätt att vi ser till att de får de verktyg och förutsättningar som behövs för att få dem att inrikta sig på EU:s gemensamma mål.
<P>
Av de fem insatser som föreslås i programmet vill jag lyfta fram den andra: Europeiska volontärtjänsten. Volontärverksamhet betyder mycket för samhällsutvecklingen och ett samhälles framtidsutsikter. Den bidrar till att befintliga system utvecklas och leder till sammanhållna värderingar, sociala framsteg och annan samhällsutveckling. Denna verksamhet måste därför främjas och få den uppskattning den förtjänar. Unga människor som är verksamma på området föregår därför med gott exempel: Detta gäller särskilt i ett konsumtionssamhälle där man tänker alldeles för mycket på pengar och på att förverkliga sig själv men alldeles för lite på de medmänniskor vars liv kan förbättras avsevärt genom bara en liten insats.
<P>
Politik är också en slags volontärverksamhet, åtminstone när man börjar med det. När vi var unga var volontärverksamhet det snabbaste sättet in i politiken. Jag stöder detta betänkande och hoppas att unga människor kommer att kunna dra så stor nytta som möjligt av att sträva efter och uppfylla de mål som anges i betänkandet. Det skulle gynna både deras egen personliga utveckling och samhället.
<SPEAKER ID="327" NAME="Piia-Noora Kauppi" AFFILIATION="PPE-DE">
(EN) Herr talman! Jag vill börja med att tacka föredraganden Lissy Gröner för hennes förtjänstfulla arbete med betänkandet. Jag är övertygad om att vi alla är överens om ungdomens betydelse när det gäller att forma Europas framtid. Jag anser inte att vi bör lägga ned tid och kraft på att diskutera om ungdomarna ska ges stöd genom olika EU-program. Det finns tydliga bevis för att de program för ungdomar och studenter som EU inrättar är det bästa sättet att uppnå verklig integration på medborgarnivå. Jag vill ändå ta upp några punkter.
<P>
För det första förefaller den budget som anslagits för programmet fortfarande otillräcklig. Jag vet att kommissionsledamoten har lagt ned ett omfattande arbete, men jag hoppas fortfarande på högre siffror i den slutliga budgeten för de kommande åren.
<P>
För det andra stöder jag helt tanken på att sänka åldersgränsen till 13 år. Att få möjligheter i unga år banar vägen för initiativ senare i livet. Jag anser inte att 13 år är en för låg ålder för att få delta i ”Aktiv ungdom”.
<P>
En annan sak som skulle innebära att programmet blir ännu bättre är att utöka förteckningen över länder som ungdomsorganisationerna kan samarbeta med till att innefatta så många länder som möjligt. Länder som Kina och Ryssland är viktiga aktörer i världspolitiken och världsekonomin. Att tidigt i livet knyta starka band med dessa länder kan endast vara av godo.
<P>
En annan viktig fråga att ta ställning till är den ökade rörligheten. Det skulle betyda mycket om de nuvarande viseringsbestämmelserna förenklades i de länder som står utanför Schengenavtalet. Det händer alltför ofta att studentutbytesprogram, program för utlandsarbete och skolresor måste ställas in för att det är problem med att få visum. Ibland gör de komplicerade förfarandena och de höga priserna att man till och med avstår från att sätta i gång ett projekt. För att komma till rätta med detta uppmanar jag samtliga EU-länder att utarbeta standardiserade formulär för visumansökningar. Vi bör också försöka stödja ”Bli synlig”-kampanjen, där ett särskilt visum föreslås för företrädare för icke statliga organisationer. Detta skulle göra det betydligt lättare för ungdomarna att delta i programmen för frivilligt arbete, i utbytesprogrammen och i ungdomsorganisationernas arbete.
<P>
Programmet ”Aktiv ungdom” kommer att avslutas 2013. Det vore kortsynt av mig att påstå att tiden kommer att räcka till. Det är emellertid en bra början. Jag tackar er varmt, herr kommissionsledamot, för det omfattande arbete ni har lagt ned på denna fråga.
<SPEAKER ID="328" NAME="Ján Figeľ" AFFILIATION="ledamot av kommissionen" LANGUAGE="SK">
Jag tackar alla som har bidragit till debatten. Debatten kommer att fortsätta, på ett eller annat sätt, längre fram, särskilt när det blir dags att genomföra programmet. Det verkar råda samförstånd i denna fråga. Därför tänker jag inte tala om eller kommentera frågan särskilt ingående. Jag anser emellertid att det är mycket viktigt att intensiteten och graden av samarbete och åtaganden när det gäller unga människor i EU ökar. Det är viktigt att detta inte bara sker som en reaktion på demografiska förhållanden, utan även på grund av de övergripande utsikterna till samarbete, solidaritet och integration på EU-nivå.
<P>
Den europeiska ungdomspakten antogs nyligen, flera år efter vitboken. Nu har vi chansen att införa ett nytt ungdomsprogram som innebär såväl kvantitativa som kvalitativa förbättringar. Detta är mycket viktigt eftersom bland annat åldersgruppen har utökats och budgeten har blivit avsevärt större.
<P>
Vårt förslag var visserligen mer långtgående. Men denna fråga bör även ses mot bakgrund av budgetramens begränsningar och räckvidd. Dessutom erbjuder programmet för livslångt lärande och programmet för medborgarskap eller medborgarsamarbete, tillsammans med vissa av kommissionens externa program och åtgärder, stora möjligheter för unga människor. Jag har exempelvis varit i Kanada där jag arbetade med ett bilateralt avtal mellan EU och Kanada som inte bara kommer att täcka universitetssamarbete utan även samarbete på ungdomsområdet.
<P>
Dessa specifika typer av samarbete med partnerskapsländer på ungdomsområdet blir allt fler och allt mer omfattande. Jag är övertygad om att de kommer att vara fruktsamma.
<P>
För det tredje är det mycket viktigt att vi inte bara formulerar politik för ungdomar utan att vi gör detta tillsammans med ungdomarna. Detta är effektivare, mer framgångsrikt och ett mognare uttryck för det civila samhället i det framtida gemensamma EU.
<SPEAKER ID="329" NAME="Talmannen">
Debatten är härmed avslutad.
<P>
Omröstningen kommer att äga rum på onsdag kl. 12.30.
<P>
Bilaga - Uttalande av kommissionen
<P>
Kommissionen skulle vilja uppmärksamma den lagstiftande myndigheten på att det finansiella paket som nämns i grundakten måste uttryckas i löpande priser och att detta måste göras senast i samband med offentliggörandet i EUT. Detta motsvarar standardförfarandet vid budgetfrågor. Tillsammans med full insyn kommer det att bidra till att se till att den lagstiftande myndighetens beslut följs. För programmet Aktiv ungdom är summan i löpande priser 885 miljoner euro.
