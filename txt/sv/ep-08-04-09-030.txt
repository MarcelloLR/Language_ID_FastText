<CHAPTER ID="030">
Ändring av standardbudgetförordningen för genomförandeorgan som ansvarar för förvaltningen av gemenskapsprogram - Rambudgetförordning för de gemenskapsorgan som avses i artikel 185 i rådets förordning (EG, Euratom) nr 1605/2002 (debatt)
<SPEAKER ID="344" NAME="President">
Nästa punkt på föredragningslistan är omröstningen om två betänkanden av Ingeborg Gräßle:
<P>
1. om ändring av standardbudgetförordningen för genomförandeorgan som ansvarar för förvaltningen av gemenskapsprogram
<P>
och
<P>
2. om rambudgetförordning för de gemenskapsorgan som avses i artikel 185 i rådets förordning (EG, Euratom) nr 1605/2002.
<SPEAKER ID="345" NAME="Joe Borg">
ledamot av kommissionen. - (EN) Fru talman! Kommissionen tackar parlamentet och i synnerhet föredraganden för den konstruktiva hållningen. Kommissionen har helt hållit förbundit sig att skapa fullständig öppenhet gentemot budgtemyndigheten såsom parlamentet efterfrågade i dag och i linje med Europaparlamentets och rådets gemensamma uttalanden i juli 2007.
<P>
Framför allt kommer kommissionen, när det gäller de decentraliserade organen, att i förordningen införa de tillkomna informationskraven rörande antalet kontraktsanställda, verksamhetsöverskott, avsatta inkomster, överföringar och återtillsättande av tjänster.
<P>
Mer öppenhet i informationen om organens arbete, och inte bara i finans- och budgetfrågor, är också något som kommissionen nyligen uttryckt sitt engagemang för i ett meddelande till parlamentet och rådet.
<P>
I det här läget vill jag påminna om kommissionens förslag att upprätta en interinstitutionell grupp för att ta upp en politisk diskussion om organens roll och plats i styrningen av EU, både med parlamentet och med rådet.
<P>
Kommissionen är verkligen övertygad om att om vi har en konsekvent inställning till organen så kommer vi, alla tre institutionerna, att kunna främja öppenheten och effektiviteten hos en viktig del av Europeiska unionens arkitektur. Det är därför jag skulle vilja sluta med att uttrycka önskemålet att den interinstitutionella arbetsgrupp som kommissionen föreslagit snart kommer att kunna inleda sitt arbete.
<SPEAKER ID="346" NAME="Ingeborg Gräßle">
föredragande. - (DE) Fru talman, herr kommissionsledamot, mina damer och herrar! Tack för möjligheten att få tala här även om klockan är så mycket och tack för all er förståelse.
<P>
Jag begärde tillåtelse att tala här. Jag talar till gagn för kommissionsledamoten eftersom jag tycker det är viktigt att tala om för kommissionen att vi anser att de ändringsförslag vi lagt fram, och vilka vi kommer att rösta om i morgon med mycket stor majoritet, är viktiga. Jag vill tala om för honom att vi endast befinner oss i samrådsstadiet med det här ärendet och jag skulle på hela parlamentets vägnar vilja försäkra honom om att våra ändringsförslag kommer att hjälpa till att skapa bättre ordning i organsystemet. Det är därför mycket viktigt för oss alla över gruppgränserna att kommissionen antar dem. Jag är tacksam mot kommissionsledamoten för hans försäkran i det avseendet och jag kommer att följa situationen.
<P>
Det är mycket viktigt för mig att han också förstår varför vi vill det här. Vi behöver bättre ansvarsskyldighet i organen och större öppenhet, särskilt bland personalen. Det här berör vår budgetlagstiftning direkt. Kommissionsledamoten vet naturligtvis också att om våra önskemål inte uppfylls så kommer vi att hitta våra egna sätt att uppfylla dem. Det tycker vi är av största vikt för vår budgetlagstiftning.
<P>
Kommissionen avsåg ursprungligen att den nuvarande reformen av budgetförordningen endast skulle bestå av rent tekniska anpassningar. Vi pratar om bättre lagstiftning men jag noterade med stor sorg att rådets och parlamentets senaste gemensamma beslut om organen i juli inte har införts. Kommissionens förslag kom litet tidigare men det skulle naturligtvis ha varit bra om det hade omarbetats. Jag skulle även ha tyckt att det varit rättvisare än att överlåta arbetet på oss.
<P>
Europaparlamentet har infört politiska förändringar med stor enhällighet rakt över gruppgränserna. Vi vill få interna åtgärder, ansvar, överföring av anslag och ansvarsskyldighet för organ att ligga mer i linje med verksamhet och praxis hos kommissionens generaldirektorat genom en revisionsförklaring. Vi vill även få en bättre översikt över organens personalkostnader och finansiella kostnader. Vi vill få bättre information om alla anställda och inte bara de i tjänsteförteckningen. Det är en absolut nödvändighet.
<P>
Jag skulle vilja ge ett exempel ur en aktuell rapport av ett decentraliserat organ om finansiell förvaltning 2007. Trettionio tjänster finns med i denna tjänsteförteckning, medan 43 tillfälligt anställda och 11 kontraktsanställda nämns på de två föregående sidorna. Inga siffror stämmer alltså. Det överlåts till läsarens fantasi att lista ut om vi nu har 39 plus 11 tjänster eller 43 plus 11 plus 39 eller om 39 tjänster av de 43 anställda är med i listan och de 11 sedan lagts till. Vi vet helt enkelt inte. Jag ska klargöra frågan, men det är naturligtvis inte roligt att klargöra det här med det stora antalet organ och rapporteringssystemet är i stort sett lika kaotiskt i alla organ.
<P>
Det organ som jag just citerade, ENISA, skulle kunna vara vilket annat organ som helst och jag undrar verkligen varför den information vi får är så full av oförenligheter. Vi vill också få mer information om organens intäkter, vilka kan vara omfattande, tänk bara på Alicante, och vi vill veta vad som händer med dessa intäkter. Jag tackar kommissionsledamoten på förhand för att han tar med dessa ändringsförslag, som han nyss tillkännagav att han tänker göra.
<P>
I dag har vi 29 decentraliserade organ med 3 914 anställda i tjänsteförteckningen för 2007, med en budget på 1,1 miljard euro, av vilken 559 miljoner euro kommer från EU. De fem verkställande organen har 176 tjänster. Det senaste kommissionsmeddelandet om organen var mycket intressant. Erbjudandet om en gemensam arbetsgrupp är mycket viktigt. Alla tre institutioner måste tillsammans tänka över frågan om organens framtid och arbetsområde.
<P>
I Tyskland har frågan om organ och ökningen av organ hamnat i offentligheten. Genklang från media är alltid bra. Europeiska unionens rykte står också på spel om vi inte lyckas tala om för yttervärlden varför vi egentligen behöver dessa organ och vilken roll de spelar i Europeiska unionen.
<P>
Vi skulle även vara glada om kommissionen kunde visa varför programförvaltning är effektivare och värdefullare när det sköts av verkställande organ än av generaldirektoraten. Det är en begäran som vi som sysslar med budgeten redan lagt fram vid ett flertal tillfällen men som vi inte fått något stöd för i form av skriftliga uppgifter.
<P>
Syftet med parlamentets ändringsförslag är att behålla översikten över EU-organen och vår brådskande begäran till kommissionen är att hjälpa oss få mer ordning i organlandskapet. Som kommissionsledamoten borde känna till så litar vi på kommissionen i den här frågan. Vi vet att den här institutionen är vår sista tillflyktsort när det gäller att skapa ordning och öppenhet och ge en bättre översikt.
<P>
Jag skulle vilja tacka mina kolleger från de övriga grupperna och särskilt Jutta Haug, föredragande om organ från budgetutskottet och de två föredragandena Jan Mulder och Edit Herczog från budgetkontrollutskottet för deras förslag, vilka alla har tagits med. Jag tror därför att vi lagt fram de föreslagna och mest önskade ändringsförslagen från parlamentet som är mest brådskande i dag. Jag ber kommissionen att även införa dessa ändringar i motsvarande förslag.
<SPEAKER ID="347" NAME="Nathalie Griesbeck">
för ALDE-gruppen. - (FR) Fru talman, mina damer och herrar! För det första vill jag också tacka vår föredragande, Ingeborg Gräßle, för hennes viktiga arbete inom ramen för dessa betänkanden, vilka förbättrar planerna för en budgetförordning för verkställande organ.
<P>
I en tid då Europaparlamentet kommer att få sina privilegier kraftigt förstärkta inom ramen för Lissabonfördraget tror jag det är särskilt viktigt att komma ihåg vilka vår institutions befogenheter är, självklart som medbeslutande part för budgeten. Detta parlament, valt av EU:s medborgare genom allmän rösträtt, måste kunna göra mer och bättre ifrån sig för att kontrollera att gemenskapsmedlen används på lämpligt sätt, denna gång genom verkställande organ. Jag skulle helt kort vilja ta upp fyra punkter i det här betänkandet som jag tycker är viktiga om parlamentet ska kunna spela sin roll fullt ut och göra det så enkelt som möjligt för medborgarna att förstå våra institutioner.
<P>
För det första skulle jag även vilja betona behovet av bättre kontroll över användningen av avsatta inkomster. Det verkar viktigt att organets direktör berättar för oss om eventuella överföringar mellan budgetposter som överskrider tröskelvärdet på 10 procent.
<P>
För det andra vill jag även belysa vikten av sifferuppgifter för tjänsteförteckningen, som ledamoten nyss nämnde, både när det gäller tillfällig personal, kontraktsanställda, avdelade nationella experter, osv., så att vi som budgetmyndighet får en tydlig bild av utvecklingen i organens budgetar för mänskliga resurser.
<P>
För det tredje tycker jag det är helt naturligt att vi borde begära att en sammanfattning av utvecklingen i organens budgetar lämnas till Europaparlamentet varje år, i enlighet med rekommendationerna från Europeiska revisionsrätten.
<P>
För det fjärde och sista borde även betänkandets förslag rörande harmoniseringen av tidsgränserna för ansvarsfrihetsförfarandet även ge parlamentet verklig kontroll över ett korrekt genomförande av budgeten.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Fru talman! Jag skulle vilja ta chansen att gratulera Ingeborg Gräßle till hennes utmärkta arbete och naturligtvis även kommissionen för denna utveckling när det gäller organen. Jag skulle vilja belysa de mycket viktiga bestämmelserna om internrevision av våra organ och för att vidareutveckla kommentaren från min kollega för en stund sedan föreslå att vi arbetar mot en konsolidering, en sorts underkonsolidering i EU:s räkenskaper för alla organ, så att tredje parter och särskilt parlamentsledamöter får en bild av utvecklingen i den räkenskapsmassa som alla Europeiska unionens organ representerar.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
(PL) Fru talman! När jag nu träder in i debatten om ändring av budgetförordningen för verkställande organ och deras kontor, skulle jag vilja fästa uppmärksamheten på två punkter.
<P>
För det första borde det finnas stöd för föredragandens förslag att organens direktörer ska vara skyldiga att meddela Europaparlamentet om de överfört medel från verksamhet till administration till belopp som överskrider taket på 10 procent.
<P>
När det för det andra gäller det faktum att verkställande organs verksamhetskostnader täcks av budgetar för individuella program så har nivån på nästan tio procent av dessa kostnader betydelse. När det verkställande organet för transeuropeiska transportnät inte kunde specificera dessa kostnader så har det betydelse om det kopplas samman med informationen att det finns ett underskott på över 40 miljarder EUR för de projekt som detta organ hanterar.
<P>
Slutligen skulle jag vilja gratulera Ingeborg Gräßle till två mycket bra betänkanden.
<SPEAKER ID="350" NAME="Talmannen">
Debatten är avslutad.
<P>
Omröstningen kommer att äga rum i morgon, torsdag.
<P>
Skriftliga förklaringar (Artikel 142 i arbetsordningen)
<SPEAKER ID="351" NAME="Edit Herczog  " AFFILIATION="PSE">
skriftlig. - (HU) Herr talman, mina damer och herrar! Låt mig först av allt kort sammanfatta ändringsförslaget till budgetförordningen för verkställande organ som tilldelats olika uppdrag i samband med förvaltningen av gemenskapsprogram.
<P>
Detta ändringsförslag var i enlighet med artikel 47 i arbetsordningen ett gemensamt arbete av det berörda utskottet och budgetutskottet. Jag tackar särskilt mina kolleger Ingeborg Gräßle och Jan Mulder för deras nära och utmärkta samarbete.
<P>
Vi lade fram flera ändringsförslag som syftar till att göra det möjligt för dessa organ att fungera smidigt, öka ansvarigheten och utvidga möjligheterna till närmare demokratisk övervakning av de finansiella medel som dessa organ tilldelats.
<P>
Det är viktigt att notera följande:
<P>
När det gäller ansvarsfriskrivningsförfarandet för dessa organ så behövs brådskande en standardisering av tidsgränserna.
<P>
Revisionsrätten har också påpekat att enskilda personer som nu är inblandade i revisions- och kontrollarbete inte borde delta i genomförandet av budgeten.
<P>
Under iakttagande av vederbörlig hänsyn till skyddet av personuppgifter, ska en lista med namn på personer som samarbetat med organet och den ersättning som dessa experter fått bifogas till det berörda organets rapport om budget- och finansförvaltning.
<P>
Det måste bli möjligt att övervaka organens utnyttjande av externa experter.
<P>
Tack för uppmärksamheten.
