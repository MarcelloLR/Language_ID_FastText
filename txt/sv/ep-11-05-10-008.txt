<CHAPTER ID="008">
Ansvarsfrihet för 2009 (fortsättning på debatten)
<SPEAKER ID="071" NAME="Talmannen">
Nu fortsätter debatten om ansvarsfrihet för 2009 (39 betänkanden).
<SPEAKER ID="072" NAME="Ville Itälä">
föredragande. - (FI) Herr talman! När jag i mitt inledande anförande talade om parlamentets säkerhet sade talmannen Jerzy Buzek omedelbart att den frågan hade diskuterats i presidiet. Det är utmärkt och något mycket viktigt, så därför vill jag tacka generalsekreteraren som har vidtagit snabba åtgärder. Jag vill tacka honom för de många andra åtgärder han har vidtagit och som har lett till förbättringar i parlamentet. År 2009 var ett valår och efter det har vi fått nya stadgar för assistenter samt för ledamöter. Det var många problem med dem och generalsekreteraren och Dagmar RothBehrendts arbetsgrupp genomförde förändringar, och det var utmärkt.
<P>
Många frågar varför jag tar upp frågan om resorna mellan Strasbourg och Bryssel. Anledningen är att skattebetalarna inte förstår varför vi slösar bort de pengar de betalar i skatter. Och vad händer när människor inte förstår? I Finland har vi nyligen haft val. Det enda parti som gick framåt var EU-skeptikerna, och de vann enkelt. Om den trenden sprider sig i EU kommer vi snart att få stora problem inom viktiga områden. Finland tänker för närvarande inte stödja paketet till Portugal. De här frågorna påverkar varandra och det är därför jag försöker förklara här att om vi inte är beredda att göra förändringar nu, så kommer allmänheten inte tillbaka till oss och vi kommer att stå som förlorare i de betydelsefulla, stora frågorna. Därför måste vi lösa de mindre problemen.
<SPEAKER ID="073" NAME="Tamás Deutsch">
föredragande. - (HU) Herr talman, mina damer och herrar! Låt mig först tacka alla som har tillfört värdefulla kommentarer till dagens debatt. Som jag har antytt i min egenskap av föredragande, eller närmare bestämt, som ersättare för Crescenzio Rivellini, har sju förslag om ansvarsfrihet lagts fram för Europaparlamentet. De sju förslagen om ansvarsfrihet rör sju mycket viktiga europeiska institutioner.
<P>
I detta betänkande om ansvarsfrihet föreslår Crescenzio Rivellini att Europaparlamentet ska bevilja ansvarsfrihet till Europeiska ekonomiska och sociala kommittén, Regionkommittén, EU-domstolen, Revisionsrätten, Europeiska ombudsmannen och Europeiska datatillsynsmannen och deras respektive kontor. Dagens debatt har bekräftat att Europaparlamentet är enigt i denna fråga.
<P>
Ett av Crescenzio Rivellinis förslag handlar om ansvarsfrihet för Europeiska rådet. Även i detta fall är ledamöterna och grupperna i Europaparlamentet eniga om att ansvarsfriheten ska skjutas upp.
<P>
Jag välkomnar den iakttagelse som den biträdande ministern Zsolt László Becsey gjorde i dagens debatt. Jag anser att de steg som har tagits när det gäller det ungerska ordförandeskapets arbete är viktiga. Om de fortsätter på denna väg när parlamentet för upp frågan om rådets ansvarfrihet på dagordningen i höst kommer Europaparlamentet till slut att kunna bevilja ansvarsfrihet för rådet med stöd av en långsiktig överenskommelse mellan rådet och Europaparlamentet om rådets ansvarsfrihetsförfarande.
<P>
Mot bakgrund av dessa tankar vill jag återigen tacka alla som har bidragit till att parlamentet i dag kan fatta ett beslut om dessa sju förslag.
<SPEAKER ID="074" NAME="Bart Staes">
föredragande. - (NL) Herr talman, fru kommissionsledamot, minister Tamás Deutsch, mina damer och herrar! Så här mot slutet av den här debatten vill jag särskilt tacka revisionsrätten. Vi har Vítor Manuel da Silva Caldeira hos oss här. Han har inte fått tillfälle att yttra sig här i dag men fick möjlighet att tala för ett par månader sedan, i november när hela ansvarsfrihetsförfarandet började. Jag vill innerligt tacka honom och hans medarbetare, för utan revisionsrättens arbete hade vi inte kunnat ha så bra kontroll över EU:s budget och de underordnade institutionernas budgetar. Jag anser att han har gjort ett utomordentligt arbete, inte bara med årsrapporterna utan också med de många interimsrapporterna, de särskilda rapporterna, som vi har fått från dem.
<P>
Här har vi ytterligare en läxa att lära oss. Jag anser att parlamentet fäster alldeles för lite uppmärksamhet vid dessa särskilda rapporter. Jag anser att vi ska använda dessa särskilda rapporter på ett bättre sätt, att de inte enbart ska vara underlag för diskussion i budgetkontrollutskottet, utan också i de många utskotten med specifika ansvarsområden, exempelvis i utskottet för utveckling och samarbete om rapporten handlar om utvecklingssamarbete, eller i miljöutskottet om rapporten handlar om miljöfrågor. På så sätt kan ditt och dina kollegers arbete uppskattas på rätt sätt och medborgarna kan se att vi har ändamålsenliga kontroller över hur de europeiska skattebetalarnas pengar används.
<P>
Tack för allt ert arbete.
<SPEAKER ID="075" NAME="Talmannen">
Debatten är härmed avslutad.
<P>
Omröstningen kommer att äga rum i dag kl. 12.00.
<P>
Skriftliga förklaringar (artikel 149 i arbetsordningen)
<SPEAKER ID="077" NAME="Lidia Joanna Geringer de Oedenberg" AFFILIATION="S&amp;D">
, skriftlig. - (PL) Det är inte ofta det råder enighet bland parlamentets ledamöter, vilka oftast är indelade i åtta grupper. I dagens omröstningar om 39 ansvarsfrihetsförfaranden som gäller genomförandet av budgeten för olika institutioner under 2009 skjuter vi upp beslutet att bevilja Europeiska unionens råd ansvarsfrihet med 637 röster för, 4 mot och 13 nedlagda röster.
<P>
Beslutet som ledamöterna fattade i dag är en naturlig konsekvens av händelserna under de senaste månaderna. Rådets representanter, inklusive generalsekreteraren, accepterade inte en enda inbjudan från ledamöterna i budgetkontrollutskottet att diskutera rådets utgifter under 2009. Vi fick inte heller några svar på de flera dussin specifika frågor som vi ställde, bland annat frågor om finansieringen av Europeiska utrikestjänsten som inrättades i slutet av 2009 (Crescenzio Rivellinis betänkande innehåller en hel lista med frågor). Om vi kommer ihåg svårigheterna i debatten om rådets utgifter för 2007 och 2008 och de omfattande eftergifter som parlamentet fick göra är årets ståndpunkt förståelig. Efter att Lissabonfördraget trädde i kraft behöver båda institutionerna ett formellt avtal om översyn av utgifterna som kan ersätta det 30 år gamla ”gentlemen's agreement”. Medborgarna har rätt att kräva öppenhet när det gäller rådets och parlamentets finanser. Nu måste vi vänta till den 15 juni 2011, när rådet ska svara på parlamentsledamöternas frågor.
<SPEAKER ID="078" NAME="Iliana Ivanova" LANGUAGE="BG">
Processen att förbättra utgifternas kvalitet och kontrollen över rättskostnader och följa reglerna är inte någon engångsföreteelse, utan en pågående process och vårt främsta ansvar gentemot Europas medborgare. Människor förstår inte varför vi fortfarande håller på med budgeten 2009 så här i mitten av 2011. Det är därför som vi genom inledande diskussioner om att organisera ett interinstitutionellt samarbete nu kan förkorta förfarandet utan att det blir på bekostnad av kvaliteten. Kontrollen över användningen av europeiska fonder skulle förbättras avsevärt om det fanns specifika uppgifter och metoder för att bedöma de förvaltnings- och kontrollsystem som används i medlemsstaterna eftersom en felprocent på noll är tvivelaktigt. Åtminstone 30 procent av felen kan ha upptäckts och rättats till av nationella organ innan de blev bekräftade av Europeiska kommissionen. Medlemsstaterna och kommissionen måste göra vad som krävs för att följa reglerna och vidta lämpliga åtgärder för att snarast möjligt undanröja de felaktigheter som har upptäckts.
<SPEAKER ID="078" NAME="Vladimír Maňka" AFFILIATION="S&amp;D">
skriftlig. - (SK) Betänkande om ansvarsfrihet 2009 för genomförande av EU:s allmänna budget, avsnitt I - Europaparlamentet.
<P>
Vi konfronteras ständigt av ett flertal brister som hindrar oss från att använda våra resurser på ett helt effektivt sätt. I mitt arbete som huvudföredragande för EU:s budget 2010 inom området Andra avdelningar, upptäckte jag konkreta exempel på dålig förvaltning. Detta gäller området för säkerhetstjänster, där säkerhetskostnader stiger konstant, området för översättning och den effektiva användningen av översättningsresurser samt för andra områden. Byråkratin ger upphov till avsevärda ökningar i arbetsbelastningen. Detta leder till ett ökat behov av ytterligare resurser. Vi behöver därför göra en ingående bedömning av personalorganisationen och resursbehovet. Vi måste hitta en balans mellan internt anställda och externa leverantörer på områdena säkerhetspolitik, IT och fastigheter. På grund av de interna problemen inom varje institution glömmer vi bort att förbättra samarbetet mellan institutionerna.
<P>
Ett flertal av de ökande problemen har en gemensam nämnare: vi använder oss alldeles för lite av oberoende studier om resursanvändning och arbetsorganisation. I år måste vi därför prenumerera på studier på utvalda områden.
<SPEAKER ID="076" NAME="Marc Tarabella" LANGUAGE="FR">
Jag stöder helt och fullt budgetkontrollutskottets beslut att skjuta upp beviljandet av ansvarfrihet för Europeiska läkemedelsmyndigheten därför att det finns några punkter som jag anser är allvarliga. Jag vill särskilt poängtera att det inte finns tillräckligt med garantier för att experter och chefer är oberoende, vilket ökar risken för intressekonflikter. Frågan blir extra relevant med tanke på fallet där vissa farliga mediciner som har lett till flera dödsfall i Europa drogs in först mycket sent från marknaden.
<P>
(Sammanträdet avbröts kl. 11.30 och återupptogs kl. 12.00.)
