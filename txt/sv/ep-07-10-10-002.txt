<CHAPTER ID="002">
Parentation
<SPEAKER ID="006" NAME="Talmannen">
Mina damer och herrar! Det är min sorgliga uppgift att meddela er att en kollega och en före detta kollega har avlidit.
<P>
Vår kollega Fausto Correia avled i går morse. Han var född i Coimbra den 29 oktober 1951 och blev bara 55 år gammal. Han efterlämnar hustru och tre söner. En lysande karriär som advokat, journalist och sedan politiker i Portugal följde sedan han hade avslutat sin juristutbildning vid universitetet i hemstaden Coimbra. Fausto Correia var länge ledamot av det portugisiska parlamentet samt biträdande minister under premiärminister António Guterres. Han hade varit ledamot av Europaparlamentet sedan 2004. Fausto Correia var och kommer att fortsätta att vara känd och älskad i Portugal på grund av sin oförtröttliga, livslånga uppgift att införa demokrati och för sin hängivelse till de grundläggande värdena broderskap och grannsämja. Fausto Correia kommer att saknas djupt av sin familj, sina vänner och av oss, sina kolleger.
<P>
En kondoleansbok för sympatiyttringar från ledamöter av och personal vid Europaparlamentet kommer att ligga framme i främre delen av kammaren under sammanträdena på onsdag och torsdag denna vecka.
<P>
Med stor sorg har vi fått veta att vår tidigare kollega Christian de la Malène har avlidit. Han var ledamot av Europaparlamentet vid två tillfällen - från 1959 till 1961 och från 1962 till 1994. Christian de la Malène, som också hade varit minister och senator under president De Gaulle, avled den 26 september vid en ålder av 86 år. Som tidigare ordförande för gruppen Europeiska progressiva demokrater och gruppen Europeisk förnyelse och demokratisk allians var Christian de la Malène till hjärta och sinne en övertygad europé. Han ägnade sitt långa liv åt ett starkt och demokratiskt Europa och en politisk gemenskap.
<P>
Christian de la Malène var en kollega och vän som kommer att bli ihågkommen för sin humanism och sitt politiska engagemang. Med detta vill vi hedra hans minne med tacksamhet.
<P>
Jag ber om en minuts tystnad till minne av våra avlidna kolleger.
<P>
(Parlamentet höll stående en tyst minut.)
