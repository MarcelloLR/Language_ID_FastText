<CHAPTER ID="024">
Strategi för den framtida uppgörelsen om de institutionella aspekterna på EU:s tillsynsmyndigheter (kortfattad redogörelse)
<SPEAKER ID="257" NAME="Talmannen">
Nästa punkt är ett betänkande av Georgios Papastamkos, för utskottet för konstitutionella frågor, om en strategi för den framtida uppgörelsen om de institutionella aspekterna på EU:s tillsynsmyndigheter.
<SPEAKER ID="258" NAME="Georgios Papastamkos">
föredragande. - (EL) Herr talman, de 29 europeiska tillsynsmyndigheterna ser vid första anblicken ut som mikroinstitutioner, men har huvudsakligen ett uppenbart makroinflytande och har redan har fått en accepterad, institutionsliknande roll inom Europeiska unionen.
<P>
Den överdrivna ökningen av antalet tillsyndmyndigheter har utan tvivel resulterat i att det gått inflation i EU:s lagstiftning, att dess politik splittrats och gjorts ogenomsynlig samt, i förlängningen, att operativ samordning blivit svårare.
<P>
För samtliga europeiska myndigheter uppstår nu ett akut behov av en provisorisk översyn av deras arbete och prestationer. Vad som krävs är ett minimiantal gemensamma principer och regler angående tillsynsmyndigheternas struktur, verksamhet och kontroll, så att de kan integreras på ett harmoniskt sätt inom ramen för de grundläggande principer som har sitt ursprung i fördragen.
<P>
Efter rådets vägran att godta ett rättsligt bindande instrument och avslaget för förslaget att sluta ett interinstitutionellt avtal, beslutade kommissionen att föreslå att man ska upprätta en interinstitutionell arbetsgrupp med uppgift att upprätta gemensamma referensramar för tillsynsinstitutionerna och definiera varje EU-institutions behörighet gentemot dessa myndigheter.
<P>
Jag anser inte att detta förslag lever upp till Europaparlamentets förväntningar på att uppnå ett interinstitutionellt avtal. Det gemensamma angreppssättet är i själva verket ett övergångssteg på vägen mot att anta en rättsligt bindande text. Jag uppskattar naturligtvis kommissionens önskan att hitta en utväg ur den långvariga inaktiviteten institutionerna emellan. Jag välkomnar inrättandet av en interinstitutionell arbetsgrupp som ska genomföra en översyn av den gemensamma politiken utifrån den erfarenhet som tillsynsmyndigheternas aktiviteter har givit, och vars uppdrag ska vara att klargöra deras ställning i det mångbottnade europeiska styrelsesystemet.
<P>
Det föreslagna angreppssättet, som i möjligaste mån ska vara gemensamt, gentemot de berörda myndigheternas struktur och verksamhet strävar efter att begränsa den byråkratiska stelheten, så att de kan sköta sin tillsynsroll korrekt och effektivt och under övervakning, och så att de aktuella kraven på revision och redovisningsskyldighet åtminstone delvis kan uppfyllas. Skälet till att prioritera strävandet efter en gemensam ram för interinstitutionell förståelse och inställning är att maximera det värde som tillsynsmyndigheterna tillför de europeiska styrelsestrukturerna i allmänhet genom att de skapar ökad insyn, synlig demokratisk kontroll och förbättrad effektivitet.
<P>
Slutligen skulle jag vilja påpeka att etableringen av parlamentarisk kontroll över tillsynsmyndigheternas struktur och verksamhet följer den klassiska demokratiska principen som kräver politiskt ansvar för alla organ som har verkställande befogenheter. Möjligheten för Europaparlamentet att tilldela de berörda myndigheterna politiskt ansvar tangerar en av den representativa demokratins kärnprinciper, som består i att undersöka om den verkställande maktens beslut är lagliga och lämpliga.
<SPEAKER ID="259" NAME="Joe Borg">
ledamot av kommissionen. - (EN) Herr talman! Kommissionen välkomnar den positiva inställning som föredraganden, Georgios Papastamkos, och de ansvariga och berörda utskotten visar gentemot de huvudelement som presenterades i meddelandet i mars med titeln ”EU:s tillsynsmyndigheter - mot en gemensam ansats”. Dessa utgörs av moratoriet om förslag på nya myndigheter, den kommande utvärderingen av myndighetssystemet, och inrättandet av en interinstitutionell arbetsgrupp.
<P>
Som ni vet fäster vi stor vikt vid nylanseringen av den interinstitutionella dialogen om myndigheternas roll och plats i det europeiska styrelsesystemet, en dialog som syftar till att utveckla en sammanhängande vision och en gemensam inställning till tillsynsmyndigheter.
<P>
Kommissionen räknar med att parlamentet nu kommer att befinna sig i en sits där man snabbt kan utse sina företrädare till den interinstitutionella arbetsgruppen.
<P>
Vi räknar också med positivt gensvar från rådet för att kunna garantera lämpliga framsteg när det gäller uppföljningen av kommissionens meddelande.
<P>
Vi är säkra på att den interinstitutionella arbetsgruppen kommer att vara färdig innan årets slut. Gruppen kommer att ha en nära koppling till den utvärderingsprocess som kommissionen ska inleda.
<P>
Innan jag slutar vill jag också säga att kommissionen har lämnat frågan om formen för den interinstitutionella arbetsgruppens slutresultat öppen, eftersom man inte vill förekomma diskussionerna. Det är upp till den interinstitutionella arbetsgruppen att besluta vilken form man ska ge gruppens slutsatser. Slutsatser kan, å andra sidan, tillämpas på många olika sätt: ibland kan det räcka med att sprida bästa metoder, och ibland kan det bli nödvändigt att göra ändringar i myndigheternas grundläggande akter.
<P>
Samarbetet mellan parlamentet och kommissionen på det här området är exemplariskt, och jag är säker på att vi kommer att kunna arbeta på det sättet även i fortsättningen.
<SPEAKER ID="260" NAME="Talmannen">
Punkten är härmed avslutad.
<P>
Omröstningen kommer att äga rum på tisdag.
