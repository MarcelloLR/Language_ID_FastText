<CHAPTER ID="021">
Handelsförbindelserna EU-Japan (debatt)
<SPEAKER ID="163" NAME="Talmannen">
Nästa punkt är en debatt om en muntlig fråga till kommissionen från Daniel Caspary och Jarosław Leszek Wałęsa för PPE-gruppen, Syed Kamall, Robert Sturdy och Jan Zahradil för ECR-gruppen, Niccolò Rinaldi, Metin Kazak och Marielle De Sarnez för ALDE-gruppen och Emilio Menéndez del Valle, David Martin och Vital Moreira för S&D-gruppen, om handelsförbindelserna EU-Japan (O-000088/2011/rév.1 - B7-0220/2011).
<SPEAKER ID="164" NAME="Jarosław Leszek Wałęsa" LANGUAGE="PL">
Fru talman! De senaste månaderna har Japans intresse ökat för att inleda möjliga förhandlingar om ett frihandelsavtal med EU. Från Europaparlamentets synvinkel bör den viktigaste frågan vara de icke-tariffära hindren, som har lyfts fram flera gånger under sammanträdena i handelspolitiska kommittén. Problemet är inte tullarna utan de många restriktioner och hinder som företagen i EU ställs inför när de vill få tillgång till den japanska marknaden. Jag förespråkar mer samarbete mellan EU och Japan, men jag anser att prioriteringen bör ligga på att undanröja dessa icke-tariffära hinder som begränsar tillgängligheten för EU-varor på den japanska marknaden.
<P>
Därför godtogs punkt 30 i rådets slutsatser i mars, en punkt som fastställer vilken väg man ska gå. Denna lades fram av EU vid toppmötet mellan EU och Japan angående ett inledande av förhandlingar om ett frihandelsavtal. Det är helt rätt att vi inleder dessa förhandlingar på villkoret att Japan måste visa sig villigt att bland annat se över frågan om icke-tariffära hinder och restriktioner för offentliga upphandlingar. Det är värt att ha detta i åtanke, särskilt som Japan utövar påtryckningar på grund av minskad konkurrenskraft på EU-marknaden till följd av EU:s frihandelsavtal med Korea, som snart träder i kraft.
<SPEAKER ID="165" NAME="Syed Kamall">
frågeställare. - (EN) Fru talman! Jag tror - och hoppas - att de flesta av oss här i parlamentet håller med om att vi helst skulle vilja se multilaterala förhandlingar och ett framgångsrikt resultat från WTO:s Doharunda. Men med tanke på de svårigheter som alla vet att man har stött på i detta sammanhang så anser jag att kommissionen förtjänar vårt stöd i förhandlingarna om vissa av dessa bilaterala avtal.
<P>
Av denna anledning anser jag att vi faktiskt bör gå vidare med ett frihandelsavtal mellan EU och Japan. Jag inser att det råder oro på grund av de naturkatastrofer som har drabbat Japan, men jag har talat med många japanska kolleger, vänner och andra som anser att ett avtal mellan EU och Japan skulle sända en signal om att Japan är tillbaka och på väg att återhämta sig.
<P>
Om man tittar på statistiken, så stod Japan och EU 2009 för mer än en fjärdedel av den globala BNP:n och mer än 20 procent av världshandeln, samtidigt som de hade en kombinerad mängd utländska direktinvesteringar på omkring 200 miljarder euro. Med tanke på att EU-länderna och Japan står inför gemensamma utmaningar så är det viktigt att vi ser över vissa av dessa frågor och tar itu med dem genom handelsavtal.
<P>
Trots låga tullar är det ganska tydligt att bilaterala handelsvolymer mellan EU och Japan hamnar på efterkälken efter den stora massan av EU:s handelspartnerskap med andra stora handelspartner. Jag anser att detta främst beror på de icke-tariffära hindren. Man har beräknat att kostnaderna för vissa av dessa hinder faktiskt är högre än de befintliga tullarna och att den största vinsten skulle uppstå om hindren undanröjdes. Företagen i EU-länderna skulle gynnas om vi kunde få bukt med hinder för offentlig upphandling, för marknaden för medicintekniska produkter (där det inte finns tillräckligt erkännande av internationella standarder), för tjänster (bland annat finansiella tjänster och postverksamhet), och tillträde för små och medelstora företag. Japanerna skulle gå med vinst inom bil- och IKT-sektorn. Vi får heller inte glömma bort att också EU skulle gynnas om hinder för IKT-produkter från Japan undanröjdes eller minskades.
<P>
På det hela taget har man en känsla på båda sidorna av att ett frihandelsavtal mellan EU och Japan skulle kunna bli en verklig ”win-win-situation”.
<SPEAKER ID="166" NAME="Metin Kazak">
frågeställare. - (EN) Fru talman! Jag var med och undertecknade initiativet till att lägga fram en muntlig fråga och en resolution före det tjugonde toppmötet mellan Japan och EU, eftersom jag anser att Europaparlamentet, som kommer att bli ombett att ge sitt samtycke till alla potentiella frihandelsavtal med Japan, bör få säga sin åsikt i ett så tidigt skede som möjligt.
<P>
Jag anser att parlamentet bör använda detta tillfälle till att ge sitt starka stöd till ett frihandelsavtal med Japan av följande skäl:
<P>
EU och Japan är industrijättar som delar demokratiska värderingar och som tillsammans står för 38,5 procent av världens bruttonationalprodukt. Vi delar samma utmaningar: Kinas uppgång, den globala finanskrisen, en minskad befolkningsmängd och behovet att få tillgång till råmaterial och energikällor samt att åstadkomma prisstabilitet.
<P>
Jag ser därför stor potential i en fortsatt utveckling av handelsförbindelserna med Japan, som är vår sjätte största handelspartner. De ekonomiska fördelarna är uppenbara. I rapporten från Copenhagen Economics drar man slutsatsen att ett bilateralt avlägsnande av tullar och en minskning av icke-tariffära hinder skulle gynna båda affärslivet och konsumenterna och öka det ekonomiska välståndet med 33 miljarder euro i EU och med 18 miljarder euro i Japan.
<P>
Ett eventuellt inledande av förhandlingar om ett frihandelsavtal har fått stöd av rådet på villkoret att Japan visar sig villigt att bland annat ta itu med icke-tariffära hinder för marknadstillträde och restriktioner för offentliga upphandlingar. Jag vill på nytt upprepa att icke-tariffära hinder och offentliga upphandlingar är viktiga områden för Europas företag, där Japan måste vara mycket tillmötesgående.
<P>
Naturligtvis kräver Europaparlamentet att kommissionen har full insyn i alla förhandlingar och att vi får se sektoriella konsekvensbedömningar i god tid. Vi vill även stödja bilaterala säkerhetsåtgärder, precis som i fallet med frihandelsavtalet med Sydkorea, för att undvika allvarliga negativa följder för känsliga sektorer som exempelvis fordonssektorn, elektroniksektorn, luftfartssektorn och maskinsektorn.
<P>
Avslutningsvis är jag fast övertygad om att det är hög tid att parlamentet visar sitt stöd till ett framtida frihandelsavtal mellan EU och Japan, som bygger på inrättandet av en högnivågrupp, särskilt efter katastrofen i mars 2011.
<SPEAKER ID="167" NAME="David Martin">
frågeställare. - (EN) Fru talman! Ett frihandelsavtal mellan EU och Japan skulle utan tvivel kunna skapa ett stort antal arbetstillfällen i Europa och gynna de europeiska företagen. Anledningen till detta är att EU:s genomslag på den japanska marknaden för närvarande är ytterst blygsamt i jämförelse med EU-export på andra håll.
<P>
Enligt OECD är vårt genomslag på den japanska marknaden bland de svagaste. Mina kolleger har redan tagit upp orsaken till detta. Problemet är inte höga tariffära hinder, för tariffhindren är relativt låga, utan i stället icke-tariffära hinder, bland annat komplicerade bestämmelser, problem med ömsesidigt erkännande, dålig tillgång till offentliga avtal och så vidare.
<P>
Den allra svåraste frågan för både kommissionen och parlamentet är huruvida man ska insistera på att Japan fortsätter sitt arbete med att ta itu med dessa icke-tariffära hinder innan vi inleder förhandlingar, eller om vi ska inleda förhandlingar i förhoppning om att vi därigenom kommer att uppmuntra Japan att minska sina icke-tariffära hinder. Det finns inget enkelt svar på den frågan.
<P>
Jag anser att det dock bådar gott att Japan vill ta itu med de icke-tariffära hindren. Japans premiärminister har efterlyst en politik för ett ”öppet Japan”, delvis på grund av att han inser att den japanska industrin undergrävs i sin nuvarande miljö. Naturligtvis är det även på grund av de förväntade följder som frihandelsavtalet med Sydkorea fått för den japanska exporten, men jag anser att det även är ett uttryck för att man erkänner Japans begränsade erfarenhet av att öppna upp för andra.
<P>
De europeiska företagen har fått bättre tillgång till telekommunikationssektorn, biltillverkningssektorn, detaljhandelssektorn och försäkringssektorn i Japan, och det har inte skadat den japanska ekonomin, utan i stället faktiskt främjat innovation och utveckling i Japan. Så jag anser att det bådar gott för framtiden.
<P>
På det hela taget anser min grupp att Japan fortfarande måste visa lite större beredvillighet innan vi förkunnar att förhandlingarna om ett frihandelsavtal har inletts. Vi är inte emot ett frihandelsavtal, men vi anser att Japan måste göra lite till för att bevisa att den japanske premiärministern kan leva upp till sina ord.
<SPEAKER ID="168" NAME="Karel De Gucht" LANGUAGE="EN">
Fru talman! Den tsunami och jordbävning som drabbade Japan förra månaden var en stor tragedi. Den japanska befolkningens återhämtningsförmåga försäkrar oss på nytt om att Japan kommer att övervinna tragedin och resa sig starkare än tidigare från den. Den hjälp som erbjudits och den solidaritet som framförts av EU kommer också att bidra till återhämtning.
<P>
Tragedin inträffade några månader före ett mycket viktigt toppmöte mellan EU och Japan. Detta kommer att äga rum den 28 maj 2011 och syftar till att fastställa hur våra förbindelser ska utveckla sig under de kommande åren.
<P>
Som ni vet inrättades en gemensam högnivåriskgrupp bestående av högre tjänstemän vid det senaste toppmötet mellan EU och Japan i april förra året. Denna grupp har fått i uppgift att lägga fram förslag på hur man mångsidigt kan stärka alla aspekter av förbindelserna mellan EU och Japan, både på det politiska och ekonomiska området och när det gäller sektorernas samarbete. Beträffande handeln så har högnivågruppen undersökt hur man kan stärka och integrera de ekonomiska förbindelserna, och tagit hänsyn till alla intressanta frågor för båda parterna. Dessa inbegriper tullar, icke-tariffära åtgärder, investeringar och upphandlingar.
<P>
Från Japans sida har man klart och tydligt visat att man vill inleda förhandlingar om ett frihandelsavtal som inbegriper förmånliga tullar. Men från EU:s sida skulle ett avtal som endast är inriktat på tullar inte vara tillräckligt. Problemet med Japan är faktiskt inte så mycket själva tullarna, utan att EU:s exportörer och investerare fortfarande stöter på alla möjliga icke-tariffära hinder. Typexempel på detta är besvärliga förfaranden för godkännande av medicinteknisk utrustning och av vissa livsmedel och avsaknaden av konvergens med internationellt erkända standarder för bildelar och bilkomponenter.
<P>
På dessa områden har det funnits hinder på den japanska marknaden under flera årtionden. Vi har tagit upp frågan i flera olika bilaterala samtal mellan Japan och EU under de senaste åren, men hittills har vi gjort väldigt små framsteg.
<P>
Mot bakgrund av detta skulle vi behöva ett avtal som även minskar de icke-tariffära hindren, ökar tillgången till marknaden för investeringar och öppnar upp Japans marknad för offentliga upphandlingar.
<P>
Fokus för högnivågruppens handelsrelaterade diskussioner har legat på att ta reda på hur man kan göra framsteg på dessa områden. Vissa framsteg har således gjorts med hjälp av ett begränsat antal icke-tariffära åtgärder från en förteckning som tagits fram av EU, nämligen i tre av tjugosju, men för de flesta icke-tariffära förtecknade åtgärderna anser vi att Japan inte har kunnat presentera en trovärdig färdplan som visar hur problemen ska lösas. Så enligt kommissionens åsikt ger det som högnivågruppen har presterat så här långt inte mer än ett bra underlag till fortsatta diskussioner.
<P>
Den 25 mars 2011 upprepade rådet på nytt hur stor strategisk betydelse förbindelserna mellan EU och Japan har, och bekräftade att ”Det kommande toppmötet måste utnyttjas för att stärka detta förhållande och driva vår gemensamma dagordning vidare”. Villkoren för ett framgångsrikt frihandelsavtal bör undersökas på grundval av att Japan kan visa sig villigt att bland annat ta itu med icke-tariffära hinder och restriktioner för offentliga upphandlingar.
<P>
Diskussionerna pågår fortfarande med Japan. Förra veckan träffade jag utrikesminister Matsumoto för att diskutera just den här frågan. Enligt min åsikt är det ännu inte klart hur stora framsteg vi kan göra under den begränsade tid som är kvar fram till toppmötet mellan EU och Japan när det gäller att uppfylla rådets villkor. I synnerhet krävs mer arbete för att nå fram till en gemensam ambitionsnivå för vad förhandlingarna ska innehålla liksom en ambitiös men realistisk utgång.
<P>
Detta skulle kunna uppnås genom en så kallad ”omfattningsstudie”, som skulle kunna genomföras efter toppmötet. När en sådan väl har genomförts kan vi undersöka resultaten och avgöra om vi ska inleda förhandlingar eller inte.
<P>
Vad gäller handel och ekonomi bör ambitionsnivån åtminstone inbegripa att man strävar mot följande: 100 procent tull- och kvotfri behandling av alla varor, en kraftfull och trovärdig färdplan för att undanröja den kritiska massan icke-tariffära åtgärder, ett öppet investeringssystem för att få samma nivå på utländska direktinvesteringar i Japan som i andra OECD-länder och en marknad för statliga upphandlingar som är lika öppen som i EU-länderna på alla statliga nivåer.
<P>
Jag vill nämna att det bör inbegripa både handelsförbindelser, investeringsförbindelser och politiska förbindelser samt samarbete om ledarna beslutar sig för att gå vidare med alternativet att skapa en omfattande bilateral rättslig ram vid toppmötet.
<P>
Denna omfattande strategi som innefattar alla bilaterala, politiska och ekonomiska förbindelser på ett balanserat sätt krävs för att vi ska kunna nå våra mål och våra ambitioner att skapa ett djupare strategiskt partnerskap.
<P>
Vi är sannerligen i ett kritiskt skede i våra ekonomiska förbindelser med Japan och det är fortfarande några frågor som måste redas ut. Jag välkomnar därför den här debatten och ser fram emot att få höra era åsikter om hur vi bör utveckla dessa förbindelser under de kommande åren.
<SPEAKER ID="169" NAME="Daniel Caspary">
för PPE-gruppen. - (DE) Fru talman, mina damer och herrar! Jag skulle vilja framföra mina uppriktiga tack till kommissionsledamoten för att vi har fått en överblick över det rådande läget gällande handelsförbindelserna mellan EU och Japan.
<P>
Tyvärr får jag intrycket av att situationen för dessa handelsförbindelser knappt har förbättrats under de senaste två åren. Toppmötet 2009 och högnivådialogen nämndes och jag får intrycket av att vi hittills i dessa samtal inte har lyckats få något uppenbart ökat marknadstillträde för europeiska företag i Japan.
<P>
När nu det första initiativet, nämligen denna högnivådialog, har visat sig vara fruktlöst, bekymrar jag mig mycket för att vår främsta fråga inte är hur vi eventuellt kan nå konkreta framgångar i denna högnivådialog, utan i stället funderar vi redan nu på om vi inte bör förhandla fram ett frihandelsavtal.
<P>
Jag kan mycket väl föreställa mig att ett frihandelsavtal med Japan skulle vara förnuftigt, men innan vi inleder sådana förhandlingar är det inte för mycket begärt att vi först inväntar resultaten av det befintliga instrumentet, nämligen denna högnivådialog. Jag vill vara mycket ärlig på denna punkt och jag säger inte det här för att stänga alla förhandlingsdörrar mot Japan, utan för att jag verkligen vill se om Japan menar allvar med att intensifiera sina handelsförbindelser med oss och verkligen öppnar upp sina marknader och även blir mer välvilligt inställt mot våra produkter.
<P>
Tyvärr nämnde du inte detta alls, Karel De Gucht, men jag vore mycket intresserad av hur ni tänker göra Europaparlamentet delaktigt i utfärdandet av mandat. Jag har intrycket av att vi skulle ha en hel del att säga i fråga om Japan. Beträffande förhandlingarna med Indien, Kanada och även Korea har vi i parlamentet upprepade gånger varit kritiska till att man i viss utsträckning gjort fel prioriteringar i förhandlingarna, så som vi har sett det, och därför vore det till stor hjälp om parlamentet fick vara djupt delaktigt i denna fråga redan från att mandatet utfärdas.
<SPEAKER ID="170" NAME="Gianluca Susta">
för S&D-gruppen. - (IT) Fru talman, herr kommissionsledamot, mina damer och herrar! Rådets begäran om att inleda förhandlingar om ett frihandelsavtal mellan EU och Japan måste analyseras mycket noggrant. Vi välkomnar därför kommissionens försiktiga tillvägagångssätt i frågan och vi uppmanar hela parlamentet att följa detta tillvägagångssätt, som har inspirerat vår grupp att lägga fram ett förslag till resolution.
<P>
Japans nya regering har visat - åtminstone verbalt - att den är villig att öppna upp sin marknad, som är en av de mest slutna marknaderna i den utvecklade världen. Denna positiva inställning måste bekräftas i praktiken, särskilt med tanke på de 27 icke-tariffära hinder som har fastställts av EU och som måste minskas så att vi kan inleda förhandlingar med Japan och göra dem till en av prioriteringarna i vår handelspolitik. Vi anser att det skulle bidra till att göra Europa mer konkurrenskraftigt om dessa förbindelser förbättrades, eftersom Japan står för 9 procent av världens BNP eller mer än 35 procent av världens BNP om den läggs till vår egen.
<P>
I dag kan vi inte anta resolutioner som inte förutsätter att det måste finnas specifika, bindande och kontrollerbara villkor för att man ska kunna inleda förhandlingar om ett frihandelsavtal. Med andra ord måste det föreligga en lämplig konsekvensbedömning och syfta till verklig ömsesidighet.
<P>
Först och främst bekymrar oss Japans protektionistiska politik inom bilsektorn, eftersom det råder obalans mellan export och import. Sedan vill vi ta upp frågan om de icke-tariffära hindren. Jag talar om en hel rad av standarder, från hälso- och växtskyddsåtgärder till tekniska standarder - särskilt inom jordbruks- och fordonssektorn -, regler för exportstöd, tullkontroller och faktorer som gör det möjligt med förfalskning och även trepartshandel med Kina och Korea.
<P>
Avslutningsvis kräver vi att EU bestämt förklarar vilka gemenskapsintressen som man avser skydda och specificerar vilka områden som man kommer att kräva ömsesidighet från Japan på, innan Europa förklarar sig villigt att inleda förhandlingar om ett frihandelsavtal. Vi hoppas att kommissionen kommer att ta hänsyn till dessa anmärkningar.
<SPEAKER ID="171" NAME="Kristiina Ojuland">
för ALDE-gruppen. - (EN) Fru talman! I december förra året besökte jag Japan och en av de punkter som framfördes upprepade gånger av de japanska tjänstemännen var de långsamma framstegen i handelsförbindelserna mellan EU och Japan. Vi vet alla att i motsats till vissa andra EU-partner i Fjärran Östern så delar vi gemensamma värderingar som demokrati, mänskliga rättigheter och en liberal marknadsekonomi med Japan, vilket gör landet till en mer naturlig partner för EU.
<P>
Vid det 19:e toppmötet mellan EU och Japan i april förra året kom man överens om att inrätta en gemensam högnivågrupp för att analysera framstegen i förbindelserna mellan EU och Japan hittills och lämna förslag på hur vår nuvarande verksamhet skulle kunna strömlinjeformas. Vikten av att fortsätta att arbeta med icke-tariffära hinder underströks också i samband med högnivågruppen och jag hoppas att dessa överenskommelser kan omsättas i praktiken så snart som möjligt.
<P>
Jag vill uttala mitt stöd till lämpliga, konkreta åtgärder för att mildra icke-tariffära hinder i syfte att liberalisera handelsförbindelserna mellan EU och Japan. Båda marknaderna skulle gynnas mycket av uppgraderade handelsförbindelser mellan EU och Japan, särskilt inom innovation och teknik. Jag välkomnar även ytterligare samarbete i frågor som gäller rymdsäkerhet.
<P>
Jag hoppas att vi kan förbättra handelsförbindelserna med Japan och jag ser fram emot fortsatta framsteg i dessa förbindelser.
<SPEAKER ID="172" NAME="Keith Taylor" LANGUAGE="EN">
Fru talman! Det mycket önskvärt att se över de handelsöverenskommelser som vi har med andra länder och det är mycket förståeligt att Japan anser att frihandelsavtalet är särskilt tilltalande på grund av det nyligen antagna frihandelsavtalet med Korea.
<P>
Det är mycket vi kan stödja i resolutionen från PPE-ALDE-ECR, men jag anser att de begår ett misstag genom att vara ”starkt för” ett frihandelsavtal. Detta är ett direkt citat från punkt 2. Jag anser att det är ett förhastat stöd, så länge vi inte har några konsekvensbedömningar av de miljömässiga och sociala följderna av ett frihandelsavtal. De förutspår svaret redan innan vi har fastställt effekterna av att genomföra en sådan lösning. Många personer har uttalat sig om icke-tariffära hinder och det arbete som fortfarande måste uträttas genom högnivågruppen. Jag anser att det här behövs ett positivt steg framåt.
<P>
Japans bilaterala handel med EU uppgår till 120 miljarder euro varje år samtidigt som EU är Japans tredje största handelspartner och EU är den näst största investeraren i Japan, så om vi beaktar betydelsen av Japan som handelspartner tror jag att vi måste erkänna att alla bilaterala avtal löper risk att undergräva andra multilaterala avtal med resten av världen och särskilt med utvecklingsländerna. Så jag anser att ett starkt ovillkorligt stöd till ett frihandelsavtal måste ses över.
<P>
Slutligen vill jag säga att samtidigt som våra sympatier går till Japan får inte vår framtida politik bara bygga på vem som har drabbats av den senaste naturkatastrofen.
<SPEAKER ID="173" NAME="Helmut Scholz">
för GUE/NGL-gruppen. - (DE) Fru talman, herr kommissionsledamot! Endast en fråga bör stå i centrum när toppmötet hålls mellan EU och Japan i slutet av den här månaden, nämligen den katastrof som har varit förödande för befolkningen i Japan till följd av jordbävningarna, tsunamin och en fortsatt radioaktiv kontamination, samt den konkreta roll som EU, dess medlemsstater och enskilda medborgare kan spela för att hjälpa till att ta itu med de problem som uppstått på kort, medellång och lång sikt. Därför vill jag återigen framföra mina djupaste sympatier till Japans befolkning.
<P>
Vi måste omedelbart utöka erbjudanden om partnerskap och hjälpa till att hantera katastrofen, särskilt med tanke på den debatt som vi precis har hållit om Pakistan. Toppmötet måste leda till konkreta beslut, särskilt när det gäller samarbete för att röja upp kontaminerade områden och för gemensam forskning och utveckling på området förnybar energi.
<P>
Den möjliga utvecklingen av våra handelsförbindelser och vårt ekonomiska samarbete genom ett motsvarande avtal bör inte bara vara ett svar på kärnkraftsolyckan. Av denna anledning bör förhandlingarna inte inledas alltför brådstörtat, utan de bör först undersökas med lämplig försiktighet och särskild uppmärksamhet på de olika traditionerna och livsstilarna.
<P>
Mot bakgrund av de båda ekonomiernas storlek och makt krävs särskild försiktighet i samband med överenskommelser om ett omfattande, bilateralt handelsavtal. Många frågor har uppkommit, bland annat gällande immateriella rättigheter och offentlig upphandling, och investeringskapitalet har minskat omfattningen av politiska åtgärder på båda sidor. Därför krävs långsiktiga konsekvensbedömningar av de relevanta kapitel och aspekter av ekonomiskt och handelspolitiskt samarbete som man kommer överens om inför framtiden mellan EU:s 27 medlemsstater och Japan. Av denna anledning måste också Europaparlamentet, som är en medbeslutande myndighet, och offentligheten i stort rådfrågas.
<SPEAKER ID="174" NAME="William  Dartmouth" LANGUAGE="EN">
Fru talman! De flesta, men inte alla, vet att så snart ett land har anslutit sig till EU så förhandlas samtliga landets handelsavtal fram av kommissionen, eller snarare av den kommissionsledamot som ansvarar för handelsfrågor. Vid dessa förhandlingar ska samtliga 27 medlemsstaters intressen tas till vara, vilket naturligtvis i praktiken är omöjligt.
<P>
Ett handelsavtal som förhandlats fram av EU blir därför för det mesta mindre fördelaktigt för den enskilda medlemsstaten - och jag kan konstatera att detta gäller särskilt Storbritannien - jämfört med om medlemsstaten hade förhandlat för egen räkning.
<P>
Logiken bakom allt detta är att EU utgör ett stort handelsblock som på grund av den handlingskraft som detta medför kan förhandla fram ett handelsavtal som en medlemsstat inte skulle kunna få på egen hand. Men hur ser det egentligen ut i praktiken? Förhandlingarna om ett handelsavtal mellan EU och Japan har inte ens kommit igång ordentligt, enligt vad kommissionsledamoten själv meddelat. Samtidigt har Schweiz, som är en relativt liten men dynamisk ekonomi, haft ett handelsavtal med Japan sedan 2009.
<P>
Här har vi ytterligare bevis för att det skulle vara fördelaktigare för Storbritannien och övriga bidragande medlemsstater att stå utanför den byråkratiska apparat som EU utgör.
<SPEAKER ID="175" NAME="Franz Obermayr" AFFILIATION="NI">
(DE) Fru talman! Under 2009 stod EU och Japan tillsammans för mer än en fjärdedel av den ekonomiska avkastningen i världen och för mer än 20 procent av världshandeln. Det är därför av yttersta vikt för EU att få till stånd ett väl utformat frihandelsavtal med Japan. Det finns synergieffekter att ta vara på och även gemensamma utmaningar, t.ex. konkurrensen med Kina och uppnåendet av en tryggad råvaruförsörjning.
<P>
Det är emellertid även viktigt att avtalet innehåller bilaterala skyddsklausuler. Jag tänker då på sådana känsliga ekonomiska sektorer som bil-, elektronik-, rymd- och verkstadsindustrin. Jag är övertygad om att Japan både kan och vill vara en korrekt och pålitlig samarbetspartner.
<P>
Hur viktig Japan än är som handelspartner måste vi kunna skydda EU:s medborgare mot alla risker när det gäller produkter som kontaminerats av radioaktiv strålning.
<SPEAKER ID="176" NAME="Jörg Leichtfried" AFFILIATION="S&amp;D">
(DE) Fru talman, herr De Gucht, mina damer och herrar! Detta kan tyckas vara ett okonventionellt sätt att inleda ett anförande i Europaparlamentet, men jag måste erkänna att jag inte är säker på om det verkligen är rätt tidpunkt för ett handelsavtal med Japan - eller om det överhuvudtaget är lämpligt med ett sådant avtal.
<P>
Det finns tre skäl till att jag ställer mig tveksam. För det första undrar jag om vi inte undergräver våra försök att få till stånd ett multilateralt avtal om vi sluter ett stort antal utrikeshandelsavtal med olika viktiga handelspartner. Riskerar vi inte att fokusera alltför mycket på enskilda avtal som kan komma att hindra oss från att skapa ett tillräckligt livskraftigt multilateralt system?
<P>
För det andra upplever jag inte att Japan verkligen möter oss på halva vägen när det gäller marknadsprotektionism och icke-tariffära handelshinder. Hjulen borde redan ha satts i rullning; nu riskerar hela avtalet att bli alltför ensidigt.
<P>
Min tredje fråga är: Vilka blir konsekvenserna? Jag har inte för avsikt att bedöma om detta är positivt eller negativt för oss i slutänden. Jag skulle dock i förväg vilja veta hur de sociala konsekvenserna ska bedömas och hur situationen ser ut när det gäller miljön och arbetsmarknaden. Dessa frågor har enligt min uppfattning inte retts ut ordentligt. Sådana aspekter borde naturligtvis ha studerats och analyserats i förväg.
<P>
Om man skulle lyckas reda ut dessa frågor bör kommissionen även samråda med Europaparlamentet i samband med att mandat ges, vilket också några av mina parlamentskolleger har påpekat. På så sätt kan man undvika många av de problem som uppstått på grund av att vi inte blivit tillfrågade i samband med andra handelsavtal. Jag skulle gärna se ett sådant förfarande vid samtliga handelsavtal i framtiden.
<SPEAKER ID="177" NAME="Reinhard Bütikofer" AFFILIATION="Verts/ALE">
(DE) Fru talman, herr kommissionsledamot, mina damer och herrar! Det verkar som om vissa grupper är övertygade om att det vore bra för oss att nu försöka få till stånd ett mycket ambitiöst frihandelsavtal med Japan. Som ni har hört är min grupp dock inte övertygad. Själv har jag dock stor förståelse för en sådan inställning eftersom jag anser att vi genom ett ökat handelssamarbete kan hjälpa till att skapa en ny ekonomisk dynamik i Japan efter den katastrof som drabbat landet.
<P>
Det finns emellertid några grundläggande frågor som vi inte kan undvika. Jag har inte för avsikt att upprepa vad som sagts om behovet av att kunna förutspå konsekvenserna på det bilaterala området eller huruvida vi bör undvika misstaget att först fastställa frihandelsprioriteringarna för att därefter anpassa EU:s näringspolitik till dessa prioriteringar som en beroende variabel eller huruvida bidraget till hållbarheten bör beaktas.
<P>
Det är någonting annat som jag vill lyfta fram. Jag anser nämligen att de effekter som ett frihandelsavtal mellan två jättar inom internationell handel skulle ha för den globala handelns totala struktur måste diskuteras mer ingående än vad som hittills skett. När två sådana mammutar inom den kommersiella handelssektorn inleder förhandlingar om ett frihandelsavtal är detta inte bara en bilateral fråga. Det har hittills aldrig funnits något frihandelsavtal mellan två ekonomiska supermakter, så detta skulle bli det första. Men vad innebär detta? Vad betyder det i ett strategiskt perspektiv? Vilka konsekvenser kommer det att få?
<P>
Det räcker inte med att säga att vi vill ha en multilateral handel och om vi inte får det så nöjer vi oss med en bilateral frihandelsdimension och väntar och ser vad som händer. Vi har även ett ansvar när det gäller att förklara vilka konsekvenserna kan bli för EU:s medborgare, och det är därför som parlamentets delaktighet i samband med mandattilldelningen är så viktig, vilket flera av mina kolleger också har påpekat.
<SPEAKER ID="178" NAME="George Sabin Cutaş" AFFILIATION="S&amp;D">
(RO) Fru talman! EU:s och Japans ekonomier står för 35 procent av världens BNP. Jag anser att ett frihandelsavtal mellan dessa två ekonomiska makter skulle kunna innebära fördelar för båda sidor. Först måste vi dock få bukt med de underliggande problemen som rent konkret står i vägen för ett avtal som verkligen blir fördelaktigt för båda parter.
<P>
Som mina kolleger har påpekat finns det hinder på den japanska marknaden - icke-tariffära sådana - som begränsar importen och som därigenom påverkar handeln och investeringarna i stort. Som ett led i de förhandlingar som förs måste kommissionen eftersträva dels en öppnare regleringspolitik, vilket skulle underlätta för europeiska företag att till fullo förstå vilka regler som gäller för handeln med japanska handelspartner, dels en avreglerad tillgång till offentlig upphandling. Slutligen anser jag även att en konsekvensbedömning måste genomföras för att undersöka vilka effekter varje typ av avtal skulle få, framför allt för sådana sårbara europeiska sektorer som bil-, elektronik- och flygteknikindustrin.
<SPEAKER ID="179" NAME="Jaroslav Paška" AFFILIATION="EFD">
(SK) Fru talman, herr kommissionsledamot! Japan och EU delar många intressen som inte endast rör politiska frågor, utan även omfattar ekonomiskt och handelsmässigt samarbete.
<P>
Även om såväl Japan som EU är mogna ekonomier har man i handelssamarbetet inte lyckats utnyttja de möjligheter som den ekonomiska makten ger. Det är inte bara tullarna som hindrar ett effektivt handelssamarbete, utan även de många hinder som Japan har satt upp när det gäller standardisering och tillgång till offentlig upphandling och myndighetskontrakt. Jag anser att ett bättre handelssamarbete med Japan visserligen ligger i vårt intresse, men att vi också måste se till att detta samarbete blir korrekt, öppet, balanserat och fördelaktigt för båda parter. Jag vill därför uttrycka mitt stöd för kommissionen i arbetet för att nå detta mål.
<SPEAKER ID="180" NAME="Karel De Gucht" LANGUAGE="EN">
Fru talman! Jag vill bara kort ta upp två frågor. Den första gäller förhållandet mellan bilaterala och multilaterala avtal. Vissa ledamöter har fört fram åsikten att vi bör koncentrera oss på de multilaterala avtalen snarare än de bilaterala. Det är ju det vi gör! Som ni vet befinner sig de multilaterala förhandlingarna inom ramen för Doharundan i ett problematiskt läge, och vi är det enda av de större handelsblocken som under den senaste tiden lagt fram några förslag i ett försök att överbrygga meningsskiljaktigheterna mellan de utvecklade och de framväxande ekonomierna när det gäller industrisektorerna. Samtidigt som vi koncentrerar oss på den multilaterala aspekten på handeln bör vi emellertid se till att vi inte försummar alla våra bilaterala relationer med viktiga handelspartner.
<P>
Den andra frågan rör den ”hönan eller ägget”-situation som många här har påpekat råder när det gäller Japan. Ska man först inleda förhandlingar och sedan hoppas att man under förhandlingarnas gång ska kunna undanröja de icke-tariffära hinder som funnits i många år, eller ska istället ett undanröjande av de flesta icke-tariffära hindren vara en förutsättning för att förhandlingar om ett frihandelsavtal överhuvudtaget ska inledas? Jag tror att det i viss utsträckning krävs ett sådant villkor, eftersom det verkliga problemet med Japan i första hand inte är tullarna. Tanken är förstås att tullarna helt och hållet ska avskaffas, en målsättning som man inte brukar sätta upp när det är fråga om en utvecklingsekonomi eller en framväxande ekonomi. Det egentliga problemet ligger emellertid i de icke-tariffära hindren. Vi har lagt fram ett förslag med 27 icke-tariffära hinder som vi ser som centrala för våra handelsförbindelser, men det är endast i 3 av dessa 27 fall som en lösning som ter sig acceptabel har lagts fram.
<P>
Japan hävdar att man har en lösning även när det gäller övriga hinder, men vi kan inte se att de förslag de har lagt fram innehåller någon egentlig lösning.
<P>
Vi menar därför att vi måste göra en lägesanalys så att vi vet vad vi talar om. Jag hoppas att vi i samband med en sådan analys kan undanröja ett antal icke-tariffära hinder och att detta kan skapa ett gynnsamt klimat för oss så att vi kan inleda konkreta frihandelsförhandlingar med Japan. Så ser vi på detta. Vi ser det åtminstone delvis som ett villkor som vi bör stå fast vid.
<SPEAKER ID="181" NAME="Talmannen">
Fyra resolutionsförslag har lagts fram i enlighet med artikel 115.5 i arbetsordningen.
<P>
Debatten är härmed avslutad.
<P>
Omröstningen kommer att äga rum onsdagen den 11 maj 2011.
<P>
Skriftliga förklaringar (artikel 149 i arbetsordningen)
<SPEAKER ID="181" NAME="Artur Zasada" LANGUAGE="PL">
Jag tror att en tillnärmning inom flygtekniksektorn kommer att innebära enorma möjligheter för EU:s och Japans ekonomier. Europas flygteknikindustri har länge varit den främsta leverantören av civil och militär teknik på den internationella marknaden. Japan bedriver forskning om avancerade lösningar inom såväl allmän flygteknik som passagerar- och godsflyg. Man bedömer att luftburna passagerar- och godstransporter kommer att vara en av de snabbast växande sektorerna under de kommande decennierna. Det är sant att det redan finns exempel på samarbete mellan europeiska och japanska handelspartner, bl.a. EC 145-helikoptern som tagits fram gemensamt av Eurocopter och Kawasaki, men jag menar att potentialen för ytterligare samarbete är mycket större än så. Vi måste nu agera för att få till stånd en snabb intensifiering av det flygtekniska samarbetet mellan EU och Japan, såväl på företagsnivå som inom institutioner för forskning och utveckling.
