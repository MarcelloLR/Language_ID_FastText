<CHAPTER ID="025">
Kontroll av budgetgenomförandet av föranslutningsinstrumentet (kortfattad redogörelse)
<SPEAKER ID="227" NAME="Talmannen">
Nästa punkt är en kortfattad redogörelse för betänkandet av Rodi Kratsa-Tsagaropoulou, för budgetkontrollutskottet, om kontroll av budgetgenomförandet av instrumentet för stöd inför anslutningen (IPA) 2007.
<SPEAKER ID="228" NAME="Rodi Kratsa-Tsagaropoulou" LANGUAGE="EL">
Herr talman, herr kommissionsledamot, mina damer och herrar! Låt mig först av allt upprepa att instrumentet för stöd inför anslutningen är unionens nya finansieringsinstrument för att ge stöd inför anslutningen under perioden 2007-2013 och att det ersätter de tidigare programmen för kandidatländer och potentiella kandidatländer, dvs. Phare, Cards, ISPA och andra program.
<P>
Det nya instrumentet består av fem delar som täcker de prioriteringar som fastställts utifrån mottagarländernas behov, dvs. övergångsstöd och institutionsuppbyggnad, gränsöverskridande samarbete, regional utveckling, utveckling av mänskliga resurser och landsbygdsutveckling.
<P>
Detta parlamentsbetänkande är den första granskningen av genomförandet av detta nya instrument och det har två syften:
<P>
för det första att se till att det projekt som finansieras bättre överensstämmer med prioriteringarna för stödet inför anslutningen, särskilt när det gäller miljö, jämställdhet mellan könen, kärnkraftssäkerhet och ökad sysselsättning, och
<P>
för det andra att undvika de misstag som begåtts tidigare, t.ex. sådana misstag som upptäcktes alltför sent vid genomförandet av programmen Phare, Sapard och ISPA i Bulgarien och Rumänien.
<P>
Vi anser att dessa mål bättre kan nås om parlamentet redan från början noga övervakar genomförandet av det nya instrumentet, och det är därför vi har begärt detta initiativbetänkande.
<P>
I sitt resolutionsförslag uttrycker parlamentet sin tillfredsställelse med den höga genomförandegraden för IPA-åtagandena och beklagar de betydande förseningarna både när det gäller godkännande av relevanta bestämmelser och när det gäller genomförande av de program som inleddes 2008. Vi vill också påpeka att syftet med parlamentets kontroll av stödet inför anslutningen inte bara är att granska om tillgängliga medel har använts på ett legitimt sätt utan också att utvärdera om dessa medel faktiskt har utnyttjats för projekt som är prioriterade inför anslutningen och om de önskade resultaten har uppnåtts.
<P>
I vårt betänkande kräver vi bättre balans mellan projekt som är öronmärkta för att uppfylla politiska kriterier och projekt som är öronmärkta för att anpassa landets lagstiftning till gemenskapens regelverk, och vi kräver att horisontala och regionala program ska stärkas. Vi kräver också att man ska fästa särskilt stor vikt vid bekämpning av korruption, organiserad brottslighet och arbetslöshet, särskilt arbetslöshet bland ungdomar. Vi kräver större ekonomiska resurser för att stärka kvinnors rättigheter och likvärdiga möjligheter över huvud taget. Vi kräver också att det gränsöverskridande samarbetet ska stärkas för att i högre grad främja försoning och goda grannskapsförbindelser mellan mottagarländerna och mellan dem och Europeiska unionens medlemsstater.
<P>
Avslutningsvis vill jag säga att vi anser att föranslutningsinstrumentet är en rationell och flexibel mekanism för att optimera det ekonomiska stödet till kandidatländer och potentiella kandidatländer. För att instrumentet ska ge största möjliga utbyte måste det emellertid tydligt ligga i linje med prioriteringarna inför anslutningen och de sociala och politiska förhållanden som är specifika för varje land. Därför hoppas parlamentet kunna spela en viktig roll vid genomförandet och anpassningen av detta instrument.
<SPEAKER ID="229" NAME="Joe Borg">
ledamot av kommissionen. - (EN) Herr talman! Jag vill på kommissionens vägnar tacka parlamentet för att den ger oss möjlighet att kommentera betänkandet om kontroll av budgetgenomförandet av instrumentet för stöd inför anslutningen (IPA) 2007, och tacka föredraganden, Rodi Kratsa-Tsagaropoulou, för det mycket värdefulla betänkande som hon tog initiativ till och utarbetade.
<P>
Vi kan i det stora hela instämma i slutsatserna och rekommendationerna i betänkandet, vilka är helt förenliga med kommissionens åsikter om hur man bäst kan använda det ekonomiska stödet till västra Balkan och Turkiet.
<P>
Kommissionen bekräftar den sena inledningen av IPA 2007-program på grund av det sena antagandet av den rättsliga ramen för IPA. Jag kan emellertid försäkra er att kommissionen gjorde allt för att begränsa förseningen av genomförandet på plats och att utarbetandet av förvaltningsstrukturer och detaljerad projektutformning pågick under hela 2008.
<P>
Inom denna ram kommer kommissionen att garantera att effekterna av IPA blir synliga i mottagarländerna.
<P>
Tillåt mig utveckla några av de frågor som tas upp i betänkandet. När det gäller avvägningen mellan politiska kriterier och införlivandet av gemenskapens regelverk, har kommissionen redan ökat anslagen till projekt inom området för de politiska kriterierna i IPA 2008 i alla länder och kommer att fortsätta med detta steg för steg.
<P>
Med tanke på den rådande finanskrisen blir vi emellertid också tvingade att hitta en lämplig avvägning i programmen för 2009 och 2010 mellan fortsatt stöd för politiska reformer och ekonomiskt stöd för att hjälpa länderna att mildra effekterna av den ekonomiska nedgången.
<P>
I detta avseende fastställer föredraganden helt riktigt de utmaningar som uppkommer genom finanskrisen och behovet av ett gensvar från gemenskapen. Kommissionen sammanställde i detta syfte ett IPA-krispaket på omkring 250 miljoner euro i slutet av 2008 i syfte att möjliggöra en utlåning på omkring 600 miljoner euro från de internationella finansinstituten.
<P>
Åtgärderna kommer att inriktas på stöd till privata små och medelstora företag, investeringar i energieffektivitet och stöd till investeringar enligt nationella IPA-program i nära samordning med internationella finansinstitut.
<P>
Kommissionen instämmer också fullständigt i behovet av att upprätta det decentraliserade förvaltningssystemet som en åtgärd för att främja kandidatländernas och potentiella kandidaters ägarskap och ansvarstagande. Länderna får vägledning och hjälp så att de kan skapa de nödvändiga offentliga förvaltningsstrukturerna och offentliga finansiella kontrollsystemen.
<P>
Enligt IPA-principerna är miljöskydd, goda styrelseformer, utveckling av det civila samhället, jämställdhet mellan könen och icke-diskriminering övergripande frågor och en integrerad del av projektutformningen.
<P>
De icke-statliga organisationerna deltar numera mer aktivt i utvecklingen och startandet av projekt. År 2008 skapade kommissionen finansieringsmekanismen för det civila samhället som ett verktyg för att främja utvecklingen av det civila samhället och ett bättre regionalt samarbete, för vilket man har öronmärkt en preliminär budget på 130 miljoner euro för 2008-2010.
<P>
Kommissionen delar också föredragandens åsikter när det gäller bl.a. följande områdens betydelse: utbildning, regionalt och gränsöverskridande samarbete och jämställdhet mellan könen.
<P>
Kommissionens tjänsteavdelningar har helt och fullt tagit till sig parlamentets rekommendationer och vi ser fram emot att granska utvecklingen med er under vårt regelbundna möte, då vi får möjlighet att diskutera de finansiella stödstrategierna och deras genomförande.
<P>
Detta kommer att möjliggöra ytterligare förstärkning av den pågående dialogen mellan våra respektive institutioner.
<SPEAKER ID="230" NAME="Talmannen">
Punkten är härmed avslutad.
<P>
Omröstningen kommer att äga rum på onsdag den 22 april 2009.
