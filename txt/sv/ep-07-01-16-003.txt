<CHAPTER ID="003">
Val av Europaparlamentets talman
<SPEAKER ID="018" NAME="Ordföranden">
I enlighet med bestämmelserna i arbetsordningen ska vi nu fortsätta med valet av talman.
<P>
Får jag be rösträknarna att gå fram till valurnorna.
<P>
Jag vill också be ledamöterna att gå fram till den valurna som motsvarar första bokstaven i deras efternamn.
<P>
Jag förklarar omröstningen öppnad.
<P>
(Ledamöterna röstade.)
<P>
Omröstningen är härmed avslutad.
<P>
(Sammanträdet avbröts för rösträkning kl. 11.05 och återupptogs kl. 12.00.)
<P>
Jag kan bekräfta resultatet av omröstningen om valet av talman.
<P>
Antal röstande: 715
<P>
Blanka eller ogiltiga röstsedlar: 26
<P>
Avgivna röster: 689
<P>
Absolut majoritet för utnämning i första valomgången: 345
<P>
De avgivna rösterna fördelar sig på kandidaterna enligt följande:
<P>
Jens-Peter Bonde: 46 röster
<P>
Francis Wurtz: 48 röster
<P>
Monica Frassoni: 145 röster
<P>
Hans-Gert Poettering: 450 röster
<P>
Hans-Gert Poettering har fått absolut majoritet av de avgivna rösterna och utses därför till parlamentets talman.
<P>
(Parlamentet gav den nye talmannen stående ovationer.)
<P>
Herr Poettering! Jag gratulerar er till er utnämning. Jag vill be er ta över ordförandeskapet, som rättmätigt tillhör er.
<SPEAKER ID="060" NAME="Talmannen">
Min första uppgift måste vara att tacka parlamentets ålderspresident Giovanni Berlinguer för hans värdiga och utmärkta sätt att sköta valet. Han förtjänar vårt varma tack för det.
<P>
(Applåder)
<P>
Herr kommissionsordförande, mina damer och herrar! Jag vill uppriktigt tacka er alla för att ni gett mig den hedersamma, men också svåra och ansvarsfulla, uppgiften att leda Europaparlamentet. Jag kommer med all kraft att sträva efter att tjäna EU:s medborgare, demokratin och parlamentarismen. Jag vill spela min roll i byggandet av ett demokratiskt EU som är starkt och effektivt på hemmaplan och världen över. I mitt engagemang för detta kommer jag att låta mig ledas av principerna om mänsklig värdighet, efterlevnad av lagen och bekräftelse av solidariteten mellan EU:s folk. Till unionens medborgare vill jag säga att det bara är tillsammans som våra folk kan försvara våra värden och intressen i världen i stort.
<P>
(Applåder)
<P>
Det gläder mig att kunna säga att ordföranden för en institution som bidragit så mycket till försvaret av de europeiska värdena och kommer att fortsätta att göra det, en institution som vi vill ha ett gott samarbete med, är med oss i kammaren i dag. Jag talar om René van der Linden, ordförande för Europarådets parlamentariska församling, och jag hälsar honom varmt välkommen.
<P>
Jag föreslår att jag lägger fram mitt arbetsprogram för parlamentet tisdagen den 13 februari kl. 10.00, under förutsättning, givetvis, att gruppordförandena - som är personer med stor makt - samtycker till detta. Europaparlamentets talman är skyldig att rätta sig efter deras beslut. Jag kommer att bjuda in ordförandena för samtliga EU-institutioner och alla parlamentets tidigare talmän att närvara vid det tillfället.
<P>
Min avsikt med detta är att ge uttryck för den omständighet att vi, var vi än står politiskt och vilka övertygelser och ideal vi än styrs av, är bundna av den bestämda viljan att göra EU till en allt närmare union mellan folk, av det slag som beskrivs i fördraget, samtidigt som vi bevarar våra folks identitet.
<P>
Nu vill jag, på allas våra vägnar, tacka min företrädare Josep Borrell Fontelles för hans outtröttliga strävanden, och det gör jag av ett speciellt och personligt skäl. I min tidigare roll som gruppordförande hade jag nämligen ständiga diskussioner och givande förbindelser med honom, så jag vill framföra ett innerligt tack till Josep Borrell Fontelles.
<P>
(Applåder)
<P>
Nu ser jag fram emot att arbeta med er i min nya roll. Jag kommer att sträva efter att vara en rättvis och objektiv talman för parlamentet, och jag vill också be er att vara rättvisa och objektiva i er bedömning av hur jag sköter mitt arbete. Tack så mycket.
<P>
(Applåder)
<P>
Vi har nu en rad anföranden av gruppordförandena, och jag ger ordet till ordföranden för gruppen för Europeiska folkpartiet (kristdemokrater) och Europademokrater, Joseph Daul. Jag vill gratulera honom varmt till hans utnämning.
<SPEAKER ID="022" NAME="Joseph Daul" LANGUAGE="FR">
Herr talman, herr Poettering, herr kommissionsordförande! Jag vill för gruppen för Europeiska folkpartiet (kristdemokrater) och Europademokrater och dess 277 medlemmar gratulera er varmt till er utnämning till parlamentets talman. Europaparlamentet är européernas röst. Från och med nu är denna röst er.
<P>
Er utnämning är en stor stund för vår politiska grupp. Ni har varit ordförande för parlamentets främsta politiska kraft i åtta år, och vi vet att ni har alla de egenskaper som krävs för att fullgöra ert nya ansvar med stort mod, beslutsamhet, övertygelse och, framför allt, mänsklighet.
<P>
Jag vill tacka alla de parlamentsledamöter som varit villiga att ge er sitt förtroende. Jag är övertygad om att de inte kommer att ångra sitt beslut. Jag vill också framföra mina gratulationer till Jens-Peter Bonde, Monica Frassoni och Francis Wurtz och tala om för dem hur mycket jag uppskattade den höga nivå som deras kampanjer höll. Många nationella parlament skulle säkert vara förtjänta av sådana kampanjer.
<P>
(Applåder)
<P>
Europa är redan tacksamt för ert politiska och personliga engagemang för kontinentens återförening. Parlamentet och EU-institutionerna i allmänhet har redan vunnit på era insatser för att öka deras befogenheter. Vi vet att ni kommer att se till att er erfarenhet, era kunskaper och er övertygelse kommer alla Europaparlamentets ledamöter till godo. Vi vet att ni, i er egenskap av europeisk statsman, först och främst intresserar er för människor och är angelägen om att respektera deras värdighet och frihet.
<P>
Gratulerar! Jag önskar er all framgång och modet att nå den. Ni vet att ni kan räkna med ständigt stöd från gruppen för Europeiska folkpartiet (kristdemokrater) och Europademokrater.
<SPEAKER ID="023" NAME="Talmannen">
Jag har hört att det enligt de tidigare talmännens erfarenhet har varit den politiska familj de kommit från som haft de högsta förväntningarna på dem, och att det har varit det svåraste. Jag hoppas att det blir som ni beskrivit den här gången.
<SPEAKER ID="024" NAME="Martin Schulz">
för PSE-gruppen. - (DE) Herr talman, mina damer och herrar! Jag vill börja med att i likhet med föregående talare tacka Francis Wurtz, Jens-Peter Bonde och Monica Frassoni. Vi har haft ett värdigt val och en värdig debatt, som hela tiden har varit ärlig och vänskaplig i alla avseenden. Jag vill gratulera dessa tre till deras resultat och er, herr talman, till att ni valts att leda parlamentet.
<P>
Jag kan tala om för er att den socialdemokratiska gruppen i Europaparlamentet kommer att samarbeta lojalt med er i er egenskap av talman och att vi, på samma sätt, förväntar oss att talmannen utövar sitt ämbete på ett fullständigt neutralt sätt och är en ständigt tillförlitlig och lojal partner till vår grupp. Ingen som känner er kan tvivla det minsta på att ni kommer att göra detta, och det är därför med stor tillförsikt vi påbörjar de kommande två och ett halvt årens samarbete med er som nyvald talman för parlamentet. Vi hoppas att vi tillsammans kan bidra till att göra den europeiska integrationen framgångsrik.
<P>
Jag är en av dem som haft privilegiet att lära känna er rätt väl under de senaste åren, och jag tar mig därför friheten att lägga en personlig kommentar till de gratulationer jag framför på min grupps vägnar. Alla som känner er lite närmare personligen vet att er politiska hållning hänger nära samman med er personliga situation och det sätt ert liv har gestaltat sig på. Ni föddes i september 1945, och alla som känner er vet att er far dödades i mars 1945, under andra världskrigets sista dagar, och att ni aldrig själv fick träffa honom. Jag är övertygad om att era faderlösa barn- och ungdomsår var en lärorik erfarenhet som ledde er in i den europeiska politiken och arbetet med Europas återförening, och att det var denna erfarenhet - som bland tyskar ur er generation faktiskt är rätt vanlig - som gav er motivation att kämpa för den europeiska integrationen på det sätt som ni gjort.
<P>
Det är detta integrationsarbete, den viktiga roll ni haft i det, ert personliga engagemang för det och er livsbana som nu har fört er till ledningen för Europaparlamentet. Jag vill tillägga att jag är säker på att om vår nation, vårt folk, hade kunnat välja en annan väg än det faktiskt gjorde, om er far inte dödats i strid utan hade fått se vilken bana hans son, Hans-Gert Poettering, tog, skulle han definitivt ha varit stolt över sin son, precis som era söner i dag har all anledning att vara stolta över sin far. Bra gjort!
<P>
(Applåder)
<SPEAKER ID="025" NAME="Graham Watson">
för ALDE-gruppen. - (EN) Herr talman! Jag vill framföra mina varmaste gratulationer till att ni valts till talman för vårt parlament. Det är kulmen av en fantastisk parlamentarisk karriär som sträcker sig ända från de första direkta valen till Europaparlamentet.
<P>
Ni vet att min grupp motsatte sig sättet som ni och socialdemokraterna delade upp parlamentet mellan er under den här mandatperioden. Trots det tror jag att en majoritet av min grupp röstade på er med tanke på er erfarenhet, av beundran för ert politiska arbete här i parlamentet och av övertygelse om er kapacitet att bli en objektiv och rättvis talman.
<P>
Under de fem år som jag har haft nöjet att leda min grupp har jag uppskattat de samverkande relationer som vi har åtnjutit. Jag vet att detsamma kan sägas om min företrädare Pat Cox som bett mig framföra sina varmaste lyckönskningar till er i dag. Men som ni vet är skillnaden mellan en gloria och en snara bara 12 tum och vårt anseende hänger på vår förmåga att ständigt möta nya utmaningar. Jag hoppas att ni kommer att lyssna på parlamentets tilltagande rop efter reformer. Från att ha legat före våra medborgare i det fortsatta arbetet med den europeiska integrationen riskerar nu ledarna i våra medlemsstater att halka efter. Parlamentet har nu möjligheten att visa vägen och bygga det EU vi behöver för att kunna möta de nuvarande utmaningarna. Detta kräver ett parlament som är utformat och organiserat för att kunna möta utmaningen. Jag hoppas att vi kan arbeta tillsammans och tillsammans med er skapa ett sådant parlament under er period som talman, för vilken jag önskar er all lycka.
<P>
(Applåder)
<SPEAKER ID="026" NAME="Cristiana Muscardini">
för UEN-gruppen. - (IT) Herr talman, mina damer och herrar! Er utnämning i dag är en viktig händelse för vår grupp. Vi är faktiskt övertygade om att er utnämning, vid en tidpunkt när parlamentet företräder 27 länder, också ger ny kraft åt ett EU där man inte bara viskar om saker och ting och till ett parlament där tydligheten och öppenheten är sådan att grupperna och individerna räknas för vad de säger och gör - inte bara som siffror.
<P>
Vi står inför en del svåra och viktiga åtaganden: under mina fyra valperioder i Europaparlamentet har jag sett hur ni arbetar och jag är därför övertygad om att denna valperiod - andra hälften av denna valperiod - kommer att följa en väg som gör det möjligt för Europaparlamentet att sluta ägna sig åt så många obetydliga frågor och på allvar ägna sig åt vissa större utmaningar.
<P>
Jag tänker på alla de gånger vi har glömt bort Afrika, på vår tystnad när det gäller händelserna i Nigeria och på hur EU misstog sig i Somalia och stödde terroristerna i stället för den legitima regeringen.
<P>
Jag tänker på funktionella frågor, på de översättningar som vi behöver, eftersom vi - som ni helt riktigt har påpekat i dag - också måste skydda vår egen identitet och våra egna traditioner när vi talar med andra kulturer och utvecklas sida vid sida med dem. Det är i denna anda och med denna önskan som vi hoppas vända ett nytt, viktigt blad i dag, som ger oss möjlighet inte bara att andas liv i de institutionella reformer vi har nytta av utan också att komma närmare våra medborgare. Lycka till!
<SPEAKER ID="027" NAME="Daniel Cohn-Bendit">
för Verts/ALE-gruppen. - (DE) Herr talman, min käre Hans-Gert! Vem skulle ha trott att ni gillade Jimmy Cliff? You can get it if you really want! Ni har drömt så länge om att få ditt drömjobb, och jag vill gratulera er hjärtligt till att ni nu fått det. Bravo! Det var på tiden att ni fick bli talman, det erkänner vi.
<P>
I likhet med alla andra tvivlar vi inte ett ögonblick på att ni kommer att vara en oberoende talman. Det kommer att vara svårt ibland, t.ex. när ni ska företräda parlamentet och får lust att krama om en viss kvinnlig regeringschef. Sådant kan ni göra som gruppordförande, men inte nu. Nu när ni är parlamentets talman måste er kärlek till en regeringschef komma i andra hand efter det europeiska idealet. Vi får se hur det går. I morgon blir er första prövning.
<P>
(Skratt)
<P>
För det andra vill jag bara säga att ett parlaments oberoende illustreras av oberoendet hos dem som leder det. Jag hoppas att ni lyssnade mycket noga till min kollega Monica Frassonis anförande; i annat fall skickar vi er en kopia så ni kan läsa på inför ert arbetsprogram. I sitt anförande talade hon om vår förvaltnings oberoende. Alla här i kammaren måste tillsammans ta ställning och förhindra att parlamentet styrs av partiintressen. Vi vill att förvaltningen ska vara oberoende och inte politiserad, och det är något som ni, som vår oberoende talman, måste göra något åt.
<P>
Jag vill tillägga en sak: jag vet att debatten om Strasbourg är besvärlig. Den splittrar våra grupper i majoriteter och minoriteter som är för eller mot alla tänkbara ståndpunkter. Det vore passande att debattera detta här i kammaren, för vi skulle då kunna få en tydlig majoritet för en lösning med ett säte, två säten eller något annat. Jag tycker det är ovärdigt parlamentet att vi vägrar att debattera något som överallt annars är en levande fråga, så er andra uppgift är att göra parlamentet till en plats där frågor diskuteras.
<P>
(Applåder)
<P>
Så till er tredje uppgift. När det blir dags att debattera konstitutionen vill jag be er att konsekvent stå för ståndpunkten att detta är ett problem som bara kan lösas genom offentlig debatt - inte med regeringskonferenser. Det är parlamentet, och inte någon hemlighetsfull regeringskonferens, som är platsen för offentlig debatt. Det är er tredje och sista uppgift. Säg till er älskade förbundskansler, och till alla EU:s regeringschefer, att vi vill att debatten ska hållas här i parlamentet.
<P>
Gratulerar! Ha det så trevligt med oss - vi kommer att stödja er.
<P>
Vi gröna vill också gratulera Monica Frassoni till hennes enastående resultat.
<P>
(Applåder)
<SPEAKER ID="028" NAME="Talmannen">
Ni kan vara förvissade om att jag alltid lyssnar mycket, mycket noga på ledamöterna här i parlamentet.
<SPEAKER ID="029" NAME="Francis Wurtz">
för GUE/NGL-gruppen. - (FR) Herr talman! Jag vill innerligt gratulera er till att ha blivit vald till talman för Europaparlamentet. Oberoende av de överenskommelser som ingåtts mellan grupperna och de maktkamper som för närvarande pågår här i parlamentet, var det inte bara fullständigt legitimt utan också fullkomligt logiskt att ni blev vald.
<P>
Ni är nu talman för oss alla. Jag för min del tvivlar inte för ett ögonblick på er beslutsamhet, eller på att ni är lämplig att fylla denna roll, naturligtvis utan att ge upp era idéer eller ert engagemang. Ni har starka övertygelser som ofta har lett till oenighet mellan oss. Men ni har också en etik som gör er förtjänt av verklig respekt, och ett engagemang för mångfald som gör ett konstruktivt samarbete möjligt. Därför tror vi på er.
<P>
Herr talman! Jag önskar er lycka till med den utmanande men roliga uppgift som ligger framför er.
<P>
(Applåder)
<SPEAKER ID="030" NAME="Talmannen">
Vi har suttit tillsammans i parlamentet sedan 1979, och under den tiden har ett stort förtroende vuxit fram mellan oss.
<SPEAKER ID="031" NAME="Jens-Peter Bonde">
för IND/DEM-gruppen. - (EN) Herr talman! Jag vill gratulera er och tacka alla ledamöter och frivilliga som såg till att vi fick en valkampanj.
<P>
Er utnämning kom inte som någon stor överraskning eftersom vi vetat vad resultatet skulle bli ända sedan 2004, men vi har undvikit en kröning och vi har haft en debatt. Ni är nu vald till talman för Europaparlamentet. Ni är nu alla ledamöters talman. Ni är även min talman och känner till mina reformönskningar: ett enda säte, förbättrad organisation av omröstningar, förbättrad lagstiftning, rättvis utnämning av föredragande och tjänster, rena fasader i Strasbourg, rättvis representation utomlands, oberoende personal och en rättvis talman.
<P>
(DE) Min bäste Hans-Gert, jag har nu känt er i 27 år, och ni har varit en bra kollega. Ni har de bästa kvalifikationer för att bli en enastående talman, och jag hoppas att ni har viljan och modet att bli det. Jag vill gratulera er till att ha blivit vald och önskar er lycka till under det kommande året.
<SPEAKER ID="033" NAME="Bruno Gollnisch" LANGUAGE="FR">
Herr talman! Gruppen Identitet, tradition och suveränitet vill naturligtvis gratulera er. Vi vill gratulera er som person, till er hövlighet och era andra personliga egenskaper, och också därför att vi tror att ni kan leda parlamentet på ett opartiskt sätt.
<P>
Visserligen är det ganska beklagansvärt att valet av er - även om ni förstås fullständigt förtjänade att bli vald, eftersom ni har varit ledare för den största gruppen i parlamentet - skedde genom en kompromiss mellan de två största grupperna, som, vilket jag hade tillfälle att säga i går, ses som rivaler av väljarna, men som alltför ofta för vår smak är eniga om hur parlamentet ska ledas och hur EU:s framtid ska se ut.
<P>
Vi förlitar oss på att ni kommer att garantera att parlamentsledamöternas rättigheter, som måste vara lika för alla, respekteras. Den parlamentariska immuniteten för en parlamentsledamot som angrips när han utövar sin yttrandefrihet måste skyddas på samma sätt oavsett om han tillhör den dominerande politiska riktningen eller en minoritet. Arbetsordningen får inte ändras bara för att bestämmelserna i fråga har gynnat en minoritetsgrupp.
<P>
Jag tar mig friheten att berätta något som hände nu på morgonen. Jag lyssnade när sammanträdets ordförande - vår äldste ledamot, Giovanni Berlinguer - talade, och sedan mycket snabbt avslutade med att säga att han i egenskap av ålderspresident inte kunde hålla ett anförande, eftersom arbetsordningen förbjuder det. Arbetsordningen förbjuder faktiskt det, efter en ändring som berövade ålderspresidenten möjligheten att yttra sig när han är överens med oss. Den person som orsakade denna ändring var Claude Autant-Lara, Frankrikes största filmskapare. Det var efter hans anförande, som visserligen var kontroversiellt, som bestämmelsen i arbetsordningen ändrades. Det är olyckligt att en sådan struntsak skulle beröva oss möjligheten att lyssna till det anförande som Otto von Habsburg kunde ha hållit, eller det anförande som ålderspresident Giovanni Berlinguer kunde ha hållit nu på morgonen, även om vi inte alls har samma politiska åsikter.
<P>
Slutligen förlitar vi oss på att ni kommer att försvara oss och kämpa för våra rättigheter och vår värdighet som parlamentsledamöter. Er föregångare, Pat Cox, klarade av att göra det till exempel när Martin Schulz angreps av rådets då sittande ordförande. I går hörde jag några uttalanden om min grupp - som gjordes av till exempel kommissionsledamot Margot Wallström - som var fullständigt olämpliga. Hon är en tjänsteman och bör påminnas om att det är parlamentet som utövar tillsyn över kommissionen och inte tvärtom. Alla parlamentsledamöter är fullvärdiga ledamöter av parlamentet. Att sätta vissa parlamentsledamöter i karantän vore att uppmana till en diskrimineringspolitik mot dem som har röstat på dem, och vi räknar särskilt med er när det gäller att motarbeta en tendens som kan vara ett uttryck för ett olyckligt närmande mot totalitarism.
<P>
(Applåder)
<SPEAKER ID="034" NAME="Irena Belohorská" AFFILIATION="NI">
(SK) Också jag vill framföra mina varmaste och innerligaste gratulationer till att ni har blivit vald. Jag önskar er lycka till i denna roll och ett stort tålamod i beslutsfattandet.
<P>
Jag vill be er om en sak som inte har nämnts av de föregående talarna, eftersom de alla kommer från de femton gamla medlemsstaterna. Jag vill be er att komma ihåg att EU i dag består av 27 medlemsstater, och jag vill också be er att respektera och försöka stödja tjänstemännen från de tolv nya medlemsstaterna, vilkas parlamentsledamöter också har valts i hopp om att deras röster ska göra sig hörda här. När det gäller de grupplösa parlamentsledamöterna vill jag be er att sätta stopp för den diskriminering som de har utsatts för.
<P>
Jag önskar er allt gott i er nya roll - jag håller tummarna för er.
<SPEAKER ID="035" NAME="José Manuel Barroso">
kommissionens ordförande. (EN) Herr talman! Jag vill på mina och hela kommissionens vägnar framföra mina mest uppriktiga gratulationer. Det gläder mig oerhört att se er som talman för Europaparlamentet.
<P>
I dag har Europaparlamentet utsett en ny ledare vars kvaliteter som person och politiker på ett unikt sätt lämpar sig för denna högt uppsatta tjänst. Jag vet att talmannen är en person med politiska visioner och integritet, kvaliteter som kommer att behövas för detta mycket utmanande arbete.
<P>
I åtta år var ni, herr talman, ledare för er grupp och eftersträvade er vision om ett politiskt Europa som den enda garantin för ett fredligt och välmående Europa. Er hängivelse till kärnvärden som rättvisa, mänskliga rättigheter och människans värdighet har under så många år kännetecknat ert arbete.
<P>
Jag vill belysa att ni är rättvis mot alla, från ert krav på att alla i parlamentet ska behandlas lika, till er åsikt att inget land är större än något annat inom EU. Vi har alla uppskattat er uppriktighet och öppenhet. Man kan vara säker på att Hans-Gert Poettering hedrar och respekterar en avtalad överenskommelse. Hans erfarenhet som en av de ledamöter inom parlamentet som tjänstgjort längst kommer att vara av enorm betydelse för oss alla. Ingen känner bättre till parlamentet och dess tillvägagångssätt än talmannen.
<P>
Herr talman! Ni har alltid tjänat Europaparlamentet på ett förträffligt sätt, som en ivrig beskyddare av Europas och dess medborgares intressen, och på så sätt ökat parlamentets ställning.
<P>
Herr talman! Låt mig belysa vilket ansvarsområde som jag tror kommer att vara av speciell betydelse under ert mandat. Ni är den första valda talmannen efter den senaste stora utvidgningen av EU. Ni tillträder direkt efter det att den femte utvidgningen av EU genomförts med Bulgariens och Rumäniens inträde. Detta är anledningen till varför det är ett historiskt ögonblick, den första talmannen som valts av parlamentet och som företräder medborgarna i 27 länder. Inget annat parlament i världen kan jämföras med detta.
<P>
Jag vill göra en personlig kommentar. I går var jag i Ljubljana i Slovenien tillsammans med rådets nuvarande ordförande förbundskansler Angela Merkel samt flera kolleger från rådet, och jag blev verkligen rörd över entusiasmen hos de slovenska medborgarna som nu blivit medlemmar i euroområdet. Jag blev också rörd över den entusiasm och dynamik som de nya medlemsstaterna tillför vår union. Detta är anledningen till varför jag anser att vår gemensamma uppgift är att ena hela Europa, utan första och andra klassens länder och första och andra klassens medborgare. Ni kan räkna med vårt samarbete för att genomföra uppgiften.
<P>
Jag har inga råd att ge er eftersom ni har deltagit i den europeiska politiken längre än jag. Även om ni ser yngre ut är ni inte så ung!
<P>
(Skratt)
<P>
Låt mig likväl använda mig av min erfarenhet som ordförande för en annan EU-institution, Europeiska kommissionen, för att ge en personlig kommentar: dagens union kräver mer än någonsin en känsla av medverkan bland alla EU:s institutioner. Unionen är mycket mer komplex än tidigare och det tar tid och tålamod att hitta den samstämmighet som krävs. Ibland är det svårt, ibland är det kontroversiellt och till och med smärtsamt, men vi behöver mer än någonsin känslan av medverkan.
<P>
Inga EU-institutioner kan bygga sin prestige och ställning på någon annan institutions bekostnad. Det ligger i alla EU-institutionernas gemensamma intresse att stärka varandra för det europeiska projektet. Detta gäller framför allt relationen mellan parlamentet och kommissionen, eftersom vi vet att arbetet med att öka och fördjupa den europeiska integrationen enbart fortskridit när det funnits en känsla av medverkan mellan våra institutioner.
<P>
Därför efterlyser jag en stor koalition för alla de som står för Europa och dess värden, givetvis tillsammans med några till vänster, några till höger och några i mitten vars ideologiska olikheter bidrar till Europas ymnighet som politiskt system, men som också kan se förbi de ideologiska skillnaderna och vara del i vad jag anser är vårt gemensamma mål: ett starkt och enat Europa för fred, demokrati och mänskliga rättigheter.
<P>
(Applåder)
<SPEAKER ID="036" NAME="Talmannen">
Herr kommissionsordförande! Tack för era anmärkningar. Ni kan alltid räkna med parlamentets talman och hela parlamentet som en rättvis partner. Vi har olika roller att spela men vi delar samma ambition: att ena Europa så att vi kan försvara våra värderingar och intressen.
<P>
Flera ledamöter har i sina anföranden hänvisat till den jämlika ställning som både större och mindre medlemsstater i EU åtnjuter. På torsdag eftermiddag, på vägen hem från Strasbourg till Osnabrück i Niedersachsen, kommer jag att för första gången besöka Luxemburg, för att på så sätt betona jämlikheten mellan alla medlemsstater, och också för att framhäva Luxemburgs stora engagemang för EU. Folket i Luxemburg, landets medborgare, har sagt ja till konstitutionsfördraget, och vi får aldrig glömma bort de länder som har gjort detta. Nu måste vi övertyga de länder som ännu inte har beslutat sig och de som har sagt nej. Det är den uppgift som vi alla gemensamt nu har framför oss.
