<CHAPTER ID="002">
Meddelande från talmannen
<SPEAKER ID="006" NAME="Talmannen">
Först och främst har jag viktig information att läsa upp. Den 2 december mottog jag ett meddelande från kommissionen, som riktade sig till Europaparlamentet och rådet, om följderna av Lissabonfördragets ikraftträdande för pågående interinstitutionella beslutsprocesser. I kraft av detta meddelande anser parlamentet i egenskap av institution att alla de förslag som finns förtecknade i meddelandet, för vilka parlamentet fått behörighet genom Lissabonfördraget, har lagts fram på nytt för parlamentet. Parlamentet har också noterat att Europeiska kommissionen har dragit tillbaka vissa förslag genom detta meddelande.
<P>
När det gäller lagstiftningsförslag som ännu inte hade behandlats den 1 december 2009, det datum då Lissabonfördraget trädde i kraft, har kommissionens ordförande bett de parlamentsutskott för vilka förslag enligt sammanträdesprotokoll redan har lagts fram under den nuvarande mandatperioden att kontrollera de rättsliga grunder och ändrade tillvägagångssätt som kommissionen föreslagit, samt alla eventuella andra ändringar som ska göras, mot bakgrund av bestämmelserna i Lissabonfördraget, och att besluta om man kommer att fastslå att ståndpunkter som redan antagits i ett samrådsförfarande befinner sig i första behandlingen i det ordinarie lagstiftningsförfarandet eller ska betraktas som antagna.
<P>
Parlamentet har alltid rätt att kräva att kommissionen lägger fram ett nytt förslag. När det gäller förslag som parlamentet inte har rådfrågats om före Lissabonfördragets ikraftträdande faller det på kommissionen att lägga fram nya förslag inom ramen för det ordinarie lagstiftningsförfarandet eller annat lämpligt förfarande.
<P>
Meddelandet handlar om den närmaste tidens lagstiftningsarbete - och om ömsesidiga förbindelser mellan Europeiska kommissionen och Europaparlamentet inom lagstiftningsprocessen. Vi befinner oss som ni vet i en övergångsperiod - vi går över från Nicefördraget till Lissabonfördraget, och samtidigt inleds en ny mandatperiod. Den nya kommissionen har fortfarande inte godkänts. Allt detta innebär ett ganska krävande arbete som måste utföras i enlighet med lagen, i samarbete mellan kommissionen och parlamentet, och detta är meddelandets innehåll.
