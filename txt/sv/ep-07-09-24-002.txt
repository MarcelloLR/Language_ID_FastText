<CHAPTER ID="002">
Uttalanden av talmannen
<SPEAKER ID="006" NAME="Talmannen -">
Mina damer och herrar! Vi har till vår stora sorg fått beskedet att vår förre kollega Nicholas Bethell, som var ledamot i Europaparlamentet mellan 1975 och 1994, och senare mellan 1999 och 2003, har avlidit. Lord Bethell avled den 8 september i en ålder av 69 år, efter en lång kamp mot Parkinsons sjukdom. Under sin långa tid som parlamentsledamot visades sig Lord Bethell vara en enastående vice ordförande för det som då var utskottet för politik. Han var energisk, arbetade med många olika frågor, och författade även många betänkanden, exempelvis om liberalisering av luftfarten, Cyperns medlemskap och införandet av Sacharovpriset. Det senare har genom åren gett moraliskt stöd åt många människor i deras kamp mot förtryck världen över.
<P>
Låt mig säga några få saker angående detta. Med sin goda kunskap i ryska i bagaget besökte Lord Bethell - trots att det innebar en stor personlig risk - Sovjetunionen flera gånger. Han blev vän med flera av de mest tongivande dissidenterna, exempelvis Alexander Solsjenitsyn, Andrei Sacharov, Anatolij Sjtjaranskij och Alexander Ginsburg. Lord Bethell diskuterade med dem, intervjuade dem och kämpade för att de av dem som satt i fängelse skulle friges. Han kämpade även för nationers frihet och för rättvisa. Lord Bethell översatte två böcker av Alexander Solsjenitsyn till engelska, och bjöd flera gånger in Anatolij Sjtjaranskij och Elena Bonner, Sacharovs änka, till Europaparlamentet.
<P>
Lord Bethell var en kollega och en vän som handlade i enlighet med sina övertygelser och som var en förebild. Vi kommer att minnas honom med tacksamhet.
<P>
Mina damer och herrar! Jag har just fått höra att två spanska soldater har dödats av en mina i Afghanistan. Andra soldater - också de spanska - har skadats allvarligt. Jag föreslår att vi håller en tyst minut till minne av Lord Bethell och alla som blivit offer för terrorism.
<P>
(Parlamentet höll stående en tyst minut.)
<P>
Tack!
<P>
Mina damer och herrar! Vi har uppmärksammat demonstrationerna för demokrati och frihet i Burma/Myanmar. Jag är övertygad om att jag, å allas våra vägnar, kan uttrycka vår solidaritet och sympati. Särskilt gäller detta för Aung San Suu Kyi, som mottagit Europeiska parlamentets Sacharovpris, och som har varit i husarrest under många år. Europaparlamentet hoppas att den tiden ska komma när vi får ta emot Aung San Suu Kyi här i Europaparlamentet, och vi uppmanar myndigheterna i Myanmar att omedelbart släppa alla frihetsberövade och ge dem rätt att fritt kunna demonstrera.
<P>
(Applåder)
