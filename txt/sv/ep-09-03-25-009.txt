<CHAPTER ID="009">
Den halvårsvisa utvärderingen av dialogen EU-Vitryssland (debatt)
<SPEAKER ID="351" NAME="Talmannen">
- Nästa punkt är rådets och kommissionens uttalanden om den halvårsvisa utvärderingen av dialogen EU-Vitryssland.
<SPEAKER ID="352" NAME="Alexandr Vondra">
rådets ordförande - (EN) Herr talman! Jag är tacksam mot ledamöterna här i parlamentet för detta tillfälle att få ge en uppdatering om utvecklingen i Vitryssland och särskilt att få rapportera om resultatet av förra måndagens diskussion om denna fråga i rådet.
<P>
Som många av er torde vara medvetna om har vi kunnat se flera exempel på positiv utveckling i Vitryssland, efter rådets beslut i oktober i fjol om att tillfälligt och delvis skjuta upp tillämpningen av förteckningen över personer som omfattas av viseringsförbud. Jag skulle särskilt vilja peka på registreringen av rörelsen ”For Freedom” och av Centre for Chernobyl Initiatives, tryckning och distribution av oberoende tidningar som Narodnaya Volya och Nasha Niva, rundabordskonferensen om regleringen av Internet med OSSE:s företrädare för mediefrihet, de pågående expertsamråden med OSSE/ODIHR om att förbättra vallagstiftningen och inrätta rådgivande råd, däribland ett om mänskliga rättighetsfrågor, som för samman företrädare för det civila samhället och t.o.m. för oppositionen.
<P>
Dessa åtgärder, som kanske kan förefalla av mindre betydelse för somliga, är ändå betydelsefulla i vitryska sammanhang. Detta har bekräftats av några företrädare för det civila samhället i Vitryssland.
<P>
Emellertid har det också inträffat händelser som ger anledning till oro från vår sida. Den viktiga icke-statliga organisationen för mänskliga rättigheter, Viasna, har nekats registrering, det finns problem med ackrediteringen av vissa oberoende medier och kortfristiga frihetsberövanden fortsätter även om det förekommer färre trakasserier mot det civila samhället och oppositionsaktivister än tidigare. Vi granskar för närvarande noggrant de klagomål som oppositionen framför om ”tvångsrekrytering” till armén.
<P>
Vi kan därför inte neka till att bilden är blandad. Ändå är vi övertygade om att det finns behov av att fortsätta med en engagemangspolitik och att stödja den positiva utvecklingen. Det bör vara inriktningen i våra förbindelser med Vitryssland. Vi måste tänka på våra mer vittomfattande strategiska intressen i området och också effekten av den ekonomiska krisen när vi överväger vår framtida politiska inriktning.
<P>
Det var dessa överväganden som låg bakom vårt beslut den 16 mars. Detta beslut slår fast att man uppskjuter tillämpningen av reserestriktionerna för vissa tjänstemän i Vitryssland i nio månader samtidigt som man utsträcker de restriktiva åtgärderna i ett år.
<P>
Den genomgripande översyn som förutses vid slutet av denna niomånadersperiod kommer att koncentreras till de fem områden som fastställts i rådets beslut av oktober 2008. Det handlar om valreformer och andra konkreta åtgärder som syftar till respekt för demokratiska värden, rättsstatsprincipen, mänskliga rättigheter och grundläggande friheter, däribland yttrande- och pressfrihet och mötes- och föreningsfrihet.
<P>
Vi är fast övertygade om att fortsättningen av uppskovet som vi kom överens om i förra veckan kommer att göra det möjligt för oss att fullfölja våra politiska mål. Det kommer att ge oss tillfälle att fortsättningsvis ta upp utveckling som bekymrar oss på området för mänskliga rättigheter med våra vitryska partner. Inledningen av dialogen om mänskliga rättigheter i nästa månad blir särskilt viktig.
<P>
Sedan förbudet mot bilaterala politiska kontakter hävts har flera besök på hög nivå ägt rum, inbegripet en ministertrojka i slutet av januari. Syftet med dessa olika kontakter har varit att stödja Vitryssland och att skapa förståelse för skillnaderna i förväntningar. Vi hoppas att dialogen fortsätter under de kommande månaderna.
<P>
Vi är övertygade om att vi måste vara konstruktiva gentemot Minsk. Vi förblir realistiska och förväntar oss inga dramatiska förändringar. Förändring tar tid och det ligger i vårt gemensamma intresse att ta varje tillfälle i akt att stödja en fortsatt positiv utveckling.
<P>
Det är viktigt att vår engagemangspolitik öppet har stötts av företrädare för det civila samhället i Vitryssland, som nyligen deltog i en mycket nyttig diskussion med ledamöter av detta parlament. Vi upprätthåller också regelbundna kontakter med företrädare för det vitryska civila samhället och vi ämnar fortsätta både denna dialog och vårt stöd för det civila samhället och Vitrysslands oberoende medier.
<P>
Till sist vill jag avsluta med några ord om det östliga partnerskapet, som godkändes i förra veckan av rådet och kommer att starta vid ett toppmöte i maj. Vitryssland är ett av de sex länderna i det östliga partnerskapet. Vi är fast övertygade om att Vitryssland bör vara med i detta nya initiativ redan från början. Men hur långt dess deltagande på det bilaterala spåret kan sträcka sig är beroende av flera faktorer, särskilt av framsteg på något av de områden som jag just hänvisade till.
<P>
Jag är tacksam för det offentliga stöd som parlamentet har gett rådets resultat förra måndagen. Säkert kommer den genomgripande översynen som ska företas om nio månader att vara mycket viktig för alla kommande beslut och kommer att få en betydande inverkan mer generellt på våra framtida förbindelser med Vitryssland. Rådet är mycket redo att fortsätta hålla parlamentet informerat om utvecklingen och välkomnar tillfället för er att fortsätta bidra till denna debatt.
<SPEAKER ID="353" NAME="Benita Ferrero-Waldner">
ledamot av kommissionen. - (FR) Herr talman! Vitryssland står vid en skiljeväg.
<P>
Vi befinner oss nu i efterdyningarna av ett rådsbeslut som bekräftar ett tillfälligt uppskov med viseringsförbudet till slutet av året och inför ett antagandet av en parlamentsresolution. Det är tid för en första översyn av vår politik visavi Vitryssland efter sex månaders uppskjutna sanktioner - sedan oktober 2008 - och att fundera över vad som väntar de kommande nio månaderna.
<P>
Personligen är jag övertygad om att det beslut om att skjuta upp sanktionerna som togs av EU i oktober i fjol var riktigt, och att uppskovet har faktiskt gett upphov till en positiv utveckling.
<P>
Vitryssland har vidtagit åtgärder som otvivelaktigt rör sig i riktning mot mer demokrati. Jag tänker särskilt på att två oberoende tidningar har återkommit till tidningsstånden, att även Alexander Milinkevichs organisation till sist har legaliserats, på samarbetet med OSSE/ODIHR om vallagen och på de olika kongresser som oppositionspartierna eller icke-statliga organisationerna - som Polska föreningen i Vitryssland - har kunnat anordna. Visserligen är dessa framsteg begränsade och otillräckliga, men de har heller aldrig genomförts tidigare och generellt sett kan vi fortfarande dra slutsatsen att framsteg har gjorts.
<P>
Därför har denna blandade översyn fått ett blandat mottagande från EU med det väl avvägda beslut som togs under det sista rådsmötet. Att skjuta upp sanktionerna en längre tid gör det möjligt för oss att upprätthålla en dialog, precis som det civila samhället självt uttryckligen bad oss göra vid det forum som hölls i parlamentet och så sent som den 4 mars.
<P>
Samtidigt står verktyget fortfarande till vårt förfogande eftersom sanktionerna kan återinföras vid slutet av året om vi anser att de framsteg som då gjorts är otillräckliga, och vi tänker fortsätta vår undersökning genom att ägna fortsatt uppmärksamhet åt situationen på ort och ställe när det gäller om framsteg har skett på de fem nyckelområden som fastställdes i rådets beslut av oktober i fjol. Dessutom spelar kommissionen en aktiv roll i att analysera situationen lokalt tack vare vår delegation i Minsk.
<P>
Mina damer och herrar! Jag välkomnar parlamentets initiativ att sända en delegation av ledamöter från urrikesutskottet och parlamentets delegation för förbindelserna med Vitryssland till Minsk. De åker om tio dagar för att träffa myndigheterna och de olika partierna och få en uppfattning om situationen på ort och ställe.
<P>
Jag skickar också samtidigt min direktör med ansvar för denna region, och han kommer med all säkerhet att nära samarbeta med parlamentsdelegationen. Att inleda en ny dialog om mänskliga rättigheter med Vitryssland är ytterligare ett avsevärt framsteg som gör att vi kommer att kunna strukturera våra krav bättre och göra diskussionerna mer djupgående.
<P>
Den första sessionen av denna dialog bör äga rum i Minsk om några dagar och EU kommer att ta upp alla frågor på dagordningen. Vi ska träffa medlemmar av det civila samhället före och efter denna dialog för att dra nytta av deras sakkunskap.
<P>
Att utveckla våra förbindelser med denna grannstat som ligger i hjärtat av Europa kräver att vi tar oss tid att fundera över ett gensvar, också på lång sikt, på de framsteg som gjorts av Vitryssland; ett gensvar som gör att vi kan föra Vitryssland närmare vår europeiska familj och dess värderingar. Som rådets tjänstgörande ordförande sa var det i realiteten i den avsikten som rådet fattade sitt beslut förra fredagen att anta Vitryssland till det östliga partnerskapet och mer uttryckligen till dess multilaterala del, plattformerna. Detta partnerskap kommer att ge Vitryssland tillfälle att utveckla nytt stöd och utbyta nätverkskontakter med alla sina grannar, också på det vitryska civilsamhällets vägnar, som vill få slut på sin isolering och delta i forumet om det civila samhället.
<P>
När det gäller Vitrysslands deltagande i den bilaterala delen av det östliga partnerskapet är texten i kommissionens förslag entydig: utvecklingen av de bilaterala förbindelserna mellan EU och Vitryssland är och kommer att förbli beroende av utvecklingen av den politiska situationen i landet.
<P>
Slutligen är jag personligen för ekonomiska stödåtgärder för Vitryssland mot bakgrund av den finansiella och ekonomiska krisen som allvarligt påverkar alla våra grannar i öster. Ett viktigt första steg har tagits av Internationella valutafonden, med aktivt stöd av dess europeiska medlemmar, och det var att ge ett lån på 2 miljarder amerikanska dollar för att åtgärda de omedelbara effekterna av krisen, och med det menar jag att få slut på betalningsbalansen. Det andra steget bör ge Vitryssland möjlighet att få tillträde till Europeiska investeringsbankens lån och till mer substantiella lån från Europeiska banken för återuppbyggnad och utveckling för att finansiera projekt som är knutna till transeuropeiska nätverk, samtidigt som de också bidrar till att diversifiera landets ekonomiska förbindelser.
<P>
Samtidigt förstärker kommissionen för närvarande sina tekniska dialoger inom sektorer av gemensamt intresse, som energi, transport, tull, standarder, och mer långsiktigt, ekonomi.
<P>
Avslutningsvis kommer parlamentet nästa vecka att anta en resolution om Vitryssland för att förstärka dessa dialoger och kommissionen kommer verkligen att ägna mycket noggrann uppmärksamhet åt era rekommendationer. Jag för min del hoppas uppriktigt att vi fortsätter vårt nära samarbete under kommande månader i vår bedömning av situationen och i vår dialog med Vitryssland, dess myndigheter och dess civilsamhälle och jag hoppas att detta första steg leder till ett djupt ömsesidigt engagemang grundat på konkreta framsteg.
<SPEAKER ID="354" NAME="Charles Tannock">
för PPE-DE-gruppen. - (EN) Herr talman! EU:s förbindelser med Vitryssland drivs just nu av pragmatiska överväganden på båda sidor. Åratal av isoleringspolitik har inte lett någonstans, vilket rådet nu något senkommet har insett. Det har förvisso inte åstadkommit något för att få Europas siste oåtkomlige diktator, president Alexandr Lukasjenko, att släppa greppet om makten.
<P>
För två veckor sedan hade jag privilegiet att här i Strasbourg träffa två framstående dissidenter från Vitryssland för att diskutera den politiska utvecklingen i deras land. En av dem, Alexandr Kazulin, hade nyligen frigetts som politisk fånge, vilket är ett av skälen till att EU har börjat betrakta Lukasjenko i en mer gynnsam dager.
<P>
Men politiskt förtryck är fortfarande ett allvarligt problem i Vitryssland. Det är därför en öppen fråga om denna påtagliga islossning i förbindelserna mellan EU och Vitryssland kommer att leda någonvart, eftersom Lukasjenko mycket väl kan gå Rysslands ärenden när han lutar mer mot EU. Men det är bättre än att hålla fast vid den misslyckade bojkottpolitiken från förra årtiondet.
<P>
Det är mycket viktigt att rådet håller fast vid en strategi av både morot och piska gentemot Vitryssland: om Lukasjenko erbjuds tydliga incitament till inhemska politiska reformer kan han mycket väl ge ett gynnsamt svar. Men på samma sätt behöver han få veta att han inte kan fortsätta som förut och att alla tecken på ökat auktoritärt styre och förtryck kommer att leda till att närmandet upphör och att EU:s stöd för Vitrysslands medlemskapsambitioner i Världshandelsorganisationen minskar. Att på detta stadium inbjuda Lukasjenko till toppmötet i maj i Prag för att lansera det östliga partnerskapet, som Vitryssland hör till, skulle kunna vara att gå för långt enligt min åsikt. Vi behöver koppla närmare förbindelser till konkreta utfästelser från regimens sida att ändra sitt beteende.
<P>
Vi måste också övertyga Vitryssland om att ett erkännande av de georgiska regionerna Abchazien och Sydossetien som självständiga stater - vilket för närvarande endast Ryssland har gjort - är occeptabelt. Jag tror att Vitryssland nu söker distansera sig från rysk kontroll och vi måste dra fördel av denna möjlighet till en öppning. Utan tvekan kräver stöd av en riktig förändring i Vitryssland tålamod och engagemang från EU:s sida, men belöningen - Vitryssland tillbaka i den europeiska kretsen av nationer - är väl värd att att sträva efter.
<SPEAKER ID="355" NAME="Jan Marinus Wiersma">
för PSE-gruppen. - (NL) Herr talman! Vi gläder oss också över att kunna stödja fortsatt EU-politik för att få till stånd en dialog och ett närmare samarbete med den vitryska regimen. Vi har redan arbetat på detta i fem eller sex månder nu och vi behöver se om huruvida det som EU syftar till också visar sig fruktbart under den kommande tiden. Det förändrar inte det faktum att vi kommer att fortsätta att tvivla på avsikterna hos en regering som inte är känd för att vara demokratisk. Jag har personligen haft äran att ha kontakt med regimen vid ett flertal tillfällen och, tro mig, Alexandr Lukasjenko har inte blivit demokrat över en natt.
<P>
Att han vill ha mer kontakt med EU har att göra med andra faktorer, men det faktum att han vill det är något som vi kan utnyttja för att sätta press på honom att röra sig ytterligare längs den linje som han nu gett sig in på genom att vidta flera positiva åtgärder på området för mänskliga rättigheter. I likhet med Charles Tannock anser jag att det fortfarande är för tidigt att spekulera om huruvida han bör belönas med ett östligt partnerskap. En verklig dialog om mänskliga rättigheter måste fortfarande komma igång och kränkningar av mänskliga rättigheter äger fortfarande rum.
<P>
När det gäller dialog om mänskliga rättigheter anser vi att oppositionen måste få spela en fullfjädrad roll. Vi har stött oppositionen på alla sätt under senare år, bland annat genom att tilldela den två Sakharovpriser. Minsk anser att det inte är acceptabelt att stödja oppositionen på detta sätt. Det finns emellertid prejudikat: under sex eller sju år var jag personligen inblandad i ett försök, tillsammans med organisationen för säkerhet och samarbete i Europa (OSSE) och rådet för att få till stånd en dialog som omfattade Vitrysslands regering och den dåvarande oppositionen. Försöket misslyckades men det innebär ett prejudikat för en sådan samling.
<P>
Den europeiska politik som vi vill ha måste tydligt bidra till större frihet och öppenhet. De saker som vi tycker är viktiga nämns också i den resolution som nu läggs fram. Om man når framsteg i dessa frågor under de närmaste månaderna anser vi att ytterligare EU-restriktioner kan upphävas.
<P>
Det är ytterligare några saker som jag skulle vilja tillägga. För det första anser vi att kommissionen också behöver ta med i beräkningen att det finns så liten kunskap om EU i Vitryssland och att en satellit-TV-station inte kommer att ändra på det. Mer måste göras från landet självt och i landet självt. För det andra yrkar jag på att myndigheterna i Minsk ska tillfrågas om det inte äntligen är tid att upphäva alla restriktioner på resor för barnen från Tjernobyl.
<P>
Min sista kommentar ligger på ett något mer personligt plan. Den nya situationen har åtminstone medfört en sak och det är att jag för första gången på sex-sju år har fått visum som gör att jag och en delegation från parlamentet kan åka till Vitryssland på några veckor, ett tillfälle som jag tacksamt kommer att utnyttja.
<SPEAKER ID="356" NAME="Janusz Onyszkiewicz" LANGUAGE="PL">
När vi hävde sanktionerna mot Vitryssland hoppades vi att processen med att mildra systemet skulle gå lite längre. Det har emellertid visat sig att så inte har skett. De som redan har yttrat sig i dag har nämnt detta, men jag skulle vilja erinra om att inga andra politiska partier har registrerats, att hotet att upphäva registreringen av partier som redan finns inte har återkallats, att tidningar som kunde ha fått distributionsrätt inte har fått den rätten och att webb-baserade attacker på webbplatser, som Radio Free Europe, har förnyats. Dessutom beslöt sig president Lukasjenko för att lämna Minsk och därför kunde inte Benita Ferrero-Waldners besök inledas. Jag uppfattar detta som en ovänlig gest och det visar att han inte heller respekterar och inte förstår den betydelse som kontakter med EU har.
<P>
Visserligen har president Lukasjenko inte erkänt Abchazien och Ossetien, men han har besökt Abchazien och det förefaller som om det finns ett nära ekonomiskt samarbete mellan dessa båda partner - jag säger inte stater eftersom för oss är Abchazien naturligtvis ingen stat. När det gäller oppositionen kallar president Lukasjenko den för en ”femte kolonn” och vi märker ingen som helst beredvillighet från hans sida att erkänna den som ett viktigt inslag i den politiska oppositionen som fallet är i alla länder.
<P>
Jag anser emellertid att vi i detta sammanhang bör upprätthålla någon slags dialog. Jag håller med om vad Charles Tannock sa att president Lukasjenko inte bör vara närvarande i Prag. Det vore helt klart att gå för långt, men vi bör på ett meningsfullt och mer effektivt sätt använda oss av ett annat instrument som vi förfogar över, nämligen ett ekonomiskt instrument i form av finansiering av demokratisk och ekonomisk utveckling. I samband med det skulle jag vilja ställa en fråga - inte vilka summor som tilldelades utan vilka summor som förbrukades på stöd för demokrati i Vitryssland i fjol och år 2007, stöd för radio inte inräknat?
<SPEAKER ID="357" NAME="Konrad Szymański" LANGUAGE="PL">
Fru kommissionsledamot! Försöket med att upphäva sanktionerna mot Vitryssland måste fortsätta så att vi kan pröva varje möjlighet till dialog med det landet. De vitryska myndigheterna måste emellertid vara medvetna om att den tid som anslagits för detta försök är begränsad och att vi inte tänker vänta med våra förslag i all oändlighet.
<P>
Vi måste också vara mycket försiktiga. Dessa första månader har bara gett oss en vag bild av vad myndigheterna i Minsk har för avsikter. Samtidigt fortsätter förtrycket mot Polska föreningen i Vitryssland, katolska präster utvisas fortfarande, och Belsat Television, den enda oberoende televisionskanal som sänder till Vitryssland, har vägrats registrering av ett kontor i Minsk. Detta är tillräckligt många skäl för att inte inbjuda Alexandr Lukasjenko till EU-toppmötet, som svar på den vitryska oppositionens vädjan.
<SPEAKER ID="358" NAME="Jacek Protasiewicz" AFFILIATION="PPE-DE">
- (PL) Herr talman, herr premiärminister, fru kommissionsledamot! Jag håller med kommissionsledamoten om att rådets beslut att utsträcka sanktionerna mot Vitryssland med ett år och att samtidigt skjuta upp dem i nio månader var ett förnuftigt beslut. Vi inbjuder Vitryssland till samarbete men vi har inte glömt att det fortfarande är det sista odemokratiska landet i Europa.
<P>
Trots de positiva förändringar som har ägt rum på senare tid i Vitryssland och som Alexandr Vondra talade om, kan man inte säga att grundläggande mänskliga rättigheter respekteras där, som yttrandefrihet, rätten att uttrycka politiska åsikter, eller respekt för nationella och religiösa minoriteter. Trots detta erbjuder vi Vitryssland deltagande i det östliga partnerskapet eftersom vi tror att det kommer att leda till fördelar först och främst för Vitrysslands folk.
<P>
Det östliga partnerskapet innebär en möjlighet till billigare visum, bättre ekonomiskt samarbete och ekonomiskt stöd till det civila samhället. Detta är några sätt för Vitryssland att dra nytta av den nya politiken efter många år av isolering. På minussidan är det emellertid otvivelaktigt ett cyniskt missbruk av vår goda vilja för att ge trovärdighet åt ett odemokratiskt styre. Den vitryska regeringen, som kontrollerar alla viktiga massmedier och använder dem inte för information utan för propaganda, tillkännager redan nu triumferande att EU accepterar den ”vitryska modellen” där demokrati och frihet kan begränsas. I denna kammare måste vi entydigt slå fast att vitryssar har samma rätt som medborgare i andra fria europeiska länder och detta inbegriper rätten att fritt demonstrera i Minsk i dag, på 91-årsdagen av vitrysk självständighet. Ett deltagande i det östliga partnerskapet är tänkt att hjälpa dem att förverkliga dessa rättigheter, och om de vitryska myndigheterna står i vägen för detta kommer de inte att kunna räkna med partnerskap och goda förbindelser med väst, särskilt inte på den höga nivå som Alexandr Vondra nämnde, och särskilt inte när vi tänker på toppmötet i Prag i maj, om det östliga partnerskapet.
<P>
Så länge som politiska aktivister sitter häktade i Vitryssland, så länge som unga demokratiska oppositonsaktivister tvångsrekryteras till militärtjänstgöring, och så länge som demonstrationer skingras med våld av milis och oberoende journalister bötfälls för sina yttranden och skrifter, har inte Vitrysslands ledare rätt att förvänta sig partnerskap och förbindligt bemötande från europeiska ledare, från rådet, från kommissionen eller från vårt parlament.
<SPEAKER ID="359" NAME="Justas Vincas Paleckis" AFFILIATION="PSE">
- (LT) Vitryssland ligger mitt i Europa och jag anser att det borde vara intresserat av att ha goda förbindelser med EU och sin andra granne, Ryssland. Ett deltagande i EU:s partnerskapsprogram erbjuder sådana tillfällen.
<P>
Ett självständigt, stabilt Vitryssland som vidtar åtgärder i riktning mot demokrati, spridande av mänskliga rättigheter och en social marknadsekonomi ligger i EU:s intresse och särskilt i dess omedelbara grannars, Litauen, Lettland och Polen. Jag är övertygad om att Vitrysslands folk har ett ökat intresse av det.
<P>
Isoleringspolitiken mot Vitryssland var inte berättigad och det måste man deklarera högt och tydligt. Å andra sidan kan det inte bli någon verklig dialog eller förståelse mellan Bryssel och Minsk så länge som det finns begränsningar av yttrande- och åsiktsfriheten och partiernas och oppositionens verksamhet.
<P>
Jag är inte säker på att tiden har kommit för att rulla ut den röda mattan i Bryssel för alla Vitrysslands ledare.
<P>
Vitryssland är den enda stat i Europa som fortfarande utför avrättningar, fastän deras antal har minskat dramatiskt enligt beräkningar från organisationer som försvarar mänskliga rättigheter. Jag tror att alla ledamöter i parlamentet, oavsett vilken grupp de arbetar i, är mycket olyckliga över denna situation och skulle vilja kräva att Minsk avskaffar dödsstraffet så snart som möjligt.
<P>
Om sju år planerar Vitryssland att bygga en kärnkraftsanläggning alldeles i närheten av gränsen till Litauen. Jag vill påminna er om att kommissionen lovade att noga följa hur den vitryska regeringen tillämpar IAEA:s och andra internationella organisationers bestämmelser och att se till att kärnkraftverket uppfyller alla de senaste säkerhetskraven.
<SPEAKER ID="360" NAME="Talmannen">
- Nästa punkt är förfarandet ”catch the eye”.
<P>
Jag har alltför många önskemål om att få ordet, många av dem är från gruppen för Europeiska folkpartiet (Kristdemokrater) och Europademokrater. Jag kommer endast att låta tre medlemmar tala.
<SPEAKER ID="361" NAME="Christopher Beazley" AFFILIATION="PPE-DE">
- (EN) Herr talman! enligt förfarandet ”catch the eye”, som denna kammare har kommit överens om, ska talmannen inte välja ut ledamöter efter grupptillhörighet. Genom förfarandet ”catch the eye” gäller det, som jag uppfattar det, för varje enskild ledamot att fånga talmannens uppmärksamhet. Jag anser att det är beklagligt att ni nyss sa att ni bara kommer att tillåta tre ledamöter av PPE-DE-gruppen att yttra sig. Det stämmer inte med vår arbetsordning.
<SPEAKER ID="362" NAME="Talmannen">
- Herr Beazley! Så har förfarandet alltid varit och kommer att så förbli så länge jag är ordförande.
<P>
Eftersom det finns samtidiga önskemål och praktiskt taget alla ledamöter ber om ordet samtidigt - och eftersom jag är begränsad till fem önskemål om att få tala - kan jag inte sträcka ut denna period utan att inkräkta på andra debatter. Dessutom är det den praxis som man har följt tidigare, och att ändra den nu vore att skapa avvikelser från föregående sammanträden.
<P>
Herr Beazley, ordningsfrågan har klarlagts. Det är ingen idé att ni insisterar eftersom jag inte kommer att ge er ordet. Jag kommer inte att ge er ordet. Ordningsfrågan har klarlagts.
<SPEAKER ID="363" NAME="Laima Liucija Andrikien" AFFILIATION="PPE-DE">
- (LT) I dag uppmärksammar Vitrysslands folk Självständighetsdagen. Jag vill påminna er om att Vitryssland förklarade sig som republik den 25 mars 1918. Just nu medan vår diskussion äger rum pågår en demonstration som startats av den demokratiska oppositionen på torget framför Vetenskapsakademin i Minsk. Femtusen människor har samlats på torget. Jag hoppas att inga repressiva åtgärder kommer att vidtas mot dem. Därför, liksom tidigare och särskilt i dag, vill jag visa solidaritet med alla vitryssar i hela världen och framför allt med de vitryssar som har samlats på ett av Minsks torg, de som håller självständighetens och frihetens anda högt.
<P>
När det gäller dialog med Vitryssland är den nödvändig men inte till vilket pris som helst. Vad vi, EU, kan göra utan att göra eftergifter för regimen men för att stödja dialogen med det civila samhället, är att lösa frågan med priset på Schengenvisum så snart som möjligt. Ett Schengenvisum som kostar 60 euro är ett för dyrt nöje för många vitryssar. Jag vill erinra om att för ryska medborgare kostar ett Schengenvisum hälften så mycket.
<SPEAKER ID="364" NAME="Czesław Adam Siekierski" AFFILIATION="PPE-DE">
- (PL) Det är viktigt att fortsätta arbetet med att skapa nya förbindelser mellan EU och Vitryssland. Det är utan tvivel nödvändigt att åstadkomma en situation där de grundläggande rättigheterna för vitryska medborgare respekteras, och det är inte acceptabelt i dag att rättigheter som yttrandefrihet, åsiktsfrihet och rätt till val och ett oberoende rättsväsen inte respekteras.
<P>
Därför står jag bakom filosofin att uppmuntra Vitryssland till att göra sitt yttersta för att utvecklas mot en demokrati och jag är glad över beslutet att inbegripa Vitryssland i det nya programmet för att stärka EU:s östpolitik genom den europeiska grannskapspolitiken. Jag anser att det kommer att bidra till att Vitryssland får stabilitet och säkerhet och till att höja levnadsstandarden för dess medborgare. Gemenskapen bör fortsätta att ge ekonomiskt stöd till de behövande i regionen och att gripa in när medborgarnas rättigheter kränks. Jag upprepar: gripa in när medborgarnas rättigheter kränks.
<SPEAKER ID="365" NAME="Árpád Duka-Zólyomi" AFFILIATION="PPE-DE">
- (HU) Den europeiska politiken när det gäller Vitryssland har varit entydig. Mänskliga rättigheter och demokratiseringsprocessen har varit det viktigaste. Vi har inte förkastat ett närmande men våra villkor har också varit entydiga; i dag har emellertid situationen förändrats markant.
<P>
Det är riktigt som vitryska politiska aktivister och oberoende experter konstaterar: regimen har inte förändrats i grunden, bara kosmetiska förändringar har gjorts. Även om några politiska fångar har släppts har nya kommit i deras ställe och de unga aktivisterna skickas inte i fängelse utan till armén. Andra saker har förändrats, inte regimen.
<P>
Många i EU anser att framgången för det östliga partnerskapet är beroende av Vitryssland också. Bryssel behöver fylla gapet efter Ukrainas osäkerhet och för det syftet kan till och med president Lukasjenko visa sig acceptabel. EU:s institutioner har lyckats ta död på sina egna villkor. Kommissionens arbete under flera år har rivits ned av ett enda besök av Javier Solana. President Lukasjenko ansåg att han var mäktig nog att ställa in Benita Ferrero-Waldners besök. I stället för att acceptera villkoren har Minsk hittat en partner i den kompromissälskande Javier Solana.
<SPEAKER ID="366" NAME="Elisabeth Schroedter" AFFILIATION="Verts/ALE">
- (DE) Herr talman, mina damer och herrar, fru kommissionsledamot, herr rådsordförande! Jag har mycket noga lyssnat på er. De gröna är för dialog, men vi är bara för kritisk dialog, med andra ord dialog som inte går ut på att svansa för en diktator.
<P>
Dialog måste användas för att nå framsteg i politiken om mänskliga rättigheter i detta land, till exempel så att Europeiska humanistiska universitetet lagligen kan återvända, så att yttrandefrihet inte längre begränsas eller så att demonstrationer som den i dag obehindrat kan äga rum. Dialog måste förstärka de demokratiska krafterna. Bara då betyder den något. Den ska inte falla de demokratiska krafterna i ryggen. Frågor om mänskliga rättigheter måste betecknas som nyckelfrågan i detta läge och EU:s instrument för mänskliga rättigheter måste tillåtas i detta land.
<P>
Jag anser också att ett partnerskap är förhastat. Trots det bör visumkostnaderna minskas.
<SPEAKER ID="367" NAME="Erna Hennicot-Schoepges" AFFILIATION="PPE-DE">
- (FR) Herr talman! Alla de åtgärder som rådet och kommissionsledamoten har tagit upp har vi tillstyrkt eftersom de förbättrar situationen för folket.
<P>
Men är det rätt att låta en diktator ta plats på toppen? Är det inte en skymf mot dem som nyligen har fängslats igen och som fortfarande sitter fängslade? Fru kommissionsledamot, herr minister! Jag skulle vilja ställa en mycket uppriktig fråga till er: kan det möjligen ha funnits en påtryckning på europeiska myndigheter från Vitrysslands sida så att det kunde försäkra sig om denna inbjudan till toppmötet i Prag, en inbjudan som jag anser både oproportionerlig och olämplig?
<SPEAKER ID="368" NAME="Talmannen">
- Mina damer och herrar! Eftersom det finns lite tid över kan jag ge ordet till några av de andra talarna på listan. Detta har inget att göra med vad som sas förut. Det är helt enkelt ett resultat av den väl avvägda uppsikt som jag alltid praktiserar under denna period med ”catch the eye”.
<SPEAKER ID="369" NAME="Alessandro Battilocchio" AFFILIATION="PSE">
- (IT) Herr talman, mina damer och herrar! (...) med tillfredsställelse Vitrysslands nya beredvillighet att samarbeta med EU och det internationella samfundet. Vi är mycket försiktiga i våra förbindelser med president Lukasjenko, men en ny inriktning på detta område är välkommen. Vi kommer oförtröttligt att framhålla behovet av en omfattande och påtaglig förändring när det gäller respekt för mänskliga rättigheter.
<P>
På en punkt anser jag att kommissionen kunde kräva ett tydligare och mer konsekvent uppträdande från Minsk: jag hänvisar till situationen för de tiotusentals barn som bor hos europeiska familjer i några månader. I många år har den vitryska regeringen agerat absurt, ibland obegripligt, ofta ställt in barnens besök i sista minuten, förödmjukat värdfamiljerna och bryskt tillrättavisat barnen, som ofta är föräldralösa med en något komplicerad familjebakgrund och ogillar hela situationen. Låt oss försöka att få en ändring på detta, givetvis så snart som möjligt.
<SPEAKER ID="370" NAME="Zita Pleštinská" AFFILIATION="PPE-DE">
- (SK) Slovakien firar i dag 21-årsminnet av Ljusdemonstrationen i Bratislava. Den 25 mars 1988 skingrades kristna, som hade demonstrerat fredligt för en fri press och religionsfrihet, brutalt av polisen och armén. Ljusdemonstrationen markerade den historiska början på Slovakiens efterlängtade frihet och därför förstår jag väl den fruktan som mina kolleger uttrycker beträffande EU:s förändrade attityd mot president Lukasjenko.
<P>
Jag anser fullt och fast att president Lukasjenko inte bör komma till Prag. På grund av mina personliga erfarenheter av den totalitära regimen i Slovakien anser jag inte att en totalitär ledare kan förvandla sig till en demokrat i hjärta och sinne. Detta kan bara ske när han av pragmatiska skäl motiveras att göra det. Mina damer och herrar, vi bör lyssna mer på Vitrysslands opposition, till Alexandr Milinkevich, och bara om vi kan vara säkra på att Vitryssland har blivit verkligt demokratiskt bör vi upphäva alla sanktioner mot Vitryssland.
<SPEAKER ID="371" NAME="Talmannen">
- (PT) Christopher Beazley är också på listan men uppenbarligen har han lämnat kammaren eftersom han var förargad på mig. Jag kan därför inte ge honom ordet.
<SPEAKER ID="372" NAME="Alexandr Vondra">
rådets tjänstgörande ordförande. - (EN) Herr talman! Jag tackar er för alla era bidrag. Som jag sa i mitt inledande yttrande har vi under de senaste månaderna sett åtgärder som vidtagits av de vitryska myndigheterna som närmar sig de förväntningar som vi formulerade i rådets slutsatser av oktober 2008. Dessa åtgärder är betydelsefulla i vitryska sammanhang. Samtidigt är bilden blandad och jag anser att debatten här har bekräftat det. Vi skulle vilja se ytterligare åtgärder, som förändringar i brottsmålsdomstolen och registrering av andra mediekanaler och icke-statliga organisationer i Vitryssland.
<P>
Under den kommande översynen av de restriktiva åtgärderna kommer man att ta hänsyn till situationen i Vitryssland och de åtgärder som regeringen vidtagit. Framstegen på områden som räknas upp i rådets slutsatser av oktober 2008 kommer att utvärderas; vi gör dett kontinuerligt redan nu, och diskuterar framsteg med medlemmarna av oppositionen - till exempel träffade jag Alexander Kazulin i Prag för bara en vecka sedan.
<P>
Under förutsättning att det sker en utveckling mot demokrati, mänskliga rättigheter och rättsstat står vi redo att fördjupa våra förbindelser med Vitryssland. Jag anser att vi kan erbjuda Vitryssland konkreta stimulansåtgärder inom det östliga partnerskapet, men inte bara det.
<P>
Nu vill jag gärna ta upp den livliga debatten här om toppmötet som ska inleda det östliga partnerskapet och särskilt nivån på Vitrysslands deltagande. Lyssna noggrant: inget beslut har ännu fattats i denna fråga, som kräver enighet inom EU. Den kommer att tas upp närmare toppmötet och jag vill inte spekulera på detta stadium. Men det är en påtryckning i sig att ingen inbjudan ännu har utfärdats.
<P>
Jag tackar er än en gång för denna intressanta debatt och er värdefulla insats. Vi uppskattar oerhört mycket parlamentets intresse och aktiva deltagande i fråga om Vitryssland. Vi uppmuntras också av ert stöd för EU:s engagemangspolitik. Vitryssland är en viktig granne till EU och därför är utvecklingen där av intresse för oss alla. Det är viktigt att vi sänder ett tydligt och konsekvent budskap till Minsk och jag är glad att parlamentet har kunnat stödja oss i detta.
<P>
Engagemanget är viktigt eftersom det erbjuder oss det bästa sättet att få till stånd den sorts förändringar som vi vill se i Vitryssland och som är viktiga för EU:s mer vittomfattande intressen. Som jag sa i mitt inledande yttrande står jag redo att hålla parlamentet underrättat om utvecklingen och jag är säker på att det också gäller kommande ordförandeskap, inte minst med hänsyn till den kommande genomgripande översyn som rådet gick med på i förra veckan.
<SPEAKER ID="373" NAME="Benita Ferrero-Waldner">
ledamot av kommissionen. - (FR) Herr talman, ärade ledamöter! Än en gång ska jag fatta mig mycket kort.
<P>
Som vi vet har Vitryssland gjort vissa framsteg, men naturligtvis är det mycket som återstår att göra. Det står också klart att taktiken att isolera Vitrysslandal har spelat ut sin roll och att dialog är det enda effektiva sätt vi har för att påverka detta lands demokratiska framtid.
<P>
Givetvis är detta en kritisk dialog, fru Schroedter, det är alldeles klart. EU har åtagit sig att i detta avseende mycket nära följa utvecklingen av följande fem viktiga frågor: politiska fångar, vallagen, pressfrihet, frihet för icke-statliga organisationer och mötesfrihet. Regelbundna rapporter utarbetas för närvarande och dessa kommer att introduceras av våra uppdragschefer i Minsk och dialogen om mänskliga rättigheter kommer att komplettera denna process.
<P>
Naturligtvis återstår andra frågor, inte minst universitetsfrågan. Vi har bett att få utvärdera de framsteg som gjorts beträffande de tidigare nämnda fem punkterna och jag anser att det är nödvändigt. Det är också viktigt att vi ger vårt hedersord och med det menar jag att om vi ser att framsteg gjorts då kommer vi också att ta några första steg.
<P>
Ur vår synvinkel är detta faktiskt en nödvändig process som fortfarande ligger i sin linda och som kräver vår fortgående uppmärksamhet. Därför krävs övervakning.
<P>
Jag skulle vilja säga beträffande detta - och jag hoppas att vi har insett att detta är absolut rätt och riktigt - att bilaterala avtal har slutits under tiden mellan Vitryssland och vissa länder, särskilt Italien, i frågor som rör barn. Jag anser att detta är mycket viktigt och vi märker i alla fall vissa framsteg.
<P>
I visumfrågan är situationen lika klar. Enskilda medlemsstater kan minska kostnaderna för visum för vissa kategorier, däribland medborgare. Ett generellt avtal om viseringslättnader kan emellertid inte slutas ännu efersom det skulle kräva att vi genomförde hela det östliga partnerskapet eller Europeiska grannskapspolitiken.
<P>
Som avslutning kan jag säga beträffande frågan om kärnkraft att i november i fjol reste en kommissionsdelegation till Vitryssland. Vi förde en dialog om energi och utbytte åsikter om frågan om internationell säkerhet på högsta nivå. Självklart ska vi upprätthålla den positionen.
<SPEAKER ID="374" NAME="Talmannen">
- Debatten är härmed avslutad.
<P>
Omröstningen kommer att äga rum under nästa sammanträdesperiod.
