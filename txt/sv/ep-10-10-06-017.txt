<CHAPTER ID="017">
Anföranden på en minut om frågor av politisk vikt
<SPEAKER ID="234" NAME="Talmannen">
Nästa punkt är anföranden på en minut om frågor av politisk vikt.
<SPEAKER ID="235" NAME="Artur Zasada" AFFILIATION="PPE">
(PL) Fru talman! Jag vill ta upp de problem som mödrar med små barn och äldre människor ställs inför på europeiska flygplatser. Mot bakgrund av förordning (EG) nr 1107/2006 bör dessa två grupper få assistans av flygplatsen. I de flesta fall respekteras inte bestämmelserna i förordningen. Till och med i en tv-reklam, som kommissionen beställde och som blev en stor succé, nämns inte ett ord om mödrar eller fäder som reser ensamma tillsammans med små barn.
<P>
Lösningen på problemet är enkel - effektiva åtgärder bör vidtas för att informera medborgarna om deras rättigheter. För det första bör förordningens titel ändras genom att man lägger till information som visar att den också omfattar mödrar eller fäder som reser ensamma med små barn. För det andra bör en ny symbol föreslås för denna grupp av resenärer, och denna symbol bör vara obligatorisk på alla flygplatser i medlemsstaterna.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Fru talman! Som ledamot i utskottet för de mänskliga rättigheterna, som spansk och europeisk medborgare, och som offer för terrorismen eftersom den spanska terroristorganisationen ETA mördade min bror och hans hustru i Sevilla, talar jag här i dag för att fördöma att den venezuelanska regeringen och dess president har tillåtit ETA-terrorister att träna på venezuelansk mark på order av den påstådde terroristen Arturo Cubillas, som arbetar för Hugo Chávez regering trots att det finns en internationell arresteringsorder för honom. Detta är en allvarlig kränkning av EU-medborgarnas grundläggande rätt till säkerhet.
<P>
Jag kräver att den spanska regeringen vidtar kraftfulla åtgärder som svar på denna grova skymf mot alla spanjorer. José Luis Rodríguez Zapatero kan inte fortsätta att tiga medan den venezuelanska ambassadören beskriver medlemmarna av vårt civilgarde som torterare. De har varit och fortsätter att vara föredömligt tappra i kampen mot ETA. Han kan inte heller titta åt andra hållet när samarbetet på venezuelansk mark mellan ETA och Colombias revolutionära väpnade styrkor växer, vilket redan har fördömts av domaren Eloy Velasco. José Luis Rodríguez Zapatero kan inte skaka hand med en ledare som Hugo Chávez, som förvandlar Venezuela till en fristad för terrorister.
<P>
Premiärministern i ett land som Spanien, där terrorister har vållat så mycket lidande, kan inte fortsätta att bortse från problemet utan bör ge det svar som situationen kräver, vilket är vad vilken vanlig medborgare som helst skulle göra om de hade möjlighet.
<SPEAKER ID="237" NAME="Catherine Stihler" AFFILIATION="S&amp;D">
(EN) Fru talman! Det jag vill ta upp i dag är att 36 ledamöter av vårt parlament, däribland jag själv, den 18 september belönades av European Lung Foundation för vårt arbete med att bekämpa tobak.
<P>
I år är det faktiskt lungans år i Europa, och kolleger som är intresserade av vårt arbete mot tobaksindustrin och för tobakskontroll kan fortfarande underteckna uppropet.
<P>
För närvarande har bara tio av de 27 medlemsstaterna infört omfattande förbud mot rökning på allmänna platser för att göra dem rökfria. Jag är stolt över att Skottland var bland de första länderna att införa rökförbud på allmänna platser. Det finns aktuella uppgifter som tyder på att antalet barn som tas in på sjukhus på grund av astma har minskat med 18 procent tack vare förbudet mot rökning på allmänna platser. Detta är något som vi måste få se upprepas i hela EU.
<P>
Jag vill be kammaren gratulera de 36 kolleger som fick denna utmärkelse av European Lung Foundation den 18 september.
<SPEAKER ID="238" NAME="Nessa Childers" AFFILIATION="S&amp;D">
(EN) Fru talman! Jag välkomnar förra veckans omröstning i budgetutskottet om att frysa kommissionsledamöternas löner och förmåner om inte deras uppförandekod ändras. Omröstningen visar att parlamentet inte tolererar någon upprepning av fall som det med Charlie McCreevy, den tidigare kommissionsledamoten för den inre marknaden, vars nya direktörspost är under utredning av kommissionen på grund av farhågor om en möjlig intressekonflikt.
<P>
201 ansökningar har gjorts av kommissionspersoner som har begärt att få ta uppdrag eller anställningar efter sin tid i kommissionen. Endast en ansökan har avslagits. Uppförandekoden måste ses över och bör inte vara enbart en samling löst tolkade riktlinjer.
<SPEAKER ID="239" NAME="Sergej Kozlík" AFFILIATION="ALDE">
(SK) Den sittande slovakiska regeringen har lagt fram en rad propositioner som undergräver det oberoende för domstolar och domare som författningen garanterar.
<P>
En proposition om ändring av författningen i syfte att begränsa domarnas immunitet har lagts fram för det slovakiska parlamentet utan föregående samråd eller diskussion med sakkunniga. Att Slovakien är på väg att bli en nidbild av demokrati framgår också av att högsta domstolens ordförande och rättsrådets ordförande två gånger har hindrats att tala i nationalrådets plenum under debatter om lagar om domstolsväsendet, bland annat en lag om rättsrådet. Syftet med den föreslagna ändringen av lagen om rättsrådet är att förändra rådets sammansättning innan dess egentliga mandattid löper ut. Ändringen av lagen om domare kommer att öka antalet politiskt utnämnda ledamöter från en till tre i de urvalskommittéer som utnämner och befordrar domare. Detta är bara ett led i en utveckling som tydligt visar hur den sittande verkställande och styrande makten i Slovakien försöker att ingripa i domstolarnas befogenheter.
<SPEAKER ID="240" NAME="Csaba Sógor" AFFILIATION="PPE">
(HU) I dag, den 6 oktober, är ett viktigt datum i Ungerns historia. För över 150 år sedan tog ungerska revolutionärer till vapen mot Europas två starkaste arméer för att kämpa för de grundläggande värdena frihet, jämlikhet och broderskap, som höll på att bryta fram överallt i Europa vid denna tid. De tretton ledarna för den besegrade frihetskampen avrättades denna dag i staden Arad, som nu ligger i Rumänien. Det ungerska folket demonstrerade sin frihetslängtan lika kraftfullt mot 1900-talets förtryckarregim kommunismen, vilket händelserna 1956 mer än väl vittnar om. Endast fyra av de tretton martyrer som avrättades i Arad 1848 var ungrare, vilket är ett bevis på att universella värden överbryggar nationella olikheter. För oss ungrare symboliserar detta den eviga längtan efter frihet och den ungerska nationens enighet, samt försoning och solidaritet mellan nationerna.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Fru talman! Jag vill ta tillfället i akt att fördöma Hugo Chávez regerings förnedrande och antidemokratiska behandling av dem som försvarar frihet och de mänskliga rättigheterna.
<P>
Att min kollega Carlos José Iturgaiz togs i förvar på flygplatsen i Caracas är inget man kan se genom fingrarna med. Det är inte första gången som regimen har gått till angrepp mot ledamöter från Europeiska folkpartiets grupp (kristdemokrater). Vårt uppdrag i detta parlament är inte begränsat till EU. Det inbegriper också att främja de värden som unionen bygger på, däribland frihet, demokrati och respekt för de mänskliga rättigheterna.
<P>
Det är uppenbart att detta uppdrag inte ses med blida ögon av dem som försöker påtvinga sina medborgare totalitära idéer.
<P>
Resultatet av parlamentsvalet den 27 september ger utrymme för hopp, även om vi alla bör vara bekymrade över reaktionen på den venezuelanska oppositionens framgångar.
<P>
Vad kan vi förvänta oss av en regering som hyser terrorister från kommandogruppen Oker, av en verkställande makt där bland annat en påstådd ETA-mördare ingår som säkerhetschef för Venezuelas domänverk eller en regering som struntar i varje begäran om att den ska utlämna någon av de otaliga terrorister som har flytt rättvisan?
<P>
Uppenbart kan vi inte förvänta oss någonting alls.
<P>
Sådana föraktliga attityder förtjänar en stark reaktion och starkast möjliga fördömande från vårt parlament.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Uppdelningen av Tyskland i två delar var den mest påtagliga symbolen för den absurda och inhumana bipolära världsordningen. Utan Tysklands återförening skulle återföreningen av Europa och utvidgningarna 2004 och 2007 inte heller ha ägt rum. Inget annat folk i Europa hyste större medkänsla med Tyskland för dess konstlade och absurda delning än det ungerska. Återföreningen av den tyska nationen inledde återföreningen av Europa. Genom Berlinmurens fall raserades också den mur som delat ett Europa som splittrats av det kalla kriget. Som ungrare är jag särskilt stolt över att mitt lands ledare tog det modiga och djärva beslutet att tillåta tiotusentals DDR-medborgare som flytt till Ungern att ta sig genom järnridån till Österrike. De sade upp fördraget mellan Ungern och DDR och slog därmed den första sprickan i Berlinmuren. Ungerns dåvarande utrikesminister Gyula Horn och premiärminister Miklós Németh utförde en historisk bragd, som inte kunde ha skett utan Michail Gorbatjovs reformsträvanden.
<SPEAKER ID="243" NAME="Pat the Cope Gallagher" AFFILIATION="ALDE">
(EN) Fru talman! Jag har just återvänt från Island efter att ha deltagit i det första mötet med den gemensamma parlamentarikerkommittén EU-Island. Under tvådagarsbesöket hade vår delegation en oerhört upplysande diskussion med ledamöterna i den isländska regeringen och det isländska alltinget om landets medlemskapsansökan.
<P>
När delegationen sammanträffade med den isländska fiskeministern passade jag på att ta upp frågan om den betydande ökningen av den totala tillåtna fångstmängden för makrill. Vi har alla ansvar för att upprätthålla detta fiske, för att inte säga allt fiske, men jag nämnde särskilt detta. Jag är glad över att Island kommer att inleda förhandlingar med kuststaterna den 12 oktober i London, och jag har goda förhoppningar om att en tillfredsställande lösning kan uppnås.
<P>
Efterdyningarna av finanskrisen är fortfarande mycket påtagliga på Island. Det är därför Icesave-tvisten måste förbli en bilateral fråga mellan Island, Storbritannien och Nederländerna. Det är oerhört viktigt att de berörda parterna fortsätter att förhandla med sikte på att uppnå ett tillfredsställande resultat.
<SPEAKER ID="244" NAME="Georgios Koumoutsakos" AFFILIATION="PPE">
(EL) Fru talman! Jag är särskilt glad över att kommissionsledamot Michel Barnier är här i dag, eftersom jag vet att den fråga som jag tänker ta upp är av särskilt intresse för honom. Naturkatastrofer har en omätlig kostnad i termer av människoliv och ekonomisk infrastruktur. Att hantera dem är ett gemensamt ansvar som kräver gemensam handling. EU behöver därför snarast möjligt kunna reagera effektivt på sådana nödsituationer. För att kunna göra det behöver EU utnyttja sin potential bättre och sporra sina medborgare till handling.
<P>
Den långa europeiska traditionen av ideellt arbete och solidaritetsprincipen utgör en stabil grund för att nå detta mål. Tiden har kommit att skapa en europeisk frivilligkår, just så som föreskrivs i artikel 214.5 i Lissabonfördraget. Jag vill påminna er om att 2011 kommer att vara Europaåret för frivilligarbete. En europeisk frivilligkår skulle förstärka EU:s roll och anseende och vinna den allmänna opinionens gillande i både EU och hela världen.
<P>
Europaparlamentet har skyldighet att vidta omedelbara åtgärder för att inrätta en europeisk frivilligkår.
<SPEAKER ID="245" NAME="Zbigniew Ziobro" AFFILIATION="ECR">
(PL) Fru talman! Uttryckliga gränser för koldioxidutsläppen kommer att gälla i EU från och med 2013. På senaste tiden har det funnits EU-planer på att införa en gräns med ett lägre tak än vad man tidigare planerat, nämligen på nivån 0,688 ton koldioxid per ton tillverkad produkt. Det kan leda till en katastrofal situation för cementproducenterna i många europeiska länder, bland annat i Polen.
<P>
Enligt rapporter i medierna, exempelvis dagstidningen Gazeta Prawna, har det beräknats att cementpriserna kommer att stiga med minst 30 procent, vilket inte bara drabbar de slutliga konsumenter som vill bygga ett hus eller en lägenhet utan även kommer att bromsa upp den ekonomiska utvecklingen överallt där cement är en basresurs för produktionen. Den situationen är särskilt farlig för de nya EU-medlemsstaterna eftersom de har en lång sträcka att tillryggalägga för att hinna i fatt de rika länderna, t.ex. Frankrike och Tyskland, som byggde merparten av sin infrastruktur, bland annat motorvägar, för länge sedan då det inte fanns några begränsningar på det här området. Det har också den negativa effekten att en del av produktionen kommer att flyttas över vår östra gräns, där koldioxiden ändå kommer att produceras och vår ekonomi kommer att bli förloraren.
<SPEAKER ID="246" NAME="Georgios Toussas" AFFILIATION="GUE/NGL">
(EL) Fru talman! I den antidemokratiska resolution som i går, den 5 oktober, godkändes av Europarådets parlamentariska församling, likställs arbetarklass- och gräsrotskamp med extremism, och för att bekämpa extremism vill man begränsa och avskaffa grundläggande demokratiska rättigheter, som yttrande- och föreningsfrihet, och till och med förbjuda politiska partier.
<P>
I denna förkastliga resolution kommenteras särskilt Grekland och den viktiga arbetarklass- och gräsrotskamp som uppstått nyligen mot den barbariska antigräsrotspolitik som bedrivs av EU, vårt lands regering och regeringarna i övriga EU-medlemsstater. Klasskampen kommer inte att hejdas av reaktionära resolutioner och lagar. Det är en historisk hävstång, det oundvikliga resultatet av ett system som fötts ur barbari och människans exploatering av människan. Genom arbetarklassens kamp, arbetarklassens och gräsrotsrörelsens omdaning och motattack överallt i Europa kan dessa resolutioner placeras där de hör hemma: på historiens soptipp.
<P>
Det grekiska kommunistpartiet uppmanar arbetar- och gräsrotsklasserna att handgripligen fördöma denna reaktionära resolution genom att trappa upp sin kamp mot kapitalets och de borgerliga regeringarnas angrepp mot gräsrötterna i EU och därigenom stödja ansträngningarna att bygga upp en sociopolitisk allians mellan arbetarklass och egenföretagare som kommer att kräva förändringar till förmån för folket.
<SPEAKER ID="247" NAME="Laima Liucija Andrikien" AFFILIATION="PPE">
(LT) Toppmötet mellan EU och Kina äger rum i dag i Bryssel. Förutom klimatförändringar och handel kommer man att diskutera situationen för människorättsförsvarare i Kina, dödsstraffet och tvångsarbetslägren, laogai. Dessa ämnen är utan tvekan mycket viktiga, men jag vill påminna er om ett annat akut kinesiskt problem - Tibet. Det är beklagligt att dialogen mellan Dalai Lamas företrädare och företrädarna för Folkrepubliken Kinas regering, som ingav ett visst hopp, går framåt i mycket långsam takt. Den nionde samtalsrundan kommer att äga rum i november. Mötena sker oregelbundet och präglas av en atmosfär av misstroende. Detta trots att Dalai Lama för länge sedan har gett upp målet om såväl självständighet som suveränitet för Tibet.
<P>
Ännu en gång vill jag uppmana Kinas ledare att lösa Tibetfrågan genom dialog, utan att använda våld och utan att nonchalera Dalai Lama. EU skulle givetvis välkomna en sådan dialog och är redo att bidra, medla och hjälpa till på alla tänkbara sätt.
<SPEAKER ID="248" NAME="Corneliu Vadim Tudor" AFFILIATION="NI">
(RO) I Rumänien råder tyvärr en drakonisk censur utan motstycke i någon av EU:s medlemsstater. Jag tänker på den absurda institution som kallas det nationella audiovisuella rådet.
<P>
Detta är ett stalinistiskt missfoster, bortom allt förnuft, som till och med skulle bannlysa stora författare som Cervantes, Goethe, Byron, Balzac, Cesar Pavese och Adam Mickiewicz, om de fortfarande levde i dag. Deras demagogi terroriserar i själva verket oberoende tv-stationer. Jag skulle vilja likna detta råd vid en elefantkyrkogård från vilken ett antal vålnader dyker upp under den fjärrstyrda politiska kontrollen av en döende diktatur och utkräver förödande böter för program där man låter oppositionspartierna uttala vissa sanningar.
<P>
Hjälp oss att befria oss från de despotiska mandarinerna i det nationella audiovisuella rådet och återställa den största seger som Rumänien vann under revolutionen 1989: pressfriheten.
<SPEAKER ID="249" NAME="Marian Harkin" AFFILIATION="ALDE">
(EN) Fru talman! Tidigare i kväll debatterade vi sociala bestämmelser och Lissabonfördraget, som förpliktigar EU att beakta de sociala konsekvenserna av sina politiska beslut. Överväger EU - eller jag kanske skulle säga kommissionen - de sociala och faktiskt också ekonomiska konsekvenserna av att insistera på att Irland ska uppfylla kraven i stabilitets- och tillväxtpaketen senast 2014?
<P>
Självklart är finanspolitisk konsolidering mycket viktigt, men det verkar faktiskt som om det är allt som betyder något. ”Ni måste klara att hålla er inom treprocentsgränsen senast 2014, annars...” - det är det mycket hårda budskapet från EU. Tidigare i kväll sade den belgiske ordföranden att urskillningslös åtstramning inte är oundviklig, och ändå är det just detta vi står inför: urskillningslös åtstramning, korrigeringar av de offentliga finanserna till vilket pris som helst. Men behovet av återuppbyggnad för vår ekonomi då? Ja, vi måste ta oss tillbaka till treprocentnivån, men vi behöver en längre tidsfrist.
<P>
Jag håller helt med om att många av svårigheterna är självförvållade och jag är inte ute efter sympati, men jag säger att urskillningslös åtstramning kommer att tillintetgöra vår lilla, öppna ekonomi, som två år in i krisen fortfarande har fyra företagsnedläggningar per dag.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Fru talman! De senaste dagarna har varit fyllda av rapporter om de livsfarliga konsekvenserna av att använda psykoaktiva substanser, eller det som kallas för syntetiska droger (designer drugs). Problemet med den växande vågen av förgiftningar och även dödsfall som dessa medför är också högst påtagligt i Polen, särskilt bland ungdomar.
<P>
Påhittigheten hos dem som producerar och säljer syntetiska droger segrar över medlemsstaternas lagstiftning. Det är mycket lättare för dem att få ut dödliga droger på marknaden än det är för medlemsstaterna att förbjuda försäljningen i nationell lag. De som köper drogerna vilseleds därför att tro att syntetiska droger inte är farliga eftersom de inte har förbjudits. Ingenting kan vara mer fjärran från sanningen. Syntetiska droger är lika skadliga som narkotika och faktiskt ännu farligare, eftersom de mycket snabbare leder till beroende.
<P>
Det mycket allvarliga sociala problemet med syntetiska droger, som växer för varje dag som går, gör att vi så snabbt som möjligt måste vidta resoluta och effektiva åtgärder. Av omsorg om tusentals ungdomars hälsa bör kommissionen snarast vidta ett brett spektrum av åtgärder för att informera människor om hur skadliga syntetiska droger är och även utarbeta nya lagförslag.
<SPEAKER ID="251" NAME="Seán Kelly" AFFILIATION="PPE">
(EN) Fru talman! Enligt uppgifter i Financial Times den 6 oktober varnar kommissionsledamoten för forskning, Máire Geoghegan-Quinn, för en innovationskris i Europa.
<P>
Vi måste stimulera den privata sektorns forskningsfinansiering med hjälp av en rad olika åtgärder, exempelvis initiativ för riskkapitalfinansiering. I EU:s förslag för att förhindra en upprepning av den finansiella och ekonomiska krisen klumpas dock riskkapital - som är viktigt för att driva på det småskaliga och innovativa nyföretagandet i EU - ihop med spekulation, exempelvis hedgefonder.
<P>
Riskkapital är den alternativa finansieringens honungsbi, som kan befrukta nya företag och driva på tillväxten i den globala ekonomin, vilket exempelvis Google, Facebook och Skype har visat. Riskkapitalfonder ger tillgång till kapital, sakkunskap inom affärslivet och ofta även själva marknaden för innovativa privata företagsetableringar och för små och medelstora företag. De ger ett stabilt stöd och investeringsmedel under i genomsnitt tre till sju år.
<P>
Vi behöver också hämta in avståndet mellan oss själva och USA och Japan. Jag anser att vi bör ta till oss det som kommissionsledamoten för forskning Máire Geoghegan-Quinn hade att säga.
<SPEAKER ID="252" NAME="Sonia Alfano" AFFILIATION="ALDE">
(IT) Fru talman! Jag vill rapportera till parlamentet om att Italiens författning och EU:s stadga om de grundläggande rättigheterna sattes ur spel förra söndagen under påvens besök i Palermo. Yttrande- och tankefriheten och privatbostadens okränkbarhet omkullkastades.
<P>
Vid detta tillfälle krävde den italienska polisen att en banderoll med ett Bibelcitat - ”Mitt hus ska kallas ett bönehus, men ni gör det till en rövarkula” - skulle tas ned, samtidigt som samma polisstyrka satte upp homofobiska affischer mot sedvanerättsliga par. I bokhandeln Altro quando hade ägaren satt upp en banderoll med texten ”Jag älskar Milingo”. Polisen gick in i den privata lokalen och tog banderollen i beslag utan något domstolsbeslut och med metoder som var föga uppbyggliga även enligt deras egna normer.
<P>
Att myndigheterna undertrycker yttrandefriheten för att inte uppröra påvens känslor, samtidigt som premiärminister Silvio Berlusconi kan svära offentligt utan att det utgör ett problem för kyrkan, är paradoxalt i en sekulariserad och demokratisk stat, vilket ju Italien förutsätts vara. Alla sekulära och religiösa institutioner toppred ännu en gång demokratin i Italien och ökade den oöverstigliga klyftan mellan institutionerna och allmänheten.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Trots de återhämtningsåtgärder som regeringarna i EU-länderna har vidtagit har demonstrationer och strejker nyligen fäst uppmärksamheten på att situationen på intet sätt håller på att förbättras.
<P>
Tyvärr är det just de återhämtningsåtgärder som regeringarna planerar att tillgripa för att täppa till budgetunderskotten och betala av de dyra banklån man har tagit som ger upphov till en ny kris i form av sjunkande inkomster och livskvalitet för EU-medborgarna.
<P>
Det kanske är dags för regeringarna i EU:s medlemsstater att ändra sin inställning och prioritera det som är viktigt för de allt fattigare medborgarna, i stället för att se till intressena hos bankerna, som mirakulöst nog fortfarande lyckas göra stora vinster. Kort sagt - om det måste finnas en förlorare i det här spelet borde det inte alltid vara mannen på gatan.
<SPEAKER ID="254" NAME="Gabriel Mato Adrover" AFFILIATION="PPE">
(ES) Fru talman! Jag ska också tala om Venezuela, eftersom det finns somliga som inte förstår att demokrati inte bara handlar om att rösta. Demokrati är att kunna göra detta med tryggheten, friheten och jämlikheten i en demokrati och i ett system där friheter och privat äganderätt också måste respekteras.
<P>
I Venezuela utsätts tyvärr medborgarna och deras företag för närvarande för hot. Jag vill i detta sammanhang nämna ett företag, Agroisleña, som startades av människor från Kanarieöarna och som över 1 000 familjer är beroende av. Det företaget har orättmätigt exproprierats, och precis som många andra företag går det nu efter så många års hårt arbete med förlust, efter godtyckliga beslut av personer som tror att de kan göra vad de vill. Först konfiskerades mark, nu konfiskeras företag. Vem vet vad som kommer härnäst?
<P>
Det är på tiden att det venezuelanska folket får känna sig fritt och att företagarna inte längre ska behöva känna sig försvarslösa och ständigt hotade. Precis som redan har sagts är det hög tid att Venezuela blir en verklig demokrati där det står klart att terrorister inte kan få en fristad.
<SPEAKER ID="255" NAME="Evelyn Regner" AFFILIATION="S&amp;D">
(DE) Fru talman! Jag vill uppmärksamma er på Internationella transportarbetarfederationens aktionsvecka, som kommer att manifesteras i Istanbul under det kommande veckoslutet. Anledningen till den internationella solidaritetsdagen är ett globalt paketdistributionsföretags aggressiva beteende mot sina egna anställda, som vill bilda en fackförening. Tyvärr håller den turkiska arbetsrätten ännu inte europeisk standard, och denna omständighet utnyttjas ofta till fullo av arbetsgivarna. Enligt Turkiets arbetsmarknadslag får en fackförening vara aktiv i ett företag först när den uppnått en fackanslutning på över 50 procent. Jag upprepar: över 50 procent.
<P>
UPS, det amerikanska paketdistributionsföretaget, har handlat bryskt genom att sätta stopp för kampanjen för att värva fackföreningsmedlemmar. Företaget avskedade utan varsel 157 anställda när dessa anslöt sig till det berörda transportarbetarförbundet, TÜMTIS, och arbetade för att bli erkända som fackförening av UPS. Tusentals UPS-anställda har nu kämpat sedan i maj för att deras kolleger ska återanställas och för bättre arbetsvillkor. Denna företagsvänliga arbetsmarknadslag och dess bryska metoder innebär att Turkiet är en fackföreningsfri zon.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Fru talman! Den 18 oktober kommer en rättegång att inledas i den turkiska staden Diyarbakir mot 28 ledare från det kurdiska demokratiska samhällspartiet (DTP).
<P>
Bland dessa finns 14 företrädare som utsetts i allmänna val: tolv borgmästare och två kommunfullmäktige. Deras brott är att de fredligt försvarar sina politiska ståndpunkter, vilket kan kosta dem mellan 15 års och livstids fängelse.
<P>
Förbudet mot DTP och de gripanden som jag nämnde är ännu ett exempel på den förföljelse som den kurdiska minoriteten utsätts för i Turkiet. Dessa händelser fördömdes uttryckligen i den resolution som vi antog den 10 februari och som var en analys av vilka framsteg Turkiet gjort under 2009 när det gäller att närma sig EU. Vi anser inte att tillräckliga framsteg har gjorts.
<P>
Om vi är konsekventa och vill hjälpa offren och hjälpa Turkiet att röra sig i rätt riktning, kan vi göra det. Låt oss under denna period stödja rörelsen för solidaritet med den kurdiska saken.
<P>
Jag uppmanar därför kommissionen och parlamentet att skicka en officiell företrädare till rättegången i Diyarbakir.
<SPEAKER ID="257" NAME="Corina Creţu" AFFILIATION="S&amp;D">
(RO) Det värsta som kan hända under en ekonomisk kris är att den åtföljs av en politisk kris. Det är vad som händer i Rumänien, som har erfarit den kraftigaste ekonomiska nedgången i Europa till följd av krisen.
<P>
Extremt hårda åtstramningsåtgärder genomförs av en regering som är likgiltig inför miljontals rumäners umbäranden - de är så gott som dömda att utstå köld och hunger, utan att ha råd att köpa medicin. Den samhällsoro som vi har sett den senaste tiden avspeglar stämningen bland medborgare som är förtvivlade över utsikterna att behöva utstå kallt vinterväder med drastiskt sänkta inkomster. Samtidigt sker upprörande kränkningar av yttrandefriheten, vilket redan har nämnts under kvällens plenardebatt i kammaren.
<P>
Det olagliga genomdrivandet av en pensionslag riktad mot den fattigaste delen av befolkningen tvingar mig att be EU-institutionerna att rikta nödvändig uppmärksamhet mot den fullkomliga kris som hemsöker Rumänien och att fördöma de antidemokratiska övergreppen i landet.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Jag vill uppmärksamma en tilldragelse i Portugal i går, som är av största betydelse för det landet, för Europa och för mänsklighetens framtid.
<P>
Champalimaudstiftelsen invigde ett centrum för forskning om cancer och neurovetenskaper. António de Sommer Champalimaud var en entreprenör som lämnade en tredjedel av sin förmögenhet - 500 miljoner euro - till forskning på dessa områden. Jag lyckönskar Champalimaudstiftelsens ordförande dr Leonor Beleza, som har fastställt strikta kriterier för att förena spetskompetens inom vetenskaplig forskning med klinisk praktik. Jag är övertygad om att man till fullo kommer att uppnå målet att placera Portugal och Europa i den absoluta frontlinjen inom dessa forskningsområden.
<P>
Champalimaudstiftelsen kommer att locka världsledande forskare till Portugal och Europa. Från Tagus flodmynning kommer den att inleda ett nytt kapitel i den portugisiska och europeiska forskningen och låta världen lära känna nya världar.
<SPEAKER ID="259" NAME="Miroslav Mikolášik" AFFILIATION="PPE">
(SK) Vid Europarådets parlamentariska församling hålls i morgon en omröstning om rapporten från den brittiska socialisten Christine McCafferty med titeln ”Women's Access to Lawful Medical Care: the Problem of Unregulated Conscientious Objection” (Kvinnors tillgång till lagligt berättigad läkarvård: problemet med oreglerade invändningar av samvetsskäl).
<P>
Vi måste fullständigt fördöma denna rapport, som är ett allvarligt, exempellöst ingripande i, och ett hot mot, medlemsstaternas suveränitet, subsidiaritetsprincipen och den grundläggande rätten till tankefrihet, samvetsfrihet och religionsfrihet. Rapporten avser kvinnors så kallade reproduktiva hälsa, samt aborter, sterilisering och smärtlindring genom att förkorta livet för döende patienter, det vill säga aktiv dödshjälp. I detta dokument från Europarådet kräver man till och med att medlemsstaterna ska tvinga vårdpersonalen att utföra en begärd behandling som en patient är lagligt berättigad till även om de har invändningar av samvetsskäl. Man kräver också att någon typ av register ska upprättas med uppgifter om personer som framför invändningar av samvetsskäl, och sedan föreslår man att någon typ av åtgärder ska vidtas. Det är oacceptabelt att ge efter för denna utveckling när det gäller att reglera invändningar av samvetsskäl inom EU.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Fru talman! Det är oansvarigt att ifrågasätta fastheten i den spanska utrikespolitiken när det gäller kampen mot terrorismen, och det är felaktigt att anklaga den venezuelanska regeringen för att i hemlighet bidra till utbildningen av ETA-terrorister på dess territorium, eftersom det inte finns några bevis för detta.
<P>
Spanien för en internationell dialog och bedriver ett internationellt samarbete i sin modiga kamp mot terrorismen inom och utanför landets gränser och en dialog och ett samarbete med Venezuela, som har uppmanats att vidta specifika åtgärder i detta fall.
<P>
I stället för att kräva att dessa förbindelser och konfrontationer ska upphöra bör vi låta polisen, de rättsliga och de diplomatiska myndigheterna göra sitt arbete, vilket har lett till framgångar och resultat utan motstycke i kampen mot terrorism i Spanien.
<SPEAKER ID="261" NAME="Talmannen">
Punkten är härmed avslutad.
