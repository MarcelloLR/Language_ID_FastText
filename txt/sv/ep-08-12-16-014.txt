<CHAPTER ID="014">
Övervakning och minskning av växthusgasutsläpp från bränslen (transporter på vägar och inre vattenvägar) (debatt)
<SPEAKER ID="418" NAME="Talmannen">
Nästa punkt är ett betänkande av Dorette Corbey, för utskottet för miljö, folkhälsa och livsmedelssäkerhet, om förslaget till Europaparlamentets och rådets direktiv om ändring av direktiv 98/70/EG när det gäller specifikationer för bensin, diesel och gasoljor och om införande av ett system för hur utsläpp av växthusgaser ska övervakas och minskas i samband med användning av vägtransportbränslen och om ändring av rådets direktiv 1999/32/EG när det gäller specifikationen för bränsle som används av fartyg på inre vattenvägar och om upphävande av direktiv 93/12/EEG - C6-0061/2007 -.
<SPEAKER ID="419" NAME="Dorette Corbey" LANGUAGE="NL">
Herr talman, herr kommissionsledamot, mina damer och herrar! Morgondagen markerar slutet på en lång process. Jag riktar ett varmt tack till skuggföredragandena, hela personalen, kommissionen och det franska ordförandeskapet för deras insatser, arbete och samarbetsvilja.
<P>
I morgon kommer vi att kunna anta en överenskommelse i första behandlingen, och genom att göra det ger vi grönt ljus till ett speciellt direktiv. För första gången kommer koldioxidkrav att kopplas till en produkt och en produktionsprocess. Parlamentet åtog sig att ytterligare förbättra direktivet.
<P>
Direktivet kommer att bidra till att positivt främja användningen av miljövänliga och nyttiga biobränslen och användningen av el i vägtransporten - vilket kan leda till enorma effektivitetsbesparingar - vilket i sin tur fungerar avskräckande när det gäller förbränningen av metangaser. Resultaten är fantastiska, och de visar att EU har slagit in på en hållbar väg.
<P>
Men låt oss gå tillbaka till början. Direktivet om bränslekvalitet har två mål: luftkvalitet och minskning av koldioxidutsläppen. När det gäller luftkvaliteten har tre förbättringar gjorts av det ursprungliga förslaget. För det första kommer renare bränslen att införas snabbare inom sjöfarten. För det andra handlar det om undantaget för etanol, där kommissionen föreslog en ökning av det högsta ångtrycket för etanolblandningar. Detta blev naturligtvis mycket omdiskuterat. Särskilt de sydliga länderna vill ha ett undantag för etanolblandningar, men det är just dessa länder som lider av problemet med skadligt ozon. Enligt den kompromiss som nåddes kommer undantag endast att vara tillåtna om luftkvalitetskraven är uppfyllda.
<P>
En tredje punkt rör metylcyklopentadienylmangantrikarbonyl (MMT), en bränsletillsats som är skadlig för såväl hälsan som fordonen. Man kan tycka att den bör förbjudas. Tyvärr är det inte så lätt att göra det på grund av WTO:s regler. Därför har ett gränsvärde nu fastslagits, som helt klart är hälsofrämjande och bidrar till att minska neurotoxiska ämnen.
<P>
Jag går nu över till det andra centrala målet, nämligen minskningen av utsläppen av växthusgaser. Som jag sade nyss är det här som denna lagstiftning har förbättrats stort. För det första kommer det särskilda koldioxidkravet att kopplas till rapporterna om växthusgasutsläpp som orsakas av oljeutvinning, transport, distribution, raffinering och användning av diesel eller bensin. Ett standardvärde fastställs sedan på grundval av denna analys från källa till slutlig användning i fordonet. Dessutom måste hela kedjan släppa ut 10 procent mindre till 2020.
<P>
Vi har självklart diskuterat detta mål på 10 procent mycket detaljerat. Sex procent är bindande, och en del av det kan åstadkommas genom att förbättra effektiviteten i hela kedjan, med minskad förbränning, effektivare raffinering och genom att reparera läckor. En annan del kan nås genom att använda biobränslen, på villkor att de effektivaste används. Odling av biobränslen, som i stort sett inte är något mycket bättre alternativ, är inget vi vinner på. Vi skulle ta ett enormt steg bakåt om vi fällde tropiska skogar för att odla biobränslen.
<P>
Vi måste därför införa stränga hållbarhetskrav. Dessa krav har nu tagits med i direktivet. De omfattar koldioxideffektivitet och biologisk mångfald, men även sociala kriterier. De återstående 4 procenten av minskningen på 10 procent är inte bindande i första rummet. Dessa 4 procent består i sin tur av två delar. Del ett rör projekt som innefattar mekanismen för ren utveckling (CDM) i kedjan. Minskad gasförbränning är ett av de effektivaste sätten att minska växthusgaser, men är inte alltid spårbar till den bensin eller diesel som saluförs på EU-marknaden. Därför tillåts CDM-projekt, efter kontroll.
<P>
De återstående 2 procenten rör nya tekniker, t.ex. avskiljning och lagring av koldioxid (CCS), och även el i vägtransporten. El är lovande, men vi måste pröva vad tekniken går för innan den kan tillämpas kommersiellt i större skala. Detta ska vara klart till 2014, då de indikativa målen kan bli bindande.
<P>
Allt som allt anser jag att detta direktiv verkligen kommer att bidra till att minska koldioxidutsläppen från vägtransporten. Det är bra att veta att detta är i linje med de val som nu görs i Förenta staterna. Kaliforniens standard för koldioxidsnåla bränslen kopieras i hela landet.
<P>
Jag vill återigen tacka skuggföredragandena för deras bidrag och för den fantastiska gruppinsatsen, och jag ser fram mot debatten.
<SPEAKER ID="420" NAME="Jean-Louis Borloo" LANGUAGE="FR">
Herr talman, mina damer och herrar! Jag vill gratulera föredraganden Dorette Corbey till hennes arbete, som är mycket komplicerat ur en teknisk synvinkel, men samtidigt absolut avgörande för utsläppen i framtiden.
<P>
En kompromiss har nåtts om 6 + 4, för att uttrycka det enkelt. Sex omedelbart bindande procent och fyra procent inom ramen för en klausul om periodiska översyner. Vi har även nått framsteg, särskilt när det gäller biobränslenas hållbarhet i direktivet om förnybara energikällor, som vi ansåg vara nödvändigt och minimalt. Jag anser emellertid att vi har nått en mycket bra kompromiss, och det vill jag även tacka kommissionen för.
<SPEAKER ID="421" NAME="Stavros Dimas" LANGUAGE="EL">
Herr talman! Kommissionen välkomnar överenskommelsen om direktivet om bränslekvalitet, där de viktigaste inslagen i kommissionens förslag behålls. Den är ett viktigt steg framåt för miljöskyddet. Jag vill därför tacka föredraganden Dorette Corbey för hennes insats för att nå den slutliga överenskommelsen. Den grundläggande faktorn i kompromissen är skyldigheten för energileverantörer att begränsa utsläppen av växthusgaser under bränslenas hela livscykel. Detta är ett viktigt bidrag till vår klimatpolitik. Det kommer att bidra till att främja den tekniska utvecklingen, och samtidigt är detta den första av de kompletterande åtgärder som antas inom ramen för den ändrade strategin för koldioxidutsläpp från fordon.
<P>
Genom att ta med hållbarhetskriterier för biobränslen främjar vi inte bara användningen av de bästa biobränslena när det gäller utsläpp av växthusgaser, utan vi förebygger samtidigt de allvarliga miljörisker som är förknippade med produktionen av dem. Dessutom innebär kompromissen att utsläppen av förorenande ämnen minskas, nämligen genom att anta lägre gränsvärden för svavel och polycykliska aromatiska kolväten, underlätta användningen av etanol, förbättra informationen till konsumenterna och fastställa ett relativt gränsvärde för tillsatsen MMT (metylcyklopentadienylmangantrikarbonyl). Kompromissen faller kort sagt inom vår traditionella politik för att kontrollera utsläpp av förorenande ämnen till atmosfären och är ett viktigt steg framåt i vår klimatpolitik. Jag uppmanar er därför att rösta för överenskommelsen i morgon.
<SPEAKER ID="422" NAME="Pilar Ayuso" LANGUAGE="ES">
Herr talman, herr kommissionsledamot! Förslaget var bra i kommissionens ursprungliga utformning, inte bara på grund av svavelminskningarna, utan även på grund av den nya artikel 7a med ett krav på en gradvis minskning av utsläppen av växthusgaser från leverantörer, och för att man på så vis kunde lösa det gamla problemet med ångtrycksgränsen för bensin-bioetanolblandningar i länder som mitt, där vi har varma somrar.
<P>
Detta ströks under omröstningen i utskottet för miljö, folkhälsa och livsmedelssäkerhet, till mångas stora oro.
<P>
I dag har vi en överenskommelse där tillämpningen av artikel 7a mildras och undantaget för ångtryck återinförs, samtidigt som villkoren för att utnyttja undantaget naturligtvis skärps. Precis som de övriga delarna i klimatpaketet kommer inte alla att finna det helt tillfredsställande, men det är något som alla kan godta.
<P>
Jag vill tacka Dorette Corbey för hennes utmärkta arbete och för att hon har varit så lyhörd för att lösa problemen, och jag vill även tacka Claude Turmes och naturligtvis det franska ordförandeskapet, som har visat sig vara ytterst effektivt även inom detta område.
<SPEAKER ID="423" NAME="Marios Matsakis">
för ALDE-gruppen. - (EN) Herr talman! Många av oss börjar äntligen inse att vår jord inte är oförstörbar och att den faktiskt har ett utgångsdatum som vi människor, genom våra okloka handlingar, drastiskt närmar oss. Naturligtvis finns det fortfarande skeptiker, inte minst här i parlamentet, men de blir snabbt färre när de övervinner begränsningarna av sin självpålagda extrema dogmatism, eller befriar sig från ibland suspekta påtryckningar från tredje parter.
<P>
EU bör vara och är också ledande i kampen för att rädda vår miljö. Det lagstiftningspaket om bekämpningen av klimatförändringen som för närvarande diskuteras i parlamentet är ett mycket välkommet bevis på detta. Men för att vara till verklig nytta måste lagstiftningen vara substantiell och genomföras effektivt och i god tid. Som alltid måste man kompromissa om vissa saker, och så har även varit fallet med Corbeybetänkandet om övervakning och minskning av utsläpp av växthusgaser i samband med användning av vägtransportbränslen.
<P>
Det måste sägas att föredraganden verkligen har kämpat på ett mycket avundsvärt och ihärdigt sätt för att undvika att texten skulle vattnas ur på grund av rådets ståndpunkter, och jag anser att hon i stor utsträckning har lyckats med det. Jag gratulerar henne till denna bedrift. Det måste även sägas att under de tuffa förhandlingarna höll föredraganden alla skuggföredragande regelbundet och fullständigt informerade, och samarbetet blev därför så bra att det gav Dorette Corbey starka kort vid förhandlingsbordet.
<P>
Genom kompromisspaketet nåddes uppgörelser som är tillräckligt tillfredsställande under omständigheterna om de flesta kontroversiella frågorna, t.ex. biobränslen, metalltillsatser och svavelhalten i vissa bränslen, och min grupp stöder det till fullo.
<SPEAKER ID="424" NAME="Neil Parish" AFFILIATION="PPE-DE">
(EN) Herr talman! Först och främst vill jag gratulera föredraganden Dorette Corbey och det franska ordförandeskapet för deras enorma insatser för att säkra en överenskommelse om denna banbrytande fråga som en del i kampen mot klimatförändringen. Jag vill även hylla Joseph Daul, som jag ersätter, för hans hårda arbete med att ta fram yttrandet från utskottet för jordbruk och landsbygdens utveckling om Corbeybetänkandet om bränslekvalitet.
<P>
Vi inom jordbruket kan vara mycket nöjda med den överenskommelse som till slut nåddes om detta betänkande och det nära relaterade Turmesbetänkandet om förnybar energi. Jag anser att det finns en framtid för industrin för hållbara biobränslen och att dessa två direktiv utgör den nödvändiga rättsliga ramen för industrin att utvecklas för att i framtiden möjliggöra en övergång till fler andra generationens biobränslen. Jag välkomnar att vi nu har satt upp ett mål på en andel på 20 procent av förnybar energi i EU:s sammanlagda energimix. Jag välkomnar verkligen betänkandet.
<SPEAKER ID="425" NAME="Claude Turmes" AFFILIATION="Verts/ALE">
(EN) Herr talman! Jag vill börja med att gratulera Dorette Corbey. Som föredragande för direktivet om förnybara energikällor var det väldigt viktigt för mig att vi arbetade nära tillsammans för att se till att hållbarhetskriterierna infördes ordentligt, och på samma sätt, i de två direktiven. Tack vare Dorette Corbeys kampvilja lyckades vi till sist se till att alla inslag i hållbarhetskriterierna även togs med i direktivet om bränslekvalitet, och det är viktigt för att EU-lagstiftningen ska vara lättförståelig och synlig.
<P>
När det gäller hållbarhetskriterierna anser jag att vi nu har förbättrat kommissionens förslag avsevärt. Koldioxidavtrycket är nu mycket väl definierat, och inte bara för direkt utan även för indirekt markanvändning. Detta är avgörande för framtiden. Jag anser att vi även har garanterat att miljö- och energiexperter - generaldirektoratet för transport och generaldirektoratet för miljö i kommissionen, men även nationella experter från miljö- och energisektorerna - kommer att samarbeta om dessa hållbarhetskriterier, och även det är viktigt.
<SPEAKER ID="426" NAME="Kathy Sinnott" AFFILIATION="IND/DEM">
(EN) Herr talman! För närvarande riktas stor uppmärksamhet mot de tekniska aspekterna av insatserna för att begränsa klimatförändringen genom utveckling av alternativa bränslen. Jag gratulerar till denna insats och vill bidra till debatten.
<P>
Jag vill uppmärksamma algoljan, som kan förädlas till bränsle som en ersättning för fossilt oljebränsle. Algolja är ett bränsle som alla parter vinner på eftersom alger tar upp koldioxid under produktionen, vilket innebär att den är en koldioxidpositiv energikälla. I motsats till de alltmer kontroversiella biobränslena tränger den inte heller undan livsmedelsproduktionen. Alger kan odlas i naturliga dammar eller konstgjorda strukturer. Algolja är även något som alla vinner på eftersom den är särskilt passande för produktion i kustsamhällen, där problemen i fiskeindustrin leder till att vi måste finna nya industrier.
<P>
Med tanke på detta uppmanar jag kommissionen att verkligen ta algolja på allvar. Algoljan har även fördelen att vara ett bränsle med hög energihalt och låg vikt, och är ett av de få bränslen som skulle kunna ersätta raketbränsle och flygplansbränslen i framtiden.
<SPEAKER ID="427" NAME="Dorette Corbey" LANGUAGE="NL">
Herr talman, företrädare för kommissionen och rådet, mina damer och herrar! Tack för era vänliga ord. Jag anser verkligen att den goda arbetsrelationen mellan oss är anledningen till det goda resultatet. Endast om vi förenar oss kan vi vara starka, och det fungerade i det här fallet. Det är viktigt att bedöma direktivet om bränslekvalitet inom ramen för hela klimatpaketet.
<P>
För det första är Turmesbetänkandet om direktivet om förnybar energi naturligtvis viktigt i det här sammanhanget. Vi delar samma hållbarhetskriterier, vilket enligt min åsikt utgör ett centralt bidrag som gynnar hela världen. Det är oerhört viktigt att vi i morgon kommer att slå fast detta tillsammans.
<P>
Jag delar Kathy Sinnotts entusiasm över algolja. Jag tycker faktiskt att den är lika spännande som hon gör. Det fina med direktivet om bränslekvalitet är att det just är de nya teknikerna som ges ett enormt uppsving, vilket kan utgöra ett verkligt incitament för utvecklingen av algteknik. Under produktionen av algolja är det i princip mycket mindre koldioxid involverat, och det är anledningen till att det är så attraktivt för oljebolag och andra att investera i just dessa tekniker.
<P>
Inom ramen för klimatpaketet är det också ytterst viktigt att en koppling görs till nästa betänkande, Sacconibetänkandet om nya personbilar. Vi har särskilt kämpat för att el skulle tas med i detta direktiv. Elbilar är framtiden. El i vägtransporten är många gånger mer effektivt än användning av bensin eller diesel. Vi bör därför verkligen gå i den riktningen.
<P>
Jag konstaterar att Guido Sacconis betänkande innehåller ett antal incitament i detta avseende, och det är lösningen på höna och fjäder-dilemmat. Rätt incitament måste ges både till personbils- och bränslesektorn för att verkligen skapa en renare vägtransport och renare bränslen. I alla händelser hoppas jag att vi genom att ta med dessa transportaspekter i klimatpaketet kan bidra på ett positivt sätt till att minska utsläppen av växthusgaser. Jag vill återigen tacka alla för deras samarbete.
<SPEAKER ID="428" NAME="Talmannen">
Debatten är härmed avslutad.
<P>
Omröstningen kommer att äga rum onsdagen den 17 december 2008.
