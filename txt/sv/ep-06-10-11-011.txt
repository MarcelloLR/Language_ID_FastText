<CHAPTER ID="011">
Föredragningslista
<SPEAKER ID="025" NAME="Talmannen">
Beträffande föredragningslistan för i dag och i morgon har motsvarande ändringar delats ut som utarbetats i samarbete med de politiska grupperna och innefattar följande ändringar samt de som aviserades den 28 september:
<P>
- Onsdag:
<P>
Från kl. 15.00 till 16.00 lägger vi till uttalandena av Europeiska unionens höge representant för den gemensamma utrikes- och säkerhetspolitiken och kommissionen om Nordkoreas kärnvapentest. Vi välkomnar Javier Solana och Benita Ferrero-Waldner som är med oss av den anledningen.
<P>
När det gäller de muntliga frågorna om skor från Kina och Vietnam måste jag påpeka att rådet inte kommer att delta i debatten.
<SPEAKER ID="026" NAME="Hannes Swoboda" AFFILIATION="PSE">
(DE) Herr talman! Vi är i princip nöjda med dessa ändringar och särskilt nöjda med att Javier Solana har lyckats ta sig hit.
<P>
Vi är däremot allt annat än glada över att rådets högst begränsade närvaro innebär att en stor del av dagens föredragningslista måste skjutas upp till en annan dag. Detta hände även under det österrikiska ordförandeskapet, men då lyckades vi ändå nå en överenskommelse. Jag tycker att rådsordförandeskapen bör påminnas om att en preliminär föredragningslista inte är slutlig och att det naturligtvis kan hända - som nu - att vi måste bemöta händelser när de sker. Jag vill också be de regeringar som rådet är sammansatt av att se till att de kan vara närvarande vid sammanträdet i Bryssel åtminstone fram till kvällen. Detta är absolut nödvändigt, för om de inte är här kan vi inte ta oss igenom alla frågor som finns - och verkligen behöver finnas - på föredragningslistan. Jag ber er att framföra detta till rådet och även att uppmana dem att vara mer synliga och närvarande här i kammaren.
<P>
(Applåder)
<SPEAKER ID="027" NAME="Talmannen">
Vi har en ändring av rubriken på rådets och kommissionens uttalande om det informella mötet i Lahtis.
<P>
Gruppen de gröna/Europeiska fria alliansen anser att rubriken bör lyda som följer: Rådets och kommissionens uttalande om det informella mötet i Lahtis, förbindelserna mellan EU och Ryssland efter mordet på Anna Politkovskaja, med ett förslag till resolution om mordet på henne och yttrandefriheten i Ryssland.
<P>
Som ni vet måste detta ändringsförslag enligt vår arbetsordning godkännas av kammaren om talmannen anser att vi ska rösta om det.
<P>
Med tanke på omständigheterna tycker jag att det är lämpligt att göra detta och jag kommer därför att be kammaren uttala sig om förslaget från gruppen De gröna/Europeiska fria alliansen.
<P>
Är det någon som vill säga något?
<SPEAKER ID="028" NAME="Hannes Swoboda" AFFILIATION="PSE">
(DE) Herr talman! Vi har inga invändningar mot att ändra rubriken och verkligen inte mot en resolution, men vi tycker absolut att det är alltför tidigt att anta en resolution inom en dag innan frågorna har klargjorts. Jag tycker därför att man bör överväga att anta en sådan resolution vid nästa plenarsammanträde, då det kommer att finnas en solid grund för den. Vi kommer naturligtvis att ange vår egen ståndpunkt om den, och vi kommer då att ha mer detaljerad information. Av den anledningen skulle jag därför vilja hålla isär dessa två.
<SPEAKER ID="029" NAME="Talmannen">
Ni föreslår att vi ska skilja beslutet om att ändra rubriken från beslutet om huruvida vi ska diskutera resolutionen. Låt oss i så fall rösta enbart om den ändrade rubriken just nu.
<P>
(Parlamentet godkände ändringen av rubriken.)
<SPEAKER ID="030" NAME="Daniel Cohn-Bendit" AFFILIATION="Verts/ALE">
(DE) Herr talman, herr Swoboda! Vi har verkligen bara en dag på oss, och anledningen är att vi har bett om detta ända sedan Anna Politkovskaja mördades, men vissa grupper har hindrat oss. Det är först i dag som den här omröstningen har blivit möjlig, eftersom vissa grupper - inklusive er egen - genom hela förberedelserna har sagt nej till detta tillägg. Ja det är svårt, och vi är glada att det ska ske nästa vecka, men jag ber er erkänna att det är ert fel, för det är ni som har stått i vägen för att diskutera den här frågan hela tiden. Det är något som måste sägas.
<P>
(Applåder)
<SPEAKER ID="031" NAME="Reinhard Rack" AFFILIATION="PPE-DE">
(DE) Herr talman! Vår grupps Tunne Kelam har försökt att ta upp frågan. Det kan vara så att han försökte göra det vid fel tillfälle i förfarandet, men nu diskuterar vi föredragningslistan för dagens sammanträde. Det kanske inte bara är lämpligare utan också en fråga om artighet att låta Tunne Kelam få ordet och tala för gruppen för Europeiska folkpartiet (kristdemokrater) och Europademokrater om föredragningslistan och ändringarna av punkterna på den, snarare än att direkt gå vidare och tillåta omröstning om ett enda förslag i frågan efter att så många andra uppfattningar har uttryckts om den.
<P>
(Applåder)
<SPEAKER ID="032" NAME="Talmannen">
Herr Rack! Talmannen och presidiet försöker tillämpa arbetsordningen strikt. Presidiet hade endast mottagit en föreslagen ändring av föredragningslistan skriftligt innan sammanträdet inleddes. Tunne Kelam kommer definitivt att få möjlighet att tala vid rätt tillfälle, men det här är inte det.
<SPEAKER ID="033" NAME="Hans-Gert Poettering" AFFILIATION="PPE-DE">
(DE) Herr talman! Ibland gör olyckliga omständigheter att saker och ting får en vändning som vi inte skulle ha önskat.
<P>
Ett exempel är det sorgliga mordet på en journalist som vi kommer att diskutera. Det här bedrövliga mordet är inte något som vi kan vara oense med varandra om. Vi ska hålla debatten men jag vill upprepa det som Daniel Cohn-Bendit sa och rekommendera att vi kommer överens om att vänta till nästa sammanträde innan vi antar resolutionen. Det blir en passande lösning på denna sorgliga händelse.
<SPEAKER ID="034" NAME="Talmannen">
Om ingen protesterar ska vi nu diskutera huruvida det kommer att bli en resolution under nästa sammanträde.
<P>
Vill ni lägga till något, herr Kelam?
<SPEAKER ID="035" NAME="Tunne Kelam" AFFILIATION="PPE-DE">
(EN) Herr talman! Jag ber om ursäkt för att ha försökt ta till orda vid fel tidpunkt, men jag hade ett mandat från PPE-DE-gruppen att föreslå att vi skulle bredda den första punkten på dagens föredragningslista till att omfatta en diskussion om mordet på den ryska journalisten Anna Politkovskaja. Det gläder mig att så har skett. Dessutom föreslår PPE-DE-gruppen att parlamentet ska anta en resolution om pressfriheten i Ryssland, som är en brännande fråga.
<P>
Jag anser att det var riktigt sagt att detta förfärliga mord inte får splittra parlamentet. Vi måste vara enade för att kunna sända ett mycket tydligt budskap till stöd för den kvinna som många betraktar som den sista oberoende undersökande journalisten i Ryssland. Jag hoppas att parlamentet kommer att stödja detta förslag.
<P>
Anna Politkovskajas död kunde inte förutses, så vi kunde heller inte förutse våra reaktioner på den. Vi måste reagera omedelbart.
<P>
(Livliga applåder)
<SPEAKER ID="036" NAME="Talmannen">
Tack så mycket, herr Kelam. Jag anser att det är tydligt. Vi har följt vår arbetsordning till bokstaven. Jag anser inte att ordförandeskapet har visat bristande hänsyn genom att ge er ordet vi rätt tillfälle, herr Kelam.
<SPEAKER ID="037" NAME="Jacek Emil Saryusz-Wolski" AFFILIATION="PPE-DE">
(EN) Herr talman! Ni har inte hållit omröstning om huruvida vi bör ha en resolution under denna sammanträdesperiod. Jag begär att vi håller en omröstning. Det har framförts ett förslag om att vi omedelbart ska reagera med en resolution, och ni har ännu inte hållit någon omröstning om detta förslag.
<P>
(Applåder)
<SPEAKER ID="038" NAME="Talmannen">
Seså, mina damer och herrar, låt oss inte leka katt och råtta. Det fanns ett förslag från Hans-Gert Poettering och jag frågade om det förelåg samförstånd om det. Ingen reste sig då upp för att tala emot.
<P>
Ni måste vara uppmärksam på debatterna, herr Saryusz-Wolski! Vi hade ett förslag och jag frågade om det förelåg samförstånd om det. Eftersom ingen hade några invändningar fortsatte jag med föredragningslistan.
<P>
Debatten är avslutad.
<P>
(Arbetsplanen fastställdes.)
