<CHAPTER ID="025">
Samarbete med utvecklingsländer för att främja god förvaltning i skattefrågor (kortfattad redogörelse)
<SPEAKER ID="223" NAME="Talmannen">
Nästa punkt är ett betänkande av Eva Joly, för utskottet för utveckling, om beskattning och utveckling - samarbete med utvecklingsländer för att främja god förvaltning i skattefrågor.
<SPEAKER ID="224" NAME="Eva Joly" LANGUAGE="FR">
Herr talman, fru kommissionsledamot, mina damer och herrar! Det är med viss belåtenhet som jag lägger fram detta betänkande om beskattning och utveckling för er i kväll.
<P>
Betänkandet är ett viktigt steg i en kamp som började för längesedan och som jag nu fullföljer i Europaparlamentet. Jag vill tacka mina kolleger i utskottet för utveckling, som har gjort arbetet ytterst produktivt. Jag hoppas att betänkandet får sitt godkännande under omröstningen i morgon.
<P>
Utvecklingsländerna har drabbats hårt av den finansiella och ekonomiska krisen och de stigande priserna på jordbruksmaterial. De behöver nu hållbara nya resurser mer än någonsin. Mitt i denna globala kris är skatteintäkter, som är den äldsta källan till finansiering av utveckling, ett stort problem och en verklig utmaning.
<P>
Effektiva skattesystem ger inte bara finansiering till viktiga offentliga tjänster. Genom att främja en öppen och ansvarsfull användning av statliga intäkter är skatteintäkter även en av grundvalarna för en ansvarsfull demokrati. Att bidra till att skapa rättvisa, progressiva och transparenta skatter bör inte på något sätt leda till slopat eller minskat offentligt utvecklingsbistånd. Det bör inte vara ytterligare en ursäkt för de medlemsstater som i allt större mån är benägna att minska den del av BNP som ägnas det offentliga utvecklingsbiståndet.
<P>
Samtidigt som det offentliga utvecklingsbiståndet kanske är bristfälligt och har stort utrymme för förbättring är det inte mindre viktigt för länder som har drabbats hårt av både den ekonomiska och klimatrelaterade krisen. Det handlar inte om att ersätta stöd, utan om att leda om det mot utveckling av effektiva skattesystem, som de multinationella företagen måste bidra till på grundval av sina faktiska vinster. På detta sätt kommer fattiga länder att kunna ta herraväldet över sin egen utveckling igen, minska fattigdom och kompensera för sin förlust av tullintäkter som orsakats av liberaliseringen av marknaderna, så att de på lång sikt kan klara sig utan utländskt stöd.
<P>
Länderna i söder är inte bara offer för sina egna ineffektiva skattesystem. De är även offer för den skattedumpning som införts av Bretton Woods-organen, för kostnaderna för otillåten kapitalflykt och för skatteparadis. Varje år går de miste om enorma belopp i form av förlorade skatteintäkter, vilka beräknas uppgå till mer än tio gånger det stödbelopp som de får från rika länder.
<P>
Betänkandet belyser detta faktum. När det gäller OECD:s riktlinjer, som är långt ifrån tillfredsställande, så är dessa faktiskt ett hot. Genom att tillåta att samarbetsovilliga jurisdiktioner stryks från de grå listorna, genom att samarbetsavtal undertecknas utan att det införs något automatiskt system för informationsutbyte, skapar de en illusion om att skatteparadis är lagliga och ger trovärdighet åt ett system som är skadligt för de offentliga finanserna lika mycket i norr som i söder.
<P>
Det är ett viktigt steg i utvecklingen av dessa länder att sätta stopp för skatteparadis, och EU måste göra detta till en absolut prioritet. EU måste axla sitt ansvar precis som USA har gjort och skapa en tydlig och bindande lagstiftning som är förbunden med verkliga sanktionsmekanismer för att sätta stopp för skatteparadis, vilka fungerar som massförstörelsevapen för fattiga länders utveckling. EU måste förhindra företagens manipulering av vinster och internpriser, särskilt hos europeiska företag, som både gynnas av och missbrukar skadliga skattesystem. Vi måste införa en insynsvänlig, bindande internationell mekanism som gör alla multinationella företag, särskilt de inom utvinningsindustrin, skyldiga att automatiskt uppge sina vinster och de skatter som de betalar i varje land där de är verksamma.
<P>
Detta är ett viktigt första steg mot att stoppa dem som blir allt rikare på de sydliga ländernas misär. Det är också ett viktigt steg mot att återupprätta EU:s trovärdighet.
<SPEAKER ID="225" NAME="Elena Băsescu" AFFILIATION="PPE">
(RO) Herr talman! Mot bakgrund av den rådande ekonomiska krisen är det nödvändigt att främja god förvaltning i skattefrågor, både på EU-nivå och utanför EU. Jag vill påpeka att varje stat ansvarar för att besluta om sin egen skattepolitik. Praxisen att sätta hinder måste undvikas och samarbete mellan länder måste uppmuntras.
<P>
Att bekämpa skatteparadis är en huvudprioritering. De bidrar till att minska kvaliteten på det politiska systemet i utvecklingsländerna. De uppmuntrar också till ekonomisk brottslighet, som blir mer lukrativ. Detta bidrar i sin tur till att den orättvisa fördelningen av skatteintäkter ökar. En annan åtgärd inbegriper informationsutbyte mellan alla medlemsstater. Samtidigt krävs det att fler utvecklingsländer deltar i relevanta internationella forum.
<SPEAKER ID="226" NAME="Franziska Keller" AFFILIATION="Verts/ALE">
(EN) Herr talman! Skatter och beskattning är ytterst viktiga frågor när vi talar om utvecklingspolitik. Det är en viktig fråga i samband med en konsekvent politik för utveckling, eftersom vi utan ett lämpligt skattesystem, utan en lämplig politik för skatteparadis, aldrig kommer att bli samstämda i vår utvecklingspolitik, och i nuläget är vi inte heller det. Därför välkomnar jag varmt det här betänkandet och jag hoppas att ni, ledamöter av Europaparlamentet, inte kommer att urvattna det i morgon.
<P>
Vi måste komplettera kommissionens meddelande, som har allvarliga brister. Exempelvis saknas hänvisning till de problem som finns inom OECD och skattekonkurrensens inverkan på skatteintäkterna. Om vi vill rätta oss efter Lissabonfördraget och om vi vill att vår utvecklingspolitik ska vara konsekvent måste vi vidta åtgärder nu, och jag ber er att stödja det här betänkandet fullt ut.
<SPEAKER ID="227" NAME="João Ferreira" AFFILIATION="GUE/NGL">
(PT) Herr talman! Samtidigt som det är viktigt och nödvändigt med samarbete på skatteområdet får vi inte bortse från att skattepolitiken är ett centralt instrument för ekonomisk och social politik, vars utformning politiska kriterier och utvärderingar uppenbarligen har en inverkan på. Därför är det inte EU:s uppgift att exportera så kallad ”god förvaltning i skattefrågor”, som föredraganden mycket riktigt nämnt. Utvecklingsländernas suveränitet, val och alternativ måste respekteras fullt ut, samtidigt som uppmärksamhet riktas mot deras specifika situation och villkor.
<P>
Jag har gjort två observationer angående två frågor. Först och främst handlar det om de så kallade avtalen om ekonomiskt partnerskap, som vi har tvingat på utvecklingsländerna trots deras motstånd, och som strängt begränsar dessa länders skattesystem, samtidigt som de orsakar andra allvarliga skador. Min andra observation gäller skatteparadisen, som fortfarande finns kvar och som leder till intäktsförluster motsvarande 800 miljarder US-dollar varje år, enligt betänkandet. Dessa två exempel illustrerar EU:s inkonsekventa politik i fråga om dess angivna mål för utvecklingssamarbetet.
<SPEAKER ID="228" NAME="Maria Damanaki" LANGUAGE="EN">
Herr talman! På kommissionens vägnar vill jag tacka Europaparlamentet och särskilt utskottet för utveckling för detta betänkande.
<P>
Jag är glad över att Eva Jolys betänkande belyser och förstärker budskapet i kommissionens meddelande om skatter och utveckling. Betänkandet innehåller även mycket ambitiösa mål och ger kraftfull vägledning för EU i syfte att stärka utvecklingsländernas finansiella resurser. Mobilisering av inhemska resurser är en central åtgärd för hållbar tillväxt, minskad fattigdom, goda styrelseformer och tillhandahållande av de kollektiva nyttigheter som krävs för att nå millennieutvecklingsmålen. Vi måste öka synergieffekterna mellan skatte- och utvecklingspolitiken och hjälpa utvecklingsländerna att skapa bättre skattesystem och förvaltningar.
<P>
Vi står inför ett allvarligt problem. Jag var personligen intresserad av era uppgifter om att beloppet för illegala utflöden är omkring tio gånger större än det bistånd som ges till utvecklingsländer. Det är verkligen slående.
<P>
Vi måste därför arbeta samtidigt på två kompletterande nivåer. Först och främst måste vi stödja effektiva nationella skattesystem och sedan måste vi arbeta för en transparent, samarbetsvillig och rättvis internationell skattemiljö för att hjälpa utvecklingsländerna att bekämpa skatteflykt och skadlig skattekonkurrens.
<P>
I betänkandet uppmanas kommissionen att i första hand ta större hänsyn till följderna av handelsliberaliseringen och därefter inte begränsa sig till OECD:s principer i kampen mot skatteflykt och skadlig skattekonkurrens. Jag vill ta upp just dessa utmaningar.
<P>
När det gäller den första frågan kan jag försäkra er om att vi är fast beslutna att stödja framgångsrik skattemässig omvandling genom ökat stöd till kapacitetsuppbyggnad, efterfrågestyrda regionala och internationella initiativ för kapacitetsutveckling samt bättre samordning av givare på EU-nivå och internationell nivå.
<P>
Angående den andra frågan anser kommissionen att skatteflykt och skadlig skattekonkurrens är ett stort hinder för mobilisering av inhemska resurser. Därför hjälper vi utvecklingsländerna att utveckla sin kapacitet för att ta itu med dessa utmaningar och även främja bättre internationellt samarbete i skattefrågor.
<P>
En hel del arbete har redan uträttats efter att kommissionens meddelande antogs. Konkreta åtgärder har möjliggjorts genom parlamentets finansiella stöd. Er tilldelning 2010 av 708 000 euro har gjort det möjligt för oss att finansiera en rad viktiga verksamheter som syftar till att främja skatteförvaltning. Dessa verksamheter innefattar tekniska seminarier av det afrikanska skatteförvaltningsforumet, stöd till utvinningsindustrin, insynsvänliga initiativ och finansiering av ett evenemang i anslutning till FN:s möte om mobilisering av inhemska resurser. Vi kommer även att bistå med teknisk hjälp för att genomföra avtal om utbyte av skatteinformation.
<P>
Kommissionen håller även på att utarbeta ett meddelande för bedömning av möjligheten att införa ett landsvis rapporteringskrav i EU-lagstiftningen. Vi har haft ett offentligt samråd i frågan, som avslutades i januari, och vi kommer nu att gå vidare med en konsekvensbedömning i denna viktiga fråga. Detta skulle kunna hjälpa utvecklingsländerna att mer effektivt motverka skatteflykt.
<P>
Jag vill varmt tacka er alla i parlamentet för ert stöd och engagemang i dessa frågor. Jag är övertygad om att vi kan göra stora framsteg för att förbättra skatteförvaltningen och jag är glad över att frågorna även har tagits med på föredragningslistorna till mötena med G20 och G8.
<SPEAKER ID="229" NAME="Talmannen">
Debatten är härmed avslutad.
<P>
Omröstningen kommer att äga rum på tisdag den 8 mars.
