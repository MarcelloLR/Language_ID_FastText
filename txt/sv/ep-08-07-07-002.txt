<CHAPTER ID="002">
Uttalande av talmannen
<SPEAKER ID="006" NAME="Talmannen">
Mina damer och herrar! På mångas begäran ska jag göra ett kort uttalande om frisläppandet av Ingrid Betancourt och de andra personer som hållits som gisslan.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez och John Jairo Duran kidnappades och hölls som gisslan under många år av den colombianska terroristorganisationen FARC. De släpptes slutligen onsdagen den 2 juli 2008 tack vare en framgångsrik militäroperation som genomfördes av den colombianska armén.
<P>
Europaparlamentet lyckönskar Ingrid Betancourt och alla de andra som släppts och gläds på deras familjers vägnar. Frisläppandet innebär slutet på en mycket ångestfylld tid och påminner oss om att vi aldrig får ge upp hoppet.
<P>
Jag talade med president Uribe i torsdags och gratulerade hans regering, armén och det colombianska folket till den framgångsrika insatsen. Jag vill på nytt betona att de demokratiska krafterna aldrig får ge efter för terrorism och att det är en politisk och moralisk plikt att se till att lagen efterlevs.
<P>
Vi måste även i fortsättningen göra vårt yttersta för att se till att samtliga personer som hålls som gisslan släpps fria. Ingrid Betancourt kidnappades den 23 februari 2002. Efter denna händelse deltog Europaparlamentet i en rad aktioner för att få henne frisläppt. År 2006 var hon tillsammans med stiftelsen País Libre en av de tre slutkandidaterna till Sacharovpriset för tankefrihet.
<P>
Europaparlamentet anser att Ingrid Betancourts engagemang har varit och förblir mycket viktigt för en bestående fred i Colombia. Det är nu vår skyldighet att påminna allmänheten om den kritiska situation som de personer befinner sig i som fortfarande hålls som gisslan i Colombia och att arbeta för deras frisläppande.
<P>
Förra veckan inbjöd jag Ingrid Betancourt att besöka Europaparlamentet - vid en tidpunkt som passar henne och när hon återhämtat sig. Jag vill vid detta tillfälle uppmana FARC och alla andra terroristorganisation att lägga ner vapnen och upphöra med sitt förnuftsvidriga och meningslösa våld. Vi kommer aldrig att ge efter för terrorism! Jag kräver att alla som hålls som gisslan släpps fria och att alla inblandade accepterar den colombianska regeringens erbjudande om samarbete för att åstadkomma en fredlig lösning.
<P>
(Applåder)
<P>
Mina damer och herrar! Jag välkomnar varmt Jean-Pierre Jouyet - Frankrikes EU-minister och företrädare för det nya ordförandeskapet. Det här är första gången som en regeringsrepresentant varit närvarande när parlamentets session inleds, och jag hoppas att vårt arbete kommer att fortskrida på samma lyckosamma sätt som det började.
<P>
(Applåder)
