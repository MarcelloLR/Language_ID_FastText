<CHAPTER ID="013">
Välkomsthälsning
<SPEAKER ID="032" NAME="Talmannen">
I dag har vi det stora nöjet att få välkomna en delegation från Islamiska republiken Afghanistan till parlamentet. Delegationen besökte vårt parlament i Strasbourg i december förra året och vi är glada över att få välkomna den även till Bryssel.
<P>
(Applåder)
<P>
Mina damer och herrar! Jag skulle vilja framföra våra djupa och uppriktiga kondoleanser till er församling och det afghanska folket med avseende på terroristattacken den 6 november 2007 där sex av era parlamentsledamöter och omkring 100 afghanska medborgare miste livet. Bland offren fanns Sayed Mustafa Kazemi som var ledamot av den afghanska delegationen som besökte Strasbourg förra året.
<P>
Syftet med ert besök är att inleda en regelbunden dialog som gör det möjligt för oss att snabbare nå ökad förståelse för den politiska och sociala situationen i Afghanistan och att diskutera den hjälp som ert land behöver.
<P>
Jag är säker på att ni alla ser besöket som en symbol för våra gemensamma ansträngningar att främja de demokratiska värdena och fullständig respekt för de mänskliga rättigheterna i hela världen.
<P>
Jag vill uttrycka vår glädje över ert besök och vårt engagemang för att stärka samarbetet mellan våra regeringar.
<P>
Så vitt jag vet har ni redan haft givande förbindelser med Europaparlamentet och jag önskar er en konstruktiv fortsättning på ert uppdrag, en trevlig vistelse och en angenäm resa tillbaka till ert land.
<SPEAKER ID="033" NAME="Gyula Hegyi" AFFILIATION="PSE">
(EN) Fru talman! Min ordningsfråga faller under artikel 9.2 i arbetsordningen om att parlamentets arbete inte får störas.
<P>
Vi har informerats om att det finns asbest i byggnaderna Winston Churchill och SDM i Strasbourg. I den senaste rapporten bekräftas att förekomsten av asbest var mer utbredd på våra arbetsplatser där än vad man trodde till en början. Asbest är ett av de mest farliga cancerframkallande ämnena och kan vara en fara för människoliv. Därför bör vi kräva ordentlig information om riskbedömningen och detaljerade uppgifter om hur parlamentets byggnader ska asbestsaneras, samt om tidsplanen och om vilka säkerhetsåtgärder som kommer att vidtas. Parlamentsledamöternas, tjänstemännens och besökarnas hälsa bör komma i första rummet.
<SPEAKER ID="034" NAME="Talmannen">
Herr Hegyi, det här är i grund och botten inget som gäller arbetsordningen, men eftersom ni har tagit upp en sådan central fråga vill jag säga att generalsekreteraren redan har gjort ett uttalande om möjlig förekomst av asbest i våra byggnader.
