<CHAPTER ID="003">
Parentation
<SPEAKER ID="008" NAME="Talmannen">
Mina damer och herrar! Dessvärre har jag några mycket sorgliga meddelanden att framföra. Under sommaren fick vi med stor sorg veta att vår vän och kollega professor Bronislaw Geremek avlidit. Han var en stor polsk patriot och en sann europé som i decennier outtröttligt verkade för att Polens folk också skulle få ta del av de grundläggande värderingarna om demokrati, frihet, mänskliga rättigheter och rättsstaten. Hans engagemang i den demokratiska oppositionen och den stora folkliga rörelsen Solidaritet bar i slutändan frukt.
<P>
Polen har i snart två årtionden intagit sin rättmätiga plats bland de fria och demokratiska nationerna i Europa och är som vi alla vet medlem av Europeiska unionen sedan den 1 maj 2004. Bronislaw Geremeks bidrag till dessa landvinningar gjorde honom utan tvekan till en av grundarna och de främsta arkitekterna av det nya Polen, en man som även var ledamot av sejmen, den polska riksdagens underhus i många år och tjänstgjorde som sitt lands utrikesminister från 1997 till 2000.
<P>
Bronislaw Geremek var ledamot av Europaparlamentet sedan 2004. Vi kände honom som en man som hyste en grundmurad och sann tilltro till det Europeiska projektet. I det integrerades hans tankar och övertygelser om försoning, dialog och kompromiss. Jag beundrade verkligen hans unika förmåga att vara nära sitt land och samtidigt vara nära EU. Han arbetade oförtrutet för integrationsprocessen som han såg som den bästa lösningen för sitt lands framtid och även för hela vår kontinent.
<P>
En anmärkningsvärd personlighet har försvunnit från den europeiska arenan, en kollega vars tragiska och för tidiga bortgång har efterlämnat ett tomrum som blir svårt att fylla. Jag vill uttrycka mina djupaste deltagande till hans familj, framför allt hans två söner, och alla hans vänner. Vi kommer alltid att ära hans minne här i Europaparlamentet.
<P>
Mina damer och herrar, det var också med stor sorg vi fick veta i början av augusti att vår kollega Willi Piecyk avlidit kort före sin 60-årsdag. Jag vill även med anledning av denna sorgliga händelse uttrycka Europaparlamentets djupa sympati med hans familj och vänner. Willy Piecyk var ledamot av Europaparlamentet sedan 1992. Han var en ledande person i utskottet för transport och turism där han verkade som talesman för socialistgruppen i många år.
<P>
För bara några veckor sedan kunde han delta i vårt firande av den första Havets dag i Europa. Det syntes mig som att han var något på bättringsvägen trots sin allvarliga sjukdom. Tyvärr var mitt intryck felaktigt.
<P>
Willi Piecyk kommer att finnas kvar i våra minnen på många sätt som den som startade många viktiga projekt. Med hans bortgång har vi förlorat en kollega som åtnjöt alla ledamöters respekt och uppskattning. Vi ska också länge minnas Willi Piecyk med en känsla av tacksamhet.
<P>
Det tynger mig att behöva meddela er att ännu en mycket omtyckt kollega inte längre är ibland oss, Maria Luisa Cassanmagnago Cerretti, som avled den 4 augusti. Jag har särskilt levande minnen av henne då hon blev ledamot av Europaparlamentet samtidigt som jag 1979 när hon här tog upp Europas sak och den europeiska integrationen. Hon verkade som vice ordförande för gruppen för Europeiska folkpartiet och var vice ordförande för Europaparlamentet 1982 till 1987. Hon innehade även andra politiska funktioner, t.ex. under en period ordförandeposten i Europaparlamentets utskott för politiska frågor, föregångaren till dagens utskott för utrikesfrågor.
<P>
Genom sitt politiska engagemang var Maria Luisa Cassanmagnago Cerretti inte minst en inspirationskälla för kvinnor, och som ledamot var hon en kvinna med intellektuellt mod och medkänsla som lämnade ett värdefullt bidrag till den europeiska integrationen. Vi kommer att minnas henne med stor tillgivenhet. Under sommaruppehållet har även ett antal tragiska flygkatastrofer inträffat. Den 20 augusti inträffade Spaniens värsta flygkatastrof på 25 år då 154 människor dog. Endast 18 av de 172 ombordvarande på flygplanet överlevde tragedin; de var på väg från Barajas-flygplatsen i Madrid till Kanarieöarna. Dagen efter kraschen gjorde jag ett uttalande på Europaparlamentets vägnar och jag vill i dag upprepa vår solidaritet med och vårt stöd till familjerna och vännerna till de avlidna.
<P>
Bara några dagar efter tragedin i Madrid kraschade ett annat plan den 24 augusti kort efter start från Kirgizistans huvudstad Bishkek, och 68 av passagerarna och besättningen fick sätta livet till. Jag vill på alla Europaparlamentets ledamöters vägnar framföra våra djupaste kondoleanser till offren i dessa och andra tragiska händelser.
<P>
Jag vill be er alla resa er upp för en tyst minut till minne av dem som förlorat livet.
<P>
(Parlamentet höll stående en tyst minut.)
