<CHAPTER ID="021">
Anföranden på en minut om frågor av politisk vikt
<SPEAKER ID="161" NAME="Talmannen">
Nästa punkt på dagordningen är anföranden på en minut om frågor av politisk vikt.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Herr talman! Som ledamot i utskottet för utrikeshandel är jag naturligtvis ganska uppmärksam på förbindelserna mellan EU och Kina och jag har därför märkt att EU:s handelsunderskott enligt 2007 års siffror har ökat till omkring 160 miljarder euro.
<P>
Detta underskott är följden av de betydande hinder som blockerar tillträdet till den kinesiska marknaden. Det beror visserligen också på de kinesiska produkternas konkurrensfördel, men det är en fördel som baseras på ekonomisk, social och ekologisk dumpning.
<P>
Detta ojämlika handelsförhållande är emellertid inte det enda som ger anledning till oro. En annan sak är de osäkra produkter som kommer från Kina. Vi bör därför - och jag riktar mig här främst till kommissionen - se till att produkter från Kina genomgår grundliga och effektiva kontroller av hänsyn till folkhälsan och skyddet av de europeiska konsumenterna, samt av hänsyn till europeiska produkters konkurrenskraft.
<SPEAKER ID="164" NAME="Neena Gill" AFFILIATION="PSE">
(EN) Fru talman! Den turbulenta finansiella utvecklingen de senaste dagarna har förändrat världen. Vi har alla en längre tid varit oroliga för de potentiella problemen i det globala finansiella systemet, men det är häpnadsväckande hur snabbt storbankerna har fallit, den ena efter den andra i rask följd.
<P>
Jag välkomnar därför de åtgärder som den brittiska regeringen i dag har vidtagit för att öka stabiliteten. Även om Storbritannien ligger utanför euroområdet ligger alla dessa åtgärder i linje med de beslut som Ekofinrådet fattade i går. Jag önskar bara att några av länderna i euroområdet hade agerat på samma sätt. För att klara av de utmaningar som ligger framför oss är det absolut nödvändigt att EU visar ledarskap och samordnar en strategi med de nationella regeringarna. Europa måste ha en central roll och inte sitta i baksätet, i synnerhet om EU vill etablera kontakt med människor i Europa.
<P>
Samtidigt måste vi inse att den här krisen beror på marknadsmisslyckanden, brist på lämplig lagstiftning och beslut fattade av några få själviska individer med feta bonusar som kommer att påverka miljoner, eller till och med miljarder, människors liv världen över. Vi måste se till att den här typen av kriminell försumlighet aldrig kan inträffa igen och vi måste se till att de ansvariga ställs till svars för hela sitt agerande.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Mina damer och herrar! Jag vill ta detta tillfälle i akt att än en gång vädja om att EU ska engagera sig mer i förbättringen av sjukvården i EU:s medlemsstater.
<P>
Sjukvårdssystemet faller visserligen inom medlemsstaternas behörighet, men även Europeiska gemenskapen har vissa befogenheter och dess viktiga roll inom sjukvårdssektorn har än en gång slagits fast i Lissabonfördraget.
<P>
Invånarna i EU blir allt äldre och ställs inför nya hot: pandemier, fysiska och biologiska incidenter, bioterrorism, som vi gemensamt måste hitta lösningar på.
<P>
Vi bör även skapa en mekanism för ett strukturerat samarbete mellan medlemsstaterna, en mekanism för utbyte av information och bästa praxis i syfte att förebygga, bekämpa och behandla sjukdomar i EU-länderna.
<P>
Direktivet om gränsöverskridande sjukvård var ett mycket bra initiativ. Jag tror dock att det måste följas av andra, lika modiga, initiativ, eftersom en viktig roll som EU-institutionerna bör ta på sig är att minska de hälsorelaterade orättvisorna.
<SPEAKER ID="166" NAME="László Tőkés" AFFILIATION="Verts/ALE">
(HU) Fru talman! Som kristen, ungrare och ledamot i Europaparlamentet vill jag nu ta till orda för den halv miljon människor av ungerskt ursprung som är bosatta i Slovakien, som är en del av EU. Med andra ord, jag vill ta till orda för de demokratiska europeiska värderingarna. Även om jag kan gratulera Slovakien till landets ekonomiska resultat måste jag tyvärr konstatera att extremnationalistisk propaganda riktas mot slovakiska ungrare och resulterar i en skrämmande hysteri. Jag ber talman Hans-Gert Pöttering, Europaparlamentet och Europeiska kommissionen att vidta åtgärder mot den brutala kränkningen av människors och minoriteters rättigheter och den etniska intolerans, verbala aggression och diskriminering som härskar i Slovakien. Som ledamot av Europaparlamentet är jag beredd att ta på mig en medlande roll för att uppnå ungersk-slovakisk harmoni.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Fru talman! Jag vill rikta parlamentets uppmärksamhet mot situationen för kristna i Vietnam. I 50 år har de tvingats avsäga sig sin tro, deras egendom har konfiskerats och de har tvångsförflyttats till olika regioner. Dessa förföljelser har den senaste tiden varit särskilt omfattande i Hanoi, där myndigheterna gör hårdhänta ingripanden mot katoliker från Thai Ha-samfundet som protesterar mot den olagliga konfiskeringen av mark som tillhör detta samfund, vilket drivs av Redemptoristorden.
<P>
Den 31 augusti blev till exempel deltagarna i en procession brutalt misshandlade. Mer än 20 personer skadades allvarligt och fick föras till sjukhus. Även journalister misshandlades, däribland reportern Ben Stocking från Associated Press. Låt oss göra allt vi kan för att se till att Vietnam, som för närvarande är medlem i FN:s säkerhetsråd, respekterar de mänskliga rättigheterna.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Fru talman! Den här kvällen är mitt betänkande om främjande av social integration och bekämpning av fattigdom, inbegripet barnfattigdom, den sista punkten på dagordningen. Det är ett initiativbetänkande som behandlas enligt artiklarna 131 och 45 i vår arbetsordning om kortfattade redogörelser i kammaren, dvs. genom en redogörelse utan öppen debatt bland ledamöterna och utan någon möjlighet att lägga fram ändringsförslag.
<P>
Jag invänder mot denna självbegränsning av parlamentsledamöternas rättigheter och kräver att vi i Europaparlamentet ändrar dessa regler. Det är fel att viktiga frågor som fattigdomsbekämpning och social utestängning inte kan diskuteras öppet här. Men utskottet har hur som helst fört intensiva diskussioner och lagt fram 200 ändringsförslag och 40 kompromissändringsförslag.
<P>
Det handlar om en fråga av allmänintresse och vi fråntar oss själva några av våra rättigheter när vi avstår från att diskutera den här i kammaren.
<SPEAKER ID="169" NAME="Urszula Krupa" AFFILIATION="IND/DEM">
(PL) Fru talman! I Indien fortsätter antalet kristna martyrer som mördas på fasansfulla sätt av hinduiska bödlar att stiga. Den katolska kyrkan vädjar i olika delar av världen till regeringar och internationella institutioner om stöd för kristna i Indien, Irak och Vietnam, men än så länge utan framgång. Förföljelserna av kristna bemöts sorgligt nog fortfarande med passivitet, inte bara av företrädare för regeringar och rättsinstanser på dessa platser, utan även av demokratiska regeringar och internationella institutioner som är aktivt engagerade i andra fall av kränkningar av de mänskliga rättigheterna, däribland EU.
<P>
Jag vill därför protestera här i Europaparlamentet mot att man struntar i kränkningar av de mänskliga rättigheterna i Indien, Irak och Vietnam - och här riktar jag mig även till Europeiska kommissionen - och vädja om diplomatiska ingripanden och protester när den här typen av grymma dåd begås. Att förföljelser bemöts med passivitet kan tyda på ett särskilt slags diskriminering av katoliker.
<SPEAKER ID="170" NAME="Sergej Kozlík" AFFILIATION="NI">
(SK) De senaste 50 åren har den starka slovakiska minoriteten i Ungern på över 200 000 personer nästan helt utplånats. Samtidigt har ungerska minoriteter i grannländerna, däribland Slovakien, vuxit. Paradoxalt nog har ungrarna i många år lyckats övertyga européerna om att det är deras minoritet som förtrycks.
<P>
Flera av dagens ungerska politiska ledare talar öppet om ett Stor-Ungern. Detta tillåts sorgligt nog passera obemärkt av högt uppsatta politiker i Europa. Det ungerska parlamentet organiserar i sina kammare ett gränsöverskridande forum för ungerska parlamentsledamöter i Karpaterbäckenet. Företrädare för etniska ungerska politiska partier i Slovakien och Rumänien håller öppet möten där man diskuterar självständighet. I dagens Europa är sådana ståndpunkter oacceptabla och farliga.
<SPEAKER ID="171" NAME="Marian Zlotea" AFFILIATION="PPE-DE">
(RO) Herr talman! Rumänien har dessvärre ett allvarligt problem som hotar de europeiska invånarnas säkerhet och hälsa: användningen på sjukhus av icke-steril suturtråd som importeras från Kina.
<P>
Det rumänska hälsoministeriet har känt till detta problem sedan augusti, men har inte stoppat det i tid trots varningar att det kan orsaka infektioner och till och med dödsfall bland patienter.
<P>
Larmet kom sedan en patient avlidit på sjukhus till följd av en infektion och andra patienter utsätts för samma risk. Jag anser att detta är en varningssignal inte bara för Rumänien utan för hela Europa.
<P>
Det faktum att det finns frågetecken kring allt fler produkter från Kina och att de hotar europeiska invånares hälsa och säkerhet är ett mycket allvarligt problem.
<P>
För inte så länge sedan hade vi problem med godis smittat med mjölkpulver som innehöll melanin och det importerades också från Kina. Vi importerar produkter från Kina därför att de är billigare, men jag anser att Europa bör sätta sina medborgares hälsa främst.
<P>
Jag ber kommissionsledamot Vassiliou att tillsätta en utredning för att förhindra andra incidenter i medlemsstaterna. Det krävs omedelbara åtgärder för att kontrollera dessa produkter så att importen till den inre marknaden kan stoppas i tid.
<SPEAKER ID="172" NAME="Pierre Pribetich" AFFILIATION="PSE">
(FR) Fru talman! Nedgången inom den europeiska bilindustrin visar hur svag efterfrågan är på nya fordon. En ledande fransk tillverkare har just varslat 4 000 anställda och ytterligare 2 000 anställda i Europa.
<P>
Trots att vinsten steg första halvåret med 37 procent är tillverkaren fast besluten att gå vidare med uppsägningarna. Rationaliseringar används som svepskäl och lönsamheten får i alltför hög grad stå i centrum på bekostnad av, och utan att man ägnar en tanke åt, en ambitiös näringslivspolitik eller, vilket är ännu viktigare, arbetstagarna.
<P>
Jag vill göra mig till talesman för dessa arbetstagare, som är de som drabbas hårdast av åtgärderna och är offren för denna situation, och uppmuntra tillverkaren att ompröva sin strategi och samtidigt rädda sysselsättningen.
<P>
I ett läge där vi står inför en sysselsättningskris bör detta ha högsta prioritet. I denna anda måste beslutet om förslaget till en förordning om minskning av koldioxidutsläpp från nya fordon väga olika aspekter mot varandra: hållbar utveckling och värnandet av sysselsättning genom en innovativ näringslivspolitik på alla nivåer, framför allt på den sociala nivån.
<SPEAKER ID="173" NAME="Marco Cappato" AFFILIATION="ALDE">
(IT) Herr talman, mina damer och herrar! I Italien pågår en kränkning av de demokratiska principerna som jag vill rikta mina kollegers uppmärksamhet mot: de senaste 18 månaderna har det italienska parlamentet vägrat att utse en domare till konstitutionsdomstolen, vilket det är skyldigt att göra enligt den italienska konstitutionen, och de senaste sex månaderna har det italienska parlamentet vägrat att tillsätta parlamentets tillsynsutskott för informationssystemet.
<P>
Jag har inte tid att gå in på detaljer. Vi har skickat ett paket med utförlig information till ledamöterna. Min kollega Marco Pannella genomför sedan midnatt förra lördagen en hunger- och törststrejk för att protestera mot den italienske presidentens olagliga agerande. Vi har fått förtroenderöster från 25 ledamöter i Europaparlamentet som har undertecknat en resolution i enlighet med artikel 7 i fördragen. Min tid har runnit ut så jag vill bara be er att läsa den och ge den ert stöd.
<SPEAKER ID="174" NAME="Milan Horáček" AFFILIATION="Verts/ALE">
(DE) Fru talman! I år fyller FN:s deklaration om de mänskliga rättigheterna 60 år. Under de senaste 60 åren har oräkneliga människorättsgrupper och organisationer över hela världen haft denna deklaration som utgångspunkt för sin verksamhet, t.ex. Charta 77 i Tjeckoslovakien, Solidaritet i Polen och människorättsrörelsen i Latinamerika.
<P>
Människorättspolitiken är lika viktig i dag. Den har ännu inte tagit sig in på alla politiska områden. Vi får inte tillåta att mänskliga rättigheter förpassas till att bli en separat punkt utanför de andra politikområdena, utan måste kämpa för de mänskliga rättigheterna även när det medför en del nackdelar. Som grundläggande värdering är de mänskliga rättigheterna en av EU-byggets starkaste grundpelare och vi måste därför vara mer medvetna om dem i vårt eget arbete.
<P>
Jag stöder därför tanken att underutskottet för mänskliga rättigheter ska bli ett ständigt utskott, med tanke på hur viktigt det är.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Fru talman! Översynen av den gemensamma jordbrukspolitiken visar tydligt på riskerna inom olika delar av jordbruket. Mycket har sagts om behovet av reformer på sockermarknaden, tobaksmarknaden och frukt- och grönsaksmarknaden. Det talas om behovet av att höja kvoterna, däribland mjölkkvoterna, att låta mark som ligger i träda användas för odling av spannmål, samtidigt som andra problem, däribland den europeiska biodlingens problem, hamnar i skuggan.
<P>
Bin dör i stora antal på grund av en rad olika sjukdomar, varav de mest kända är varroa och nosema. Bin är även inblandade i pollinering och är garanter för biologisk mångfald som främjar vår existens och vårt fortbestånd i naturens värld. Därför vill jag i dag rikta er uppmärksamhet mot denna fråga, eftersom vi normalt förknippar bin med honung, propolis och vax. Om det inte vore för Astrid Lullings betänkande skulle vi i Europaparlamentet säkert helt likgiltigt undvika problemen för biodlingen. Det som behövs är ett brådskande program för att rädda bin och biodlingen i EU.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) På senare tid har företag lagts ned i Portugal, framför allt inom textil- och beklädnadsbranschen och särskilt i landets norra del, t.ex. textilföretaget Oliveira Ferreira i Riba de Ave och flera i områdena Barcelos, Santo Tirso och Fafe. De följdes nyligen av det multinationella företaget Lees fabrik i Évora, för att inte tala om det hot som hänger över arbetstagarna i många andra fabriker, i t.ex. Vila Nova de Gaia och Lousada.
<P>
I denna situation med uppsägningar finns det hundratals andra företag som inte följer arbetsrätten, som använder hotet om arbetslöshet för att betala löner som är lägre än minimilönen och som diskriminerar unga och kvinnor, vilket nyligen avslöjades i en undersökning av Porto-distriktets fackförening för textil-, beklädnads-, skodons- och läderarbetstagare i delregionerna Tâmega och Sousa.
<P>
Det är därför särskilt viktigt att veta vad Europeiska kommissionen tänker göra beträffande det dubbelkontrollsystem för handeln med Kina som löper ut i slutet av detta år, med tanke på behovet av att skydda tillverkning och sysselsättning med rättigheter i våra länder.
<SPEAKER ID="177" NAME="Witold Tomczak" AFFILIATION="IND/DEM">
(PL) Fru talman! Förtrycket av kristna i Indien visar inga tecken på att avta. Människor mördas fortfarande på grund av sin religion - enbart för att de är kristna. Katolska kyrkor förstörs. Våld riktas till och med mot försvarslösa nunnor som tar hand om de fattiga. Den indiska regeringen vidtar inga effektiva åtgärder för att skydda de mänskliga rättigheterna i detta land, särskilt rätten till liv och trosfriheten.
<P>
EU, som har baserat sin fraseologi och sina institutioner på de mänskliga rättigheterna, har hittills inte reagerat på allvar för att försvara rättigheterna för kristna som mördas i Indien. Vid EU:s och Indiens toppmöte utövades inga påtryckningar för att förmå Indien att stoppa marteringen av dem som tror på Kristus. I Europaparlamentet håller vi med anledning av 60-årsdagen för antagandet av den allmänna deklarationen om de mänskliga rättigheterna någon enstaka konferens om de mänskliga rättigheterna. Har de förnämliga talarna fört fram några krav om rättigheterna för kristna som förföljs i dag, inte bara i Indien? Vi ställs alltså inför frågan om EU och dess ledare tar doktrinen om de mänskliga rättigheterna på allvar? Tillämpar de den på alla människor? Finns det möjligen en dubbelmoral? Syftar predikandet av de mänskliga rättigheterna till att skydda alla typer av minoriteter, däribland sexuella minoriteter, men inte rättigheterna för människor som mördas på grund av sin kristna tro? Vakna, Europa!
<SPEAKER ID="178" NAME="Irena Belohorská" AFFILIATION="NI">
(SK) Slovakien har ända från början strävat efter att skapa lika villkor för alla sina medborgare. I dag är Slovakien utan tvivel ett perfekt exempel på hur man ska behandla nationella minoriteter. Detsamma kan inte sägas om Ungern, där den slovakiska minoriteten brutalt har assimilerats.
<P>
Av alla nationella minoriteter som lever i Slovakien har framför allt den ungerska minoriteten en särställning. Den har ett politiskt parti i parlamentet, skolsystemet tillåter undervisning på ungerska från förskola upp till universitetsnivå och många studenter lämnar universitetet utan några kunskaper i slovakiska. Jag anser därför att inrättandet av Forumet för Karpaterbäckenet, som består av ungerska parlamentsledamöter från suveräna EU-medlemsstater och har som mål att uppnå självständighet, är en provokation och absurditet som inte passar in i detta århundrade.
<SPEAKER ID="179" NAME="Mairead McGuinness" AFFILIATION="PPE-DE">
(EN) Fru talman! I all den ångest och oro som råder beträffande banksektorn finns kanske en gnutta hopp. Det gläder mig att kommissionsledamoten med ansvar för jordbruket är här och kan höra mig, eftersom det kanske är i kristider som EU verkligen kan visa sin styrka.
<P>
Tänk på BSE-krisen när hela köttindustrin och livsmedelsbranschen lamslogs och förtroendet försvann, då EU svarade med att införa tuffa regler från bondgård till matbord - spårbarhet med påföljder.
<P>
Låt oss säga till banksektorn att det här är deras BSE-stund och att de kommer att resa sig ur askan, men att de måste vara bättre reglerade. De - människorna och pengarna - måste märkas och spåras, och de som ägnar sig åt tvivelaktiga metoder måste bestraffas.
<P>
Men det finns hopp. Vi har erfarenhet och jag tror att krisen kommer att leda till ett bättre Europa tack vare att vi kommer att få bättre regler.
<SPEAKER ID="180" NAME="Yannick Vaugrenard" AFFILIATION="PSE">
(FR) Fru talman! Jag vill återknyta till de ganska okonventionella uttalanden som José Manuel Barroso gjorde. Han antyder att han skulle vara villig att strunta i de heliga konkurrensreglerna, att han inte skulle vara lika petig när det gäller statligt stöd.
<P>
Om det handlade om att rädda en viss del av den europeiska industrin, om det handlade om att låta medlemsstaterna investera i forskning eller till och med om att lansera ett ambitiöst ”Europa-lån” skulle jag välkomna denna helomvändning. I stället handlar det om storskaliga återköp av undermåliga finansiella produkter från de finansiella aktörerna. Det handlar till syvende och sist om att rädda de finansiella huliganer som tar lätt på marknadsreglerarnas ansträngningar.
<P>
Visst är det bra om kommissionen ser över sin doktrin. Men det måste göras på rätt sätt, genom att man blir mer flexibel när det gäller frågan om statligt stöd till strategiska branscher som hotas i Europa och genom att man driver igenom åtgärder när det gäller kreditvärderingsinstitut, motverkar spekulationer som baseras på livsmedelspriserna och reglerar spekulationsmedel. Detta har vi efterlyst i åratal och nu har vi beviset: den fria konkurrensens och den fria marknadens religion har lett raka vägen in i en återvändsgränd.
<SPEAKER ID="181" NAME="Marco Pannella" AFFILIATION="ALDE">
(FR) Fru talman! För en gångs skull har vi något att dra på munnen åt. I dagens klimat, där Europa - forna dagars fädernesland - än en gång håller på att ödelägga vår europeiska bördsrätt, är det inte lätt att veta vad man ska säga.
<P>
Nå, här kommer en överraskning. I går tryckte den franska tidningen Le Monde - och jag vill tacka den nye chefredaktören Eric Fottorino för detta - en underbar ledare med en skämtteckning av Plantu, i vilken det icke-institutionella G4 som vi just har uppfunnit framställs på följande sätt: tyskar, italienare, det opålitliga Albion och fransoserna ödelägger med gemensamma krafter Europa, var och en med sina egna futtiga intressen för ögonen, och som motpart har de ett - föregivet - europeiskt parlament som fortfarande inte ens kan göra sig förstått. Tack, Le Monde, tack Plantu. Jag vill se Plantu som president!
<P>
(Talmannen avbröt talaren.)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Fru talman! I sina uttalanden uttrycker EU oro över den stigande arbetslösheten och är angeläget om att det ska finnas ett starkt socialt skydd. Kommissionens inställning till frågan om de polska rederierna strider emellertid mot dessa uttalanden. I EU får statligt stöd användas för att subventionera banker på fallrepet och utan begränsningar i områden som tidigare tillhörde det kommunistiska Tyskland. Hur vore det med likabehandling av ekonomiska enheter? Rederierna i det vi brukar kalla ”gamla EU” fick stöd i flera år och allt var frid och fröjd. De nya medlemsstaterna, som borde få en chans att komma i kapp resten av gemenskapen i ekonomiskt hänseende, behandlas av kommissionen som erövrade områden.
<P>
Jag är övertygad om att de polska väljarna kommer att visa hur starkt de motsätter sig denna europeiska solidaritet genom sitt sätt att rösta i det kommande valet till Europaparlamentet.
<SPEAKER ID="183" NAME="Gerard Batten" AFFILIATION="IND/DEM">
(EN) Fru talman! I flera år har jag varnat för att den europeiska arresteringsordern kan användas för att undertrycka yttrandefriheten på Internet och nu har det hänt. Den 1 oktober arresterades Dr Frederick Toben på Heathrows flygplats enligt en europeisk arresteringsorder utfärdad i Tyskland för påstådda främlingsfientliga brott begångna på Internet.
<P>
Dr Toben förnekar Förintelsen. Hans åsikter är stötande för alla förnuftiga människor. Men det är inte det som är poängen. Han har arresterats i Storbritannien för åsikter som han har lagt ut på nätet i Australien. Att förneka Förintelsen är visserligen motbjudande, men det är inte olagligt i vare sig Storbritannien eller Australien. Om denna europeiska arresteringsorder verkställs visar det att personer som uttrycker sig på Internet på ett sätt som är lagligt i deras hemländer kan utlämnas till ett annat EU-land där samma åsikter är olagliga. Detta skulle få långtgående konsekvenser för yttrandefriheten i nationalstater.
<SPEAKER ID="184" NAME="Péter Olajos" AFFILIATION="PPE-DE">
(HU) Tack, fru talman! Efter tvisten om skummet i floden Rába har vi nu tyvärr en annan debatt om Österrikes och Ungerns miljöskydd i Europaparlamentet. Det österrikiska bolaget BEGAS planerar att bygga en avfallsförbränningsanläggning med en kapacitet på 325 000 ton bara några hundra meter från den ungerska gränsen i Heiligenkreuz. Den nya anläggningen kommer inte bara att kunna ta emot avfall från lokala källor, utan även från andra områden. Projektet har exceptionellt litet stöd bland lokalbefolkningen i både Österrike och Ungern. Ett särskilt skäl till varför jag känner oro är att den planerade förbränningsanläggningen skulle ligga knappt en kilometer från den ungerska staden Szentgotthárd, som ligger i den dominerande vindriktningen, och Örségs nationalpark, som är skyddad enligt Natura 2000 och omfattar Örség, som nyligen vann EDEN-priset. Detta skulle få oöverskådliga konsekvenser för en region i Ungern som är beroende av sin vackra natur, sina nationalparker och sin ekoturism.
<P>
Fru talman! Jag vill slutligen fråga varför den slovakiska ledamoten som gjorde hatfyllda utfall mot ungrare tilläts tala två gånger. Detta är en ordningsfråga. Tack.
<SPEAKER ID="185" NAME="Monika Beňová" AFFILIATION="PSE">
(SK) Jag vill starkt protestera mot de inlägg som vi har hört i vilka den slovakiska regeringen anklagas för att sprida hat och kränka nationella minoriteters rättigheter i Slovakien.
<P>
Mina damer och herrar, min kollega herr Tökés! Den slovakiska regeringens regeringsförklaring innehåller en deklaration om minoriteters rättigheter och regeringen respekterar följaktligen dessa rättigheter. Jag beklagar djupt att de ungerska ledamöterna använder anförandena på en minut under Europaparlamentets alla sammanträdesperioder för att angripa den slovakiska regeringen och i förlängningen därmed de slovakiska medborgarna.
<P>
Fru talman! Den slovakiska regeringen uppskattar och vill ha goda förbindelser med sina grannar. Det krävs emellertid två parter för goda bilaterala förbindelser. Hittills är det bara den slovakiska regeringen som har sträckt ut handen i vänskap.
<SPEAKER ID="186" NAME="Milan Gaľa" AFFILIATION="PPE-DE">
(SK) Resultatet av Världshälsoorganisationens (WHO) treåriga undersökning av skillnaderna i hälsa mellan olika folkgrupper i världen är skrämmande. Orsakerna är socioekonomiska förhållanden, inte biologiska faktorer. En genomsnittlig japansk flicka kan till exempel räkna med att bli 83 år gammal. I Lesotho i Afrika är hennes förväntade livslängd 42 år. Risken att en kvinna dör i barnsäng i Sverige är 1 på 17 000, i Afghanistan är den 1 på 8.
<P>
De som bor i fattiga delar av de europeiska storstäderna kan räkna med att deras liv i genomsnitt kommer att bli 28 år kortare än för dem som bor i mer välbärgade områden. En kombination av dålig politik, otillfredsställande sociala förhållanden, låg utbildningsnivå, dåliga bostäder, begränsad tillgång till sund kost etc. är orsaken till att de flesta människor inte är så friska som de biologiskt sett skulle kunna vara. WHO:s kommission för sociala bestämningsfaktorer anser att man med ett aktivt förhållningssätt relativt snabbt skulle kunna minska skillnaderna.
<SPEAKER ID="187" NAME="Avril Doyle" AFFILIATION="PPE-DE">
(EN) Fru talman! Publiceringen nyligen av den första Eurobarometern någonsin om invånarnas syn på klimatförändringar visar att klimatförändringarna har gått från att vara en nischfråga till att stå i centrum för EU:s politik.
<P>
Med tanke på dagens globala ekonomiska och finansiella turbulens har jag full förståelse för mina kollegers oro när vi politiker tar oss an vad som tveklöst är den största moraliska, miljörelaterade, sociala och ekonomiska utmaning som mänskligheten någonsin har stått inför, nämligen den globala uppvärmning som beror på våra utsläpp av växthusgaser, eller klimatförändringarna.
<P>
Men den kan inte vänta, Köpenhamn kan inte vänta och vi måste hålla måttet. Som föredragande av en av de fyra dossierer som ingår i klimatförändringsordningen för perioden efter 2012 - nämligen översynen av systemet för utsläppshandel - har jag fullt förtroende för att våra regeringar på kortare sikt kommer att kunna lösa de stora ekonomiska och finansiella problem som vi i dag står inför, och att de kommer att göra det långt före 2013. Även om det ligger i politikens natur att inriktas på dagens problem i dag får vi därför inte låta det distrahera oss så att vi glömmer att lagstifta nu för framtiden, för perioden efter 2012, när det gäller de viktigaste av frågor, för annars kommer historiens dom över oss inte att vara nådig.
<SPEAKER ID="188" NAME="Miloš Koterec" AFFILIATION="PSE">
(SK) Det är förbryllande att se hur detta parlament missbrukas och hur man fiskar röster genom att sikta in sig på den slovakiska politiska arenan. Jag lyssnade noggrant på min ungerske kollega, László Tökés, och måste protestera mot den ensidiga bild som ges av de aktuella händelserna och framställningen som en svepande attack mot Slovakiens agerande på detta område.
<P>
Låt mig betona att även om den nuvarande slovakiska regeringens minoritetspolitik uppfyller alla europeiska krav så vill regeringen göra den ännu bättre.
<P>
Jag fördömer principiellt försöken att utnyttja svåra stunder och framställa dem som uttryck för en dålig inställning från regeringens sida och framför allt att man gör det i Europaparlamentet. Genom att aktivt försöka hitta tvisteämnen och förvränga situationen bidrar vi bara till att starta och underblåsa artificiella konflikter, som är meningslösa och onödiga och gör livet komplicerat och otrevligt för det slovakiska samhället.
<SPEAKER ID="189" NAME="Talmannen">
Punkten är härmed avslutad.
