<CHAPTER ID="022">
Körkort (omarbetning) (debatt)
<SPEAKER ID="436" NAME="Talmannen">
Nästa punkt är andrabehandlingsrekommendationen av utskottet för transport och turism om rådets gemensamma ståndpunkt inför antagandet av Europaparlamentets och rådets direktiv om körkort (omarbetning) (09010/1/2006 C6-0312/2006
<P>
(Föredragande: Mathieu Grosch).
<SPEAKER ID="437" NAME="Mathieu Grosch " LANGUAGE="DE">
Herr talman, kommissionsledamöter, mina damer och herrar! Detta har varit en svår uppgift. Vi påbörjade arbetet för två och ett halvt år sedan. Valperioden var inte den mest gynnsamma för att komma fram till en överenskommelse vid första behandlingen, men jag anser att vi har slutfört ärendet på ett bra sätt. Jag vill börja med att tacka mina kolleger, eftersom vi har haft en mycket öppen debatt i utskottet och funnit att frågan inte lika mycket gällde partipolitiska åsiktsskillnader som traditioner. Mitt särskilda tack går till de kolleger som i stor utsträckning stödde projektet trots att det berör känsliga frågor i deras egna länder.
<P>
Jag vill också tacka rådet, eftersom både det finska och det österrikiska ordförandeskapet och inte minst det luxemburgska ordförandeskapet som skapade grundvalen för kompromissen, har bidragit till att vi i morgon kan komma fram till en bra slutsats.
<P>
(FR) Även jag vill tacka er herr kommissionsledamot därför att ni, liksom er grupp, har gjort ett gott arbete genom att stödja detta projekt. Jag vill särskilt betona den kunskap och skicklighet som har visats av medlemmarna i er administration vid hanteringen av detta mycket komplicerade ärende och som har lett till det som enligt min åsikt är värdefulla lösningar.
<P>
(DE) Jag anser att utmaningarna med detta direktiv kan sammanfattas på följande sätt:
<P>
Först trodde vi att det var viktigt att inte skapa ytterligare ett körkort, det etthundraelfte eller etthundratrettionde, men att så småningom införa ett enda europeiskt körkort. Det skulle emellertid betraktas mer som en symbol. När körkorten byts ut ville vi att ett register skulle uppföras över de körkort som är i omlopp. Vi ville få dokumentation för att få veta exakt hur många körkort som är i omlopp i de olika länderna och vem som innehar dem så att det kan ske ett informationsutbyte.
<P>
Till slut var det också en fråga om trafiksäkerhet. Här fanns det framför allt behov av åtgärder när det gäller motorcyklar. Vi uppnådde även detta. Dessutom skapas det genom direktivet en god balans mellan å ena sidan ekonomisk livsduglighet och å andra sidan säkerhet, i synnerhet när det gäller husbilar. Dessa gemensamma utmaningar resulterade i en gemensam ståndpunkt. Om sex år kommer länderna att införa det nya körkortet för nya tillämpningar. Det kommer så småningom att beröra 300 miljoner medborgare. Men värdet för dessa medborgare är mer än bara symboliskt. Det var detta mervärde som övertygade oss alla. Vi ser en förbättring av rörligheten. Ett enda körkort som erkänns överallt kommer att innebära slutet för problemen med erkännandet av de rättigheter som har förvärvats i de olika länderna, inte bara för turisterna utan också för yrkesförarna. Detta kommer nu att säkerställas en gång för alla genom detta förslag. Rättssäkerheten är ett av våra viktigaste bekymmer, och med detta projekt har vi skapat denna säkerhet.
<P>
Eftersom detta är en kompromiss måste vi tala om tidsramar. Personligen hade jag naturligtvis varit mycket glad om allt, både det första bytet av körkort och det regelbundna utbytesförfarandet, hade avslutats inom tio år. Emellertid insisterade några länder på att den tillåtna tiden för detta slutgiltiga utbyte skulle vara 20 år. Jag intar den filosofiska attityden att det är bättre sent än aldrig. Men jag hoppas att utbytet av körkort ska ske tidigare än enligt den tidsram som föreskrivs i direktivet.
<P>
Jag anser att säkerheten är en av de viktigaste aspekterna. Vi har koncentrerat oss på två viktiga områden, först och främst förhindrandet av "körkortsturism”. Om länderna visar sin goda vilja kan de uppgifter som finns i olika länder användas för att hindra körkortsturism när körkort dras in, begränsas eller dras in tillfälligt. Vi anser att en person som utgör en trafikfara i ett land måste förbjudas att köra även i de 26 övriga länderna. Grunden har lagts och vi väntar på ett klartecken från medlemsstaterna.
<P>
En andra viktig säkerhetspunkt handlade om motorcyklar. Principen om gradvis tillgång till stora motorcyklar, en princip som med tiden kanske även kan förväntas inom andra områden, baseras på olycksstatistiken som olyckligtvis inte är så bra när det gäller motorcyklar. Det är också en bra kombination av teori och praktik. Teori först och sedan praktik kommer att skapa lättillgänglighet.
<P>
När det gäller husbilar hittade vi en god balans mellan ekonomi och säkerhet. Det gläder mig att kommissionen har godkänt vårt förslag. Vi har inte bara krävt det extra B+E-körkortet för husvagnar och husbilar utan också ett litet prov när det gäller fordon över en viss vikt.
<P>
Sammanfattningsvis vill jag säga att detta direktiv, tack vare ett gott samarbete mellan tre institutioner och även mellan mina kolleger i parlamentet, innebär ett mervärde för allmänheten: större rättssäkerhet, förbättrad trafiksäkerhet, större rörlighet, mindre körkortsturism och även ett plus för ekonomin och turismen. På det hela taget anser jag därför att vi med detta betänkande har statuerat ett exempel på den pragmatism som är möjlig inom utskottet för transport och turism.
<SPEAKER ID="440" NAME="Jacques Barrot">
kommissionens vice ordförande. - (FR) Herr talman! Jag ber om ursäkt. En man i min ställning som i många år har haft äran att delta i parlamentariska församlingar bör aldrig komma för sent. Herr talman, ärade ledamöter! Jag ber än en gång om ursäkt.
<P>
Mot bakgrund av detta är jag ännu mer generad, eftersom jag måste berömma parlamentets utmärkta arbete med den mycket viktiga frågan om körkortsdirektivet. Jag vill framföra mitt varma och uppriktiga tack till Mathieu Grosch, vars betänkande är av synnerligen god kvalitet, och till utskottet för transport och turism för deras stöd till kommissionens förslag.
<P>
Det framgår av alla reaktioner på detta förslag under lagstiftningsprocessen att frågan är mycket viktig för er. Det är vad man kan vänta sig, eftersom körkortet är den vanligaste kvalifikationen i EU i dag. Nästan 300 miljoner människor är beroende av sitt körkort för sin rörlighet och naturligtvis också i vardagslivet. Antalet experter på området eller de som betraktar sig som sådana är lika högt som antalet körkortsinnehavare, och var och en har sin uppfattning om ämnet.
<P>
Efter den politiska överenskommelsen i rådet i mars förra året och omröstningen i utskottet för transport och turism i slutet av november håller ett brett samförstånd på att ta form, vilket bekräftar att de andra institutionerna godkänner de mål som har föreslagits av kommissionen. Trots att processen har tagit lite längre tid än väntat är vi nu nära att vid andra behandlingen nå en överenskommelse med rådet om ett mycket känsligt förslag. Vi har insett behovet av att tillämpa det nya kommittéförfarandet på detta föreslag till ett tredje direktiv om körkort. Detta kommer att göra processen med att ändra de tekniska bilagorna mera öppen. På denna punkt nåddes snabbt en överenskommelse under informella förhandlingar mellan parlamentet, rådet och kommissionen. Därför välkomnar jag varmt parlamentets ändringsförslag i detta speciella ämne.
<P>
Herr talman! Jag tänker ta mig friheten att i korthet påminna om de tre mål som detta förslag till direktiv om körkort är avsett att uppnå genom att utveckla Mathieu Groschs mycket relevanta kommentarer.
<P>
Första målet är att bidra till kampen mot förfalskningar. En enda körkortsmodell i kreditkortsformat kommer så småningom att ersätta det nuvarande systemet med inte mindre än 110 modeller. Körkortets administrativa giltighet kommer att begränsas till 10 år med en möjlig förlängning till 15 år. Vi kommer att förstärka principen med ett enda körkort per förare och införa en valfri mikroprocessor. Detta är åtgärder för att bekämpa förfalskningar, något som Mathieu Grosch tydligt har framhållit.
<P>
Det andra målet är att förbättra trafiksäkerheten. Ja, vi kommer att införa ett riktigt körkort för de mest sårbara användarna av tvåhjuliga fordon, nämligen mopedförarna. Vi kommer att införa ett förstärkt system med stegvis möjlighet att framföra motorcyklar och tunga fordon, omdefiniera kategorierna B och B+E för att framföra bilar då man har hakat på tunga släpvagnar, införa inledande och pågående utbildning för förarprövare. Denna punkt är enligt min åsikt särskilt viktig.
<P>
Det tredje målet är att underlätta den fria rörligheten. Vi kommer därför att bekräfta principen om ömsesidigt erkännande av körkort inom EU. Vi kommer att harmonisera både reglerna om giltigheten av körkort och reglerna om återkommande läkarundersökningar för förare av tunga fordon.
<P>
Slutligen vill jag säga att den gemensamma ståndpunkten, åtföljd av ändringsförslagen till kommittéförfarandet, utgör en mycket framgångsrik kompromiss. Jag anser att den slutliga texten är välbalanserad, och att den innebär en verklig förbättring av det nuvarande direktivet. Tack vare Mathieu Groschs utmärkta arbete har vi tagit ett steg mot att nå vårt gemensamma mål att minska antalet dödsfall på vägarna i EU till hälften före 2010.
<P>
Herr talman, ärade ledamöter! Jag skulle vilja instämma i den önskan som er föredragande Mathieu Grosch har uttryckt, nämligen att medlemsstaterna inte kommer att invänta den slutgiltiga tidsramen för att införa detta europeiska körkort som kommer att bli en stark symbol för vårt europeiska medborgarskap och för det ansvar som alla förare axlar när de sätter sig vid ratten.
<SPEAKER ID="441" NAME="Georg Jarzembowski">
för PPE-DE-gruppen. (DE) Herr talman, herr vice kommissionsordförande, mina damer och herrar! Jag ska fatta mig kort. Jag vill börja med att rikta ett särskilt tack till Mathieu Grosch för allt han har gjort. Emellertid måste vi först göra klart för utomstående vad han har åstadkommit, eftersom det för allmänheten ser ut som om det enda han har gjort är att göra tre tillämpningar för kommittéförfarandet och att rådet för övrigt har fått sin vilja fram. Det var emellertid Mathieu Grosch som i samarbete med sina skuggföredragande tillbringade veckor och månader med att förhandla för att över huvudtaget kunna få fram en riktig, godtagbar gemensam ståndpunkt från rådet. Vi måste särskilt uppmärksamma detta. Annars kommer människor att tro att det enda vi gör är att godkänna den gemensamma ståndpunkten. Nej, vi tackar Mathieu Grosch och hans kolleger för att de har förhandlat i veckor för att få rådet att lägga fram en gemensam ståndpunkt som hade överenskommits med oss.
<P>
Ytterligare två korta kommentarer: Jag är en av de ledamöter som var emot ett obligatoriskt utbyte och emot begränsad giltighet för körkort. Trots detta kom vi överens om att det, med tanke på trafiksäkerheten och för att förhindra förfalskning av körkort, är godtagbart för medborgarna att de måste byta ut sina körkort efter 26 år. Många av oss kommer kanske inte behöver göra det om vi är förståndiga. I detta avseende är 26 år troligen en bra kompromiss och vi kan villigt acceptera den.
<P>
Min slutliga kommentar till er, herr kommissionsledamot, är att det var rätt av er att säga att vi hoppas att många medlemsstater kommer att genomföra dessa åtgärder tidigare. Jag ber er se till att medlemsstaterna håller sitt löfte att snabbt genomföra utbytet av uppgifterna på körkorten. Vi kommer nämligen bara att kunna förhindra körkortsturismen om medlemsstaterna byter ut de relevanta uppgifterna, och om de vet att de inte får utfärda ett körkort till någon medborgare därför att personen fortfarande har körförbud. Låt oss därför se till att medlemsstaterna snabbt bygger upp informationsnätet.
<SPEAKER ID="442" NAME="Ewa Hedkvist Petersen">
för PSE-gruppen. - Herr talman, herr kommissionsledamot! Äntligen kan vi påbörja vandringen mot ett gemensamt europeiskt körkort. Tyvärr har vi tvingats till en tidsfrist på maximalt 26 år innan alla medlemsstater skall ha infört det gemensamma körkortet. Det är alldeles för lång tid. Jag tror, precis som tidigare talare, att det kommer att gå fortare. Vi måste nu uppmana medlemsstaterna att ta denna fråga på allvar och verka för att vi skall få ett gemensamt körkort tidigare som också byts ut med jämna mellanrum. Vi måste dessutom uppmana kommissionen att stödja medlemsstaterna i det arbetet, precis som Jarzembowski sade.
<P>
Detta är en viktig fråga för medborgarna, eftersom den berör så väldigt många. En majoritet av medborgarna i Europa har körkort. En sak vet vi med säkerhet, nämligen att medborgarna vill att det skall vara enkelt att köra i sitt eget och andras länder och man skall kunna använda sitt körkort utan administrativt krångel. Medborgarna vill emellertid också att de som kör på vägarna skall ha en bra utbildning. De som begår brott eller bryter mot regler skall också kunna straffas för det, även om de kommer från ett annat land.
<P>
Allt detta skall det nya gemensamma körkortet uppfylla så småningom. Naturligtvis måste det gå fortare än 26 år. Som redan har påpekats, skall detta främja trafiksäkerheten, men samtidigt skall det motverka social dumpning, så att den som vill utnyttja det faktum att det finns falska körkort i omlopp i fortsättningen inte skall kunna ha ekonomiska fördelar av det.
<P>
Jag vill också sluta med att tacka alla kolleger för det samarbete som vi har haft. Vi har arbetat med detta ärende under lång tid, och vi är många som har engagerat oss i debatten. Avslutningsvis vill jag tillägga att jag tycker att det är bra att motorcyklister får köra motorcykel med ett stegvist tillträde. Jag tror att det är bra för trafiksäkerheten.
<SPEAKER ID="443" NAME="DanutBudreikaitė">
för ALDE-gruppen. - (LT) Herr talman, mina damer och herrar! Rekommendationen i Europeiska kommissionens direktiv om den nya versionen av körkort som ersätter direktivet från 1991 innebär lösningen av en rad viktiga frågor, nämligen att minska möjligheterna till bedrägeri, att säkerställa medborgarnas rätt till fri rörlighet och att förbättra trafiksäkerheten.
<P>
Jag vill betona vikten av ett sådant körkort för medborgarnas fria rörlighet. Inom EU finns det över 100 olika körkortsmodeller med olika giltighetsperioder och olika intervaller för läkarundersökning av yrkesförare.
<P>
Fri rörlighet för individer skapar också möjligheter till missbruk av körkort. En EU-medborgare som har förlorat sitt körtillstånd på grund av en överträdelse i sitt eget land kan få ett körkort i ett annat land. Ett sådant beteende av samvetslösa förare innebär en fara för trafiksäkerheten i hela Europa. Därför är det mycket viktigt att införa principen om samma regler för körkort.
<P>
På tal om genomförandeperioden för förordningen planeras den att bli obefogat lång. Körkortets giltighet kan utsträckas till 15 år och ändras omkring 20 år efter det att direktivet har trätt i kraft.
<P>
De mål som har fastställts av kommissionen i rekommendationen att minska möjligheterna till bedrägeri och att förbättra trafiksäkerheten inskränks därför genom sådana perioder och blir mer avlägsna.
<SPEAKER ID="444" NAME="Michael Cramer" LANGUAGE="DE">
Herr talman, mina damer och herrar! Jag vill börja med att tacka föredraganden. Tillsammans med kollegan Georg Jarzembowski har han lagt ner mycket tid på att försöka nå fram till en gemensam ståndpunkt. Det var en väldigt svår uppgift, men han lyckades likväl, så jag vill varmt gratulera honom till detta.
<P>
Efter en diskussion som startade för över 10 år sedan, i början av 1990-talet, kommer nu äntligen ett gemensamt EU-körkort i kreditkortsformat att bli verklighet och ersätta de mer än 110 olika körkortsmodellerna. Körkortet kommer att behöva förnyas med ett aktuellt foto vart tionde eller femtonde år. Även om en medicinsk kontroll inte kommer att krävas - en sådan har varit ett accepterat faktum i Italien under många år - kommer EU-körkortet att bidra till trafiksäkerheten, eftersom det även kommer att bekämpa körkortsturismen. Alla som åkt fast för fortkörning eller rattfylleri och fått sitt körkort indraget eller återkallat kan i dag åka utomlands och ansöka om ett nytt körkort där. Detta knep innebär allvarliga risker för trafiksäkerheten. Trafiksyndare åker ofta till Polen eller Tjeckiska republiken och undviker därmed inte bara månaderna med indraget körkort utan också de medicinska och psykologiska kontroller som de är i så brådskande behov av.
<P>
Med EU-körkortet kommer detta inte längre att vara möjligt. Det kommer inte längre att finnas några möjligheter för heltäckande paket som har gjort det möjligt för personer som ertappats med att köra under påverkan av alkohol eller droger eller som åkt fast för fortkörning att skaffa ett nytt körkort utomlands. På så sätt har väghuliganer för 1 000 euro kunnat undvika både tröttsamma väntetider och dyra medicinska och psykologiska kontroller. Med tanke på det höga antalet olyckor på grund av fortkörning och rattfylleri, är detta ett viktigt bidrag till trafiksäkerheten. Slumpvisa kontroller har visat att 75 procent av tyska bilförare som använder ett utländskt körkort tidigare har fått sitt körkort indraget på grund av alkohol eller drogproblem. Detta missbruk kommer att bli omöjligt med det nya EU-körkortet eftersom ett nätverk för detaljerat datautbyte kommer att införas.
<P>
Jag måste tyvärr säga att mitt hemland Tyskland har bromsat utvecklingen och, efter de 15 år som det tog att nå en överenskommelse, drivit igenom ytterligare en övergångsperiod på 26 år innan förare kommer att kunna byta ut sina nuvarande körkort. Det innebär inte bara en social orättvisa gentemot framtida generationer - förnyelseperioden medför att nya körkortsinnehavare redan kommer att vara inne på sitt andra körkort innan de gamla körkorten måste förnyas för första gången - utan också att ytterligare en statlig instans kommer att tolerera organiserad brottslighet genom att försena datautbytet.
<P>
I trafiksäkerhetens intresse och särskilt på grund av den tid det har tagit att komma fram till detta beslut, borde Europaparlamentet och rådet inte ha tillåtit någon övergångsperiod utan istället upprättat enhetliga regler för gamla och nya körkorts giltighet. Medlemsstaterna har rätt att förkorta tidsfristerna, och jag uppmanar er därför att göra detta och bidra till att göra EU-körkortet till en verklighet inom tio år.
<SPEAKER ID="445" NAME="Erik Meijer">
för GUE/NGL-gruppen. - (NL) Herr talman! Två stora problem angående körkorten har irriterat allmänheten. Det första handlar om körkortsturism, vilket innebär att medborgare kan skaffa sig ett körkort utan att ha rätt till ett sådant, och det andra handlar om den farliga situationen för förare av tvåhjuliga fordon mitt i rusningstrafiken. Vi kan lösa det senare problemet på nationell nivå, men inte det första.
<P>
Under mycket lång tid har vi nu vant oss vid att medborgare tar körlektioner på semestern och får ett körkort som är utfärdat i Mellanöstern eller Västindien som inte uppfyller de krav vi har fastställt här hemma.
<P>
Ännu värre är situationen när någon som har blivit av med sitt körkort på grund av en allvarlig trafiköverträdelse eller vårdslöshet i trafiken får möjligheten att köra upp på nytt i en annan EU-medlemsstat. Trots att dessa personer fått sina körkort indragna skapar det ömsesidiga erkännandet av nationella körkort en möjlighet för dem att köra bil i sitt eget hemland. Dessa personer utnyttjar nationsgränserna och utgör ett allvarligt hot mot trafiksäkerheten.
<P>
En av EU:s huvuduppgifter är att bekämpa gränsöverskridande problem och bristande kommunikation. Den nuvarande situationen med körkorten är ett exempel på detta. Vi måste, som en prioritet, klart och tydligt säga ifrån att bosättningsstaten inte på något sätt får förhindras att bekämpa detta farliga missbruk. I den text som vi nu har framför oss och som är resultatet av en andra behandling tar man itu med problemet på rätt sätt.
<P>
Mer kontroversiellt är det sätt på vilket man uppmärksammar olyckor som berör motorcyklister och mopedister. Sådana olyckor drabbar ofta unga människor som antingen blir offer eller är skyldiga till olyckorna. En del nybörjare på två hjul vill skryta med sin förmåga att utföra ytterst farliga trick. Vi gör rätt i att försöka skydda personer som kan orsaka olyckor som drabbar dem själva och även skydda andra vägtrafikanter mot en handfull personers vårdslöshet.
<P>
Det finns också en annan sida av saken. Motorcyklister och mopedister har rätt i sitt antagande att bilförarna äger vägarna, vilket är anledningen till att de senare vill förbjuda tvåhjuliga fordon på vägarna. Motorcyklister upplever det som diskriminerande om de behöver uppfylla strängare krav än bilförarna, och om de också i praktiken måste vara äldre som ett resultat av detta innan de enligt lag får använda allmänna vägar för första gången. Inte förrän vid 24 års ålder och utan några mellansteg kan de få köra de tyngsta motorcyklarna. Detta leder till en intressekonflikt mellan unga och gamla och mellan förare av pansrade fyrhjuliga fordon och sårbara tvåhjuliga fordon.
<P>
Min grupp skulle instinktivt föredra att försvara motorcyklisterna och mopedisterna, som är den svagaste gruppen, men i vissa länder kan den uppenbarliga aggressionen från bilförarnas sida leda till en onödig ökning av antalet offer inom denna grupp. Kanske bör denna känsliga fråga behandlas i varje enskild medlemsstat, men i tider med ökad gränsöverskridande trafik skulle ett genomförande visa sig vara opraktiskt.
<P>
Tre års diskussioner kring förslaget att harmonisera körkorten som tidigare var nationella har lett fram till en största gemensamma nämnare bland de krav som ställts ifrån olika medlemsstater och påtryckningsgrupper, något som inte på långa vägar är till alla berörda parters belåtenhet - det gäller bland annat motorcyklisternas organisationer. Det är troligt att de praktiska erfarenheter som vi får med detta direktiv och de problem som möjligen uppstår kommer att leda till ändringar.
<P>
Trots det föredrar min grupp att detta förslag får gälla tills vidare, snarare än att låta den nuvarande situationen fortsätta. Alternativet, som försvaras av Philip Bradbourn, kan fungera bra i Förenade kungarikets förnäma avskildhet, men inte för medlemsstater som har nationsgränser som går genom tätbefolkade områden.
<SPEAKER ID="446" NAME="Kathy Sinnott">
för IND/DEM-gruppen. - (EN) Herr talman! Tidigt i år inträffade en förfärlig bilolycka i min kommun. Fyra unga östeuropeiska medborgare dog. De hade försökt klara av en av de otäcka irländska landsvägarna i mörkret och de var inte vana vid Irlands annorlunda körförhållanden. Tyvärr var inte detta en engångsföreteelse. En irländsk granne dog på liknande sätt när han arbetade i Spanien.
<P>
Européerna rör på sig. Jag åker till ert land och ni till mitt land. Det är underbart, men när det gäller trafiksäkerhet är det på det viset att vissa är vana vid högertrafik, andra vid vänstertrafik och att förare är vana vid olika hastighetsgränser, olika väderförhållanden och vitt skilda vägar. Farligt nog är förarna även utbildade, prövade och godkända enligt olikartade kompetensnivåer. Ett körkortstillstånd i det ena landet kan motsvara ett riktigt körkort i det andra landet.
<P>
Vi kör på varandras vägar eftersom vi fritt får röra oss i Europa. Problemet är att när sådana olikheter leder till dödsfall kan skillnaderna inte längre tolereras.
<P>
Jag håller med om flera saker i betänkandet. Principen om stegvis tillträde till tvåhjuliga fordon skulle säkerligen förbättra säkerheten. Det säger sig självt att det inte heller är praktiskt att ha 110 olika utseenden på körkorten, som kan visas fram men inte förstås, så idén med att ha ett enda format och likadana behörigheter är förnuftig.
<P>
Trafiklagstiftningen, vägarna, vädret osv. är emellertid så olika att nationella prov och tillstånd kommer att förbli nödvändiga för förarna. Det europeiska körkortet skulle, i likhet med det gamla internationella körkortet, bli tillgängligt för dem som brukar köra i andra EU-länder oftare än under endast korta semestrar.
<P>
Trots att det inte står i betänkandet borde vi slutligen, om vi i slutändan ska ha ett europeiskt körkort, titta på en annan modell än den nuvarande europeiska modellen med ett prov som räcker livet ut. Med en sådan modell kan provets kvalitet vara mycket hög, vilket gör det oerhört svårt och dyrt för unga människor att erhålla det, samtidigt som ingen tittar på förarnas skicklighet när det gått tjugo år. Jag skulle vilja rekommendera den amerikanska modellen med upprepade prov. Ett skriftligt prov genomförs vart fjärde år och ett körprov vart åttonde år så att färdigheterna underhålls. Provets säkerhetsnivå är hög, och förmodligen skulle nivån på de tekniska kunskaperna osv. inte vara så hög, samtidigt som folk kör vidare ...
<P>
(Talmannen avbröt talaren.)
<SPEAKER ID="447" NAME="Reinhard Rack" AFFILIATION="PPE-DE">
(DE) Herr talman! I dag bör vi verkligen gratulera oss själva! När vi har en europeisk lagtext som verkligen är viktig för mannen på gatan, gömmer vi undan den i kvällssammanträdet. På så sätt kan ingen se eller höra vad vi faktiskt gör för att stilla den europeiska oron kring EU:s lagstiftning.
<P>
Mycket kan sägas om det europeiska mervärde som skulle kunna skapas med det gemensamma EU-körkortet. Vi måste tacka Mathieu Grosch för att han lyckats hålla ihop denna loppcirkus. Han har redan nämnt ett par saker. Vi förenklar, vi skapar ett EU-körkort istället för 110 olika nationella körkort - och med de nya medlemsstaterna finns det redan betydligt fler än 110. Vi ökar säkerheten. Stegvis tillträde har redan nämnts och många fler detaljer kan också nämnas.
<P>
Vi försöker hindra körkortsturismen, och jag kan bara ge mitt stöd till dem som har uppmanat kommissionen att binda nationalstaterna vid detta så fort som möjligt. Vi har också sett till att äldre förare inte diskrimineras genom ständiga medicinska kontroller. Äldre förare kan minsann vara farliga i vissa trafiksituationer, men de verkliga farorna på våra vägar orsakas oftast av de yngre.
<P>
Det gläder mig - vilket Mathieu Grosch också har sagt - att det österrikiska ordförandeskapet har bidragit till dagens framgång. Det är typiskt att regeringen sedan blev bortröstad av medborgarna där hemma.
<SPEAKER ID="448" NAME="Willi Piecyk" AFFILIATION="PSE">
(DE) Herr talman, mina damer och herrar! Med morgondagens omröstning kommer EU-körkortet äntligen att vara klappat och klart. Det har tagit lång tid, det är en kompromiss, men med effektiva och betydande framsteg. Det kanske viktigaste framsteget är att det kommer att sätta stopp för den avskyvärda körkortsturismen. Om till exempel någon får sitt körkort indraget på grund av rattfylleri i Tyskland i dag, kan den personen enkelt och relativt billigt skaffa ett nytt körkort i något av grannländerna och sedan köra på EU:s vägar igen fullständigt lagligt. Denna skandal kommer att få ett slut. Detta trick har utförts för sista gången. Det kommer nu att upphöra, vilket är för väl.
<P>
Fri rörlighet för EU:s förare är ett plus. Men med mer än 110 olika körkort är emellertid kontrollerna av dem mycket problematiska. Den så kallade ”grå trasan” i Tyskland, som utfärdades på 1950- och 1960-talet med ett sympatiskt foto av en ungdom, och som har hamnat i tvättmaskinen åtminstone fyra gånger, har säkert ett visst nostalgivärde men går inte längre att använda som identitetshandling vid poliskontroller. Personligen - och många ärade ledamöter håller självfallet med mig - anser jag att tidsfristen på 26 år som nu har förhandlats fram för utbytet av körkort är alldeles för lång; det är mer av en biologisk lösning än någon riktigt praktisk sådan. Det har påpekats att medlemsstaterna kan göra detta utbyte tidigare. Vi får väl se.
<P>
All olycksstatistik visar tydligt att de flesta dödsolyckor i trafiken inträffar bland unga män mellan åldrarna 18 och 25 på motorcykel. Stegvis möjlighet att få ett motorcykelkörkort är därför förnuftigt. Det kommer att rädda människoliv och förbättra trafiksäkerheten.
<P>
För min grupps räkning vill jag tacka föredraganden Mathieu Grosch som har förhandlat väl, och därför kommer det inte att finnas några övergångsperioder, inga undantag eller restriktioner i morgondagens omröstning. Vi kommer att helhjärtat och enhälligt stödja er och tillsammans föra saken mot ett lyckosamt avslut. Tack för ert arbete!
<SPEAKER ID="449" NAME="Michael Henry Nattrass" AFFILIATION="IND/DEM">
(EN) Herr talman! När talmannen igår fick ett direktiv om en papperslös miljö framför sig viskade han ”dröm vidare”. EU befinner sig bakom en ”pappersridå” eller rent ut sagt bakom en stor våt EU-filt av papper. Alltför många bestämmelser gör att företag läggs ner och den stora våta EU-filten av papper släcker företagens glöd och innovationslusten. Det sades att den inre marknaden handlade om handel, inte om skriftliga bestämmelser om hur man ska åka moped. Eller tål ni en invasion av brittiska mopeder på Dunkirks stränder? Dröm vidare!
<P>
Vissa av EU:s medlemsstater behandlar EU:s handlingar som skämt framtvingade av papperstigrar med papperständer. Trots detta sitter de kvar i utskotten som nickedockor och genererar fler galna skriftliga bestämmelser för oss andra och fyller i blanketter för utgifter, samtidigt som de inte driver igenom enkla regler om störthjälmar. Det är nu bara en tidsfråga innan man i en sådan handling kommenderar britterna att införa högertrafik!
<P>
I detta betänkande har EU struntat i sin egen forskningsavhandling, enligt det brittiska förbundet för motorcyklister, British Motorcyclists Federation (BMF), som menar att förslagen är orimliga och dåligt formulerade. BMF har pekat på den djupgående studien om motorcykelolyckor som visar att de flesta motorcykelolyckor inträffar vid körning i tättbebyggt område i låg fart och att det ofta är bilförarens fel. Studien finansierades med 2,5 miljoner euro av EU:s skattebetalare och nu kommer direktivet att bli pappersavfall värt 2,5 miljoner euro.
<P>
BMF menar att direktivets villkor för motorcyklismen är en diametral motsats till den brittiska regeringens egen strategi för motorcyklism, att direktivets villkor inte gör något alls för att förbättra trafiksäkerheten och att det leder till att man efterlever bestämmelserna dåligt, vilket kan få en negativ inverkan på säkerheten. BMF:s chefstjänsteman för regeringsförbindelser, Trevor Magnus, menar att detta är typiskt för EU:s brist på demokrati där medborgarna behandlas med förakt.
<P>
Jag sammanfattar med att hela förslaget bör stoppas i papperskorgen och återvinnas, men inte göras till en ny våt filt.
<SPEAKER ID="450" NAME="Stanisław Jałowiecki" AFFILIATION="PPE-DE">
(PL) Herr talman! Det är en bra sak att vi närmar oss slutet på vårt arbete med detta viktiga betänkande. Varje steg mot förbättrad säkerhet på våra vägar är verkligen ett steg som är värt att ta, och det inkluderar utan tvivel införandet av ett internationellt registreringsförfarande i alla de fall där körkort har återkallats eller omhändertagits.
<P>
Målet är helt tydligt att få bort körkortsturismen. Det är dock medlemsstaterna som huvudsakligen bär ansvaret här. De är de som först och främst bör förbättra sina system för att registrera personer med körkort som temporärt eller permanent förbjudits att köra. Jag hoppas att detta direktiv kommer att tvinga medlemsstaterna att se över sina egna administrativa förfaranden i första hand. Detta är självfallet tillfredsställande, men det är svårt att i denna situation inte beklaga sig över att det gemensamma EU-körkortet inte kommer att träda i kraft förrän om ytterligare cirka tjugofem år. Är det inte paradoxalt att otroligt komplicerad lagstiftning, som exempelvis Reach eller tjänstedirektivet, blir bindande nästan omedelbart, medan ett mycket enkelt dokument, som exempelvis ett körkort, endast kommer att kunna genomföras fullt ut år 2033? Då kanske saker och ting har utvecklats så pass långt att ett körkort överhuvudtaget inte kommer att vara nödvändigt utan ha ersatts av andra mekanismer, till exempel elektroniska. Vi kanske till och med kommer att ha ett europeiskt medborgarskap innan vi får ett EU-körkort.
<P>
Jag förstår att vissa medlemsstater vill hålla fast vid traditioner, men jag anser att detta inte har någonting med traditioner att göra. Om man ska säga något så är det i så fall att det handlar om en fixering snarare än om känsla för traditioner.
<SPEAKER ID="451" NAME="Gary Titley" AFFILIATION="PSE">
(EN) Herr talman! Min assistent upptäckte nyligen en hemsida som ganska öppet annonserar om att ifall man har blivit av med körkortet i ett land så kan man mot en avgift erhålla ett körkort i ett annat land. Detta är självfallet fullständigt oacceptabelt i ett modernt samhälle, på samma sätt som det är fullständigt oacceptabelt att människor som begår grova brott i det ena landet kan undgå att bli straffade i det andra landet. Det här förslaget kommer gradvis att eliminera denna situation, men tyvärr tar det lång tid och jag hoppas att processen kan påskyndas.
<P>
Förslaget innebär enkelhet och öppenhet och minskar byråkratin, även om jag har lagt märke till att Michael Henry Nattrass inte har brytt sig om att stanna för att lyssna till denna iakttagelse. Det är i själva verket ett av de viktigaste villkoren för att få bättre bestämmelser. Det ursprungliga förslaget var mycket mer byråkratiskt och parlamentet har gjort ett bra jobb med att göra det betydligt enklare. Förslaget kommer att förbättra trafiksäkerheten och bekämpa bedrägerier.
<P>
Jag välkomnar i synnerhet något som ingen annan hittills har nämnt, nämligen att det i betänkandet läggs vikt vid förarprövarnas kompetens. Vi behöver öka den allmänna nivån på förarutbildningen i hela EU.
<P>
Jag är inte nöjd med förslagen om motorcyklismen. De är onödigt komplicerade och betonar inte nog vikten av att få utbildning från allra första början och kravet på obligatoriska prov. Jag inser emellertid att det inte finns något verkligt stöd för detta vare sig i Europaparlamentet eller i rådet, så jag måste se mig besegrad. Till skillnad från de skräckhistorier som några av mina kolleger har berättat finns det otroligt lite i förslaget som skiljer sig från befintlig tradition och praxis i Förenade kungariket.
<SPEAKER ID="452" NAME="Philip Bradbourn" AFFILIATION="PPE-DE">
(EN) Herr talman! Jag skulle först av allt vilja påpeka för kammaren att genom hela detta ärendes gång har jag varit för ett gemensamt format - och jag betonar ”format” - för ett europeiskt körkort. Det skulle medföra att polis och brottsbekämpande organ i samtliga medlemsstater lättare kunde känna igen körkorten, och detta skulle resultera i färre bedrägerier, något som vi redan har talat om.
<P>
Detta kan emellertid åstadkommas utan all den byråkrati som ingår i dessa förslag och jag anser att nyckeln till subsidiaritets- och proportionalitetsprinciperna är att medlemsstaterna får behålla makten att bestämma hur deras medborgare erhåller och behåller sitt körkort. De åtgärder som nu föreslås skulle exempelvis fullständigt förändra bevisbördan och kräva att medborgarna visar att de köra på ett säkert sätt, istället för som i nuläget behöva visa att de inte kan det. Regelbundna förnyelser, även så kallade administrativa körkortsförnyelser, skulle endast driva upp kostnaderna för körkortsinnehavare utan att på något sätt förbättra trafiksäkerheten.
<P>
Jag ska ge ett exempel gällande motorcyklar. Åtgärderna är dåligt genomtänkta, alltför normativa och kommer inte att leda till några förbättringar av trafiksäkerheten, utan helt enkelt göra det svårare för motorcyklister att gå vidare till tyngre motorcyklar. Detta är inte en trafiksäkerhetsåtgärd, det är ingenting mindre än ett cyniskt försök att göra livet surt för dem som använder detta transportmedel.
<P>
Tyvärr tillåter inte tiden att jag går in i detalj på alla de saker i direktivet som jag protesterar mot, men kort sagt finns det i mitt tycke inget mervärde i förslagen. De innehåller alltför många bestämmelser, är alltför byråkratiska och onödiga. Jag uppmanar verkligen kollegerna att stödja mina ändringsförslag om att avslå den gemensamma ståndpunkten i dess helhet.
<SPEAKER ID="453" NAME="Bogusław Liberadzki" AFFILIATION="PSE">
(PL) Herr talman! I motsats till föregående talare vill jag betona att det dokument som vi nu diskuterar och som handlar om ett gemensamt EU-körkort kanske är det första dokument som bygger på en europeisk identitet. Det är ett viktigt dokument som kommer att tillåta mig som europé att känna mig säker. Jag vill uttrycka min uppskattning för Mathieu Grosch. Han har samlat tre grupper: pragmatikerna, traditionalisterna och ultratraditionalisterna. Detta är skälet till förseningen. Jag skulle personligen hellre se ett genomförande av nya körkort inom en kortare tidsram, men detta är en kompromisslösning. Låt oss respektera det.
<P>
En viktig faktor som jag skulle vilja framhålla är att sättet att utfärda körkorten, metoderna vid förarutbildningen och examensförfarandena har blivit mer harmoniserade. Detta kommer troligtvis att leda till att olikheterna i beteendet på vägarna kommer att elimineras. Fler personer kommer att resa mellan medlemsstaterna. Detta är en väldigt viktig aspekt när det gäller förbättrad trafiksäkerhet. En annan faktor är att det skapas en databas. Jag ser ingenting fel i att människor skaffar sitt körkort utomlands. Det som är fel är när personer får ut körkort trots att de brutit mot lagen och förlorat körkortet i hemlandet.
<P>
På det hela taget är jag väldigt glad över att kunna rösta för detta förslag.
<SPEAKER ID="454" NAME="Luís Queiró" AFFILIATION="PPE-DE">
(PT) Vi är övertygade om att morgondagens omröstning kommer att bekräfta tidsramen för lagstiftningsförfarandet som gäller införandet av ett EU-körkort. Jag vill först gratulera Mathieu Grosch till hans utmärkta betänkande. Han hade i uppdrag att leda denna långa process, en process som kännetecknats av positiv dialog och effektiv handling. Resultatet har blivit en kompromiss som återspeglar de olika medlemsstaternas och EU-institutionernas perspektiv och som lyckats hålla en konsekvent kurs i en fråga som, vilket han korrekt påpekat, berör cirka två tredjedelar av den vuxna befolkningen i Europa.
<P>
Min huvudsakliga oro var att en god idé skulle försvagas genom överdriven reglering, och att vi därmed skulle misslyckas med att främja trafiksäkerheten. Det samförstånd som uppnåtts byggde dock på direktivets huvudlinjer, vilket gör det möjligt för oss att se framåt med optimism.
<P>
I texten verkar på det hela taget de mål som man satt upp ha uppfyllts, samtidigt som subsidiaritetsprincipen och de rutiner som tillämpas av medlemsstaterna följs.
<P>
Detta är en positiv utveckling som kommer att ge medborgarna tydligare och enhetliga regler som främjar rörlighet och trafiksäkerhet. Reglerna kommer också att förhindra den olagliga användningen av förfalskade körkort och kommer att leda till effektivare åtgärder för att ta hand om trafiksyndare. Det nya direktivet kommer att nå fram till dem det är avsett för, med vad jag hoppas ska vara ett enkelt och lättbegripligt budskap som medborgarna förhoppningsvis kommer att kunna följa utan några större svårigheter. Det ska vara tydligt att vårt mål är att underlätta medborgarnas liv och livet för dem som arbetar inom sektorn samt att främja säkrare vägtransporter.
<P>
Till sist vill jag kommentera den kontroversiella frågan om stegvis tillträde till motorcyklar och höjningen av åldersgränsen för tillträde till de tyngsta motorcyklarna, utan tidigare erfarenhet, till 24 år. I min egenskap av motorcyklist - ja, jag är en gammal motorcyklist! - erkänner jag att ålder inte är den enda indikatorn på mognad och en ansvarsfull attityd på vägarna, men kombinerat med erfarenhet är det den bästa indikator som lagen har till sitt förfogande. Poängen är att det finns motorcyklar på marknaden som kan komma upp i hastigheter liknande dem i ett Formel 1-lopp. Dessa fordon ska inte vara tillgängliga för unga människor som knappt fyllt arton år. Jag skulle till exempel aldrig tillåta mina barn i den åldern att få köra sådana motorcyklar. Därför stöder jag den uppnådda kompromissen som handlar om de mest sårbara motorcyklisterna, dvs. vårt samhälles yngsta medlemmar.
<SPEAKER ID="455" NAME="Inés Ayala Sender" AFFILIATION="PSE">
(ES) Herr talman! Jag anser att vi måste tacka föredraganden Mathieu Grosch särskilt för denna julklapp från Europeiska unionen till 300 miljoner EU-medborgare. Det stämmer att han har fått sällskap i rollen som tidig jultomte av kommissionens vice ordförande Jacques Barrot och hans tjänstemän, liksom av skuggföredragandena, tillsammans med vilka han gjort ett utmärkt arbete.
<P>
Jag vill tacka Mathieu Grosch för att aspekterna om trafiksäkerheten kompletterats med viktiga inslag som exempelvis kampen mot bedrägeri och körkortsturism genom införandet av förbättrad kontroll med hjälp av en databas online.
<P>
För ett turistland som mitt eget var detta nödvändigt och brådskande - något som i högsta grad gäller även i dag - för genom poängsystemet för körkorten håller en ytterst förkastlig form av turism på att skapas som innebär att människor kan skaffa sig nya körkort från andra sidan gränsen eller via Internet, vilket Gary Titley just påpekat.
<P>
För motorcyklar har ett förnuftigt utbildningsförfarande i form av stegvis tillträde genomförts, vilket kommer att hjälpa våra ungdomar att mogna, även om vissa av dem anser att de klarar av att köra fortare.
<P>
Bestämmelserna gällande släpvagnar och husvagnar förbättrar kontrollen utan att öka totalvikterna.
<P>
Jag är också tacksam för att detta verktyg ger större synlighet åt och ökar den fria rörligheten för personer. Detta verktyg kommer också att bli mycket användbart för yrkesförare.
<P>
Det stämmer att tidsskalorna kan tyckas oändliga, men jag delar föredragandens förhoppning att förändringen i praktiken kommer att äga rum mycket snabbare. Medborgarna ligger nästan alltid före sina lagstiftare.
<P>
Även om föredraganden försäkrar oss att det periodiska och obligatoriska förnyandet av körkortet inte innebär några obligatoriska repetitionskurser, medicinska kontroller och syntester för förarna, anser jag slutligen att vi här har en utmärkt grund för en utveckling mot en framtida praktisk konsensus kring denna nya aspekt.
<P>
Jag är optimistisk även om detta och vill därför uppmuntra Mathieu Grosch att arbeta för att göra detta nya inslag framgångsrikt.
<SPEAKER ID="456" NAME="Corien Wortmann-Kool" AFFILIATION="PPE-DE">
(EN) Herr talman! Jag vill börja med att tacka Mathieu Grosch för ett fint resultat. Vid förhandlingarna med rådet lyckades han få många av punkterna i parlamentets ståndpunkt att ingå i den slutgiltiga kompromissen. Utöver euron - vår europeiska valuta - kommer vi alltså att få ett europeiskt körkort. Detta kommer äntligen att bli slutet för körkortsturismen. Om man fråntas körkortet i ett land kommer man inte att kunna få ett nytt i ett annat land. Det är också mycket bra att bedrägerierna minskas, då vi har lyckats få till en begränsad giltighetsperiod från medlemsstaterna. Det är synd om Georg Jarzembowski och andra tyska kolleger, men det är bra för trafiksäkerheten i Europa.
<P>
En kompromiss innebär alltid att vissa saker får genomslag men inte andra. Det vore mer rättvist för motorcyklisterna om de fick tillgång till tunga motorcyklar vid 21 års ålder, istället för vid 24 års ålder. Man får köra en stor terrängbil eller en Ferrari redan när man är 18 år, men enligt det här förslaget skulle man behöva vänta ytterligare sex år för att få direkt tillträde till tunga motorcyklar. Det är oproportionerligt. Om kommissionsledamoten verkligen vill göra något åt motorcyklisternas säkerhet borde han förbättra forskningen inom det området och vidta åtgärder som grundar sig på denna forskning. Utöver en bra förarutbildning kommer det att bli tydligt att vi måste förbättra infrastrukturen - med exempelvis bättre vägräcken - för att förbättra motorcyklisternas säkerhet.
<P>
Slutligen är jag nöjd med införandet av extra möjligheter för förare med B-körkort att bogsera tunga släp. Därför stöder jag bestämt det nya direktivet om ett europeiskt körkort.
<SPEAKER ID="457" NAME="Proinsias De Rossa" AFFILIATION="PSE">
(EN) Herr talman! Jag vill i första hand tacka Mathieu Grosch och alla de andra parlamentsledamöter som har arbetat på denna viktiga lagstiftning. Jag skulle stödja nästan allt som kunde förbättra säkerheten på vägarna. Jag kommer från en medlemsstat, nämligen Irland, som har bland de värsta dödssiffrorna av alla och detta är något som orsakar betydande oro bland våra medborgare.
<P>
Det har dels att göra med avsaknad av lämplig förarutbildning, dels med att vi har så många obehöriga förare på vägarna. Av 2,5 miljoner förare på Irlands vägar saknar 410 000 körkortsbehörighet - de innehar något som kallas för tillfälliga körkort. Ungefär 30 000 av dessa är inne på sitt femte tillfälliga körkort. Det är tydligt att de är en fara för andra vägtrafikanter, så jag vädjar till dem som har reservationer mot denna lagstiftning att stödja den och att stödja bevarandet av liv på våra vägar.
<SPEAKER ID="458" NAME="Rodi Kratsa-Tsagaropoulou" AFFILIATION="PPE-DE">
(EL) Herr talman, herr kommissionsledamot, mina damer och herrar! Jag vill också välkomna vad man genom politiska åtgärder och interinstitutionella avtal har uppnått i en fråga som är så viktig för trafiksäkerheten och rättsskyddet i Europa, för den fria rörligheten, för öppenheten och för den inre marknadens funktion. Jag anser att vår metod att nå samsyn har varit en viktig framgång.
<P>
De nuvarande över 110 olika körkortsmodellerna är ett resultat av olika traditioner och bruk inom den offentliga förvaltningen i våra medlemsstater. För oss är det en utmaning och en ständig strävan att försöka kombinera effektiv europeisk harmonisering med respekt för subsidiariteten. Följaktligen anser jag att resultaten, att vi ska ha en enda körkortsmodell i kreditkortsformat och bestämmelsen om ersättning av gamla körkort under en tillfredsställande tidsperiod, är väldigt viktiga för att de offentliga organen ska kunna göra ekonomiska och byråkratiska justeringar.
<P>
Denna strävan kompletteras också och får ett mervärde av behovet av enhetliga utbildningsmodeller och kontroll av trafiklärare. Mervärdet blir naturligtvis än större om detta kompletteras med lämpliga infrastrukturlösningar, trafikskyltar och varje typ av lösning som förbättrar säkerheten, inklusive vägar av bättre kvalitet.
<P>
Vi anser att EU-körkortet för Europeiska unionen närmare sina medborgare och det är någonting vi inte har råd att missa.
<SPEAKER ID="459" NAME="Dieter-Lebrecht Koch" AFFILIATION="PPE-DE">
(DE) Herr talman, mina damer och herrar! Det har länge tagits för givet att olika personliga identitetshandlingar, exempelvis pass och andra kort måste förnyas med regelbundna tidsintervaller. Detta gäller inte för körkort. Även om personens namn har ändrats flera gånger och fotot är över 40 år gammalt, så kör folk fortfarande omkring med sitt första körkort. Är inte det en inbjudan till att bryta mot lagen och till körkortsturism? Är det inte ofta en källa till obehag under vägkontroller? Till och med fordon med registreringsnummer utfärdade inom EU har ett igenkänningsvärde. De bidrar, om än väldigt lite, till utvecklingen av en europeisk identitetskänsla. De 110 giltiga körkortsmodellerna får å andra sidan Europeiska unionen att framstå som ett lapptäcke. Är det vad direktivets kritiker önskar? Det är verkligen dags för ett standardiserat EU-körkort i kreditkortsformat. Rådets gemensamma ståndpunkt återspeglar praktiskt taget Europaparlamentets önskan och lovar stora framsteg inom trafiksäkerheten. Vi bör rösta för det i morgon så att detta kan införas så fort som möjligt!
<P>
Jag kan dock fortfarande inte förstå varför vi tillåter medlemsstaterna sådana långa övergångsperioder. Jag uppmanar mitt land Tyskland att föregå med gott exempel och reagera snabbare av egen fri vilja. Om varje land gör det, skulle körkortsdirektivets positiva effekter kunna träda i kraft inom perioden för EU:s tredje handlingsprogram för trafiksäkerhet, det vill säga före 2010. Tyvärr överensstämmer inte alltid rådets beslut med Lissabonstrategin. Potential för tillväxt och sysselsättning kommer att gå förlorad helt i onödan, till exempel om verkstadspersonal tillåts köra truckar på 40 ton för reparationer men inte längre tomma bussar. Och jag förstår inte logiken i att en person med B-körkort under vissa omständigheter får köra bil och olika husvagnskombinationer så länge totalvikten inte överstiger 4 250 kg, men inte tillåts köra en husbil som dessutom är enklare att styra. Det är synd!
<SPEAKER ID="460" NAME="Jacques Barrot" AFFILIATION="kommissionens vice ordförande" LANGUAGE="FR">
Herr talman, mina damer och herrar! Jag vill tacka er för denna givande debatt, vilken har bekräftat det mycket breda stöd som den kompromiss som förhandlats fram mellan våra tre institutioner nu har. Jag vill gratulera er allihop, och särskilt Mathieu Grosch, er föredragande, för detta utmärkta resultat.
<P>
Som svar på den handfull negativa anmärkningar som har gjorts, vill jag påpeka att vi har gjort ett moraliskt åtagande att nå ett viktigt mål: att halvera antalet dödsolyckor på våra vägar från och med i dag fram till 2010. Det är därför var och en av er måste beakta vilken del av ansvaret som ni bär i detta sammanhang.
<P>
Tillsammans med medlemsstaterna har vi antagit en linjär strategi baserad i första hand på fordonskvaliteten. Tillsammans med min kollega, Günter Verheugen, har vi utarbetat en färdplan med vars hjälp motortillverkarna skulle kunna successivt införa alla system som hjälper till att göra fordonen säkrare. Det andra huvudinslaget i vår strategi är kommissionens antagande, den 5 oktober 2006, av ett förslag till direktiv om samlade åtgärder för säkrare vägar. Vi vill verkligen se att man tar större hänsyn till säkerheten i allt, från konstruktion till byggande av infrastruktur, och detta till gagn för alla vägtrafikanter, inklusive motorcyklister.
<P>
Det tredje huvudinslaget är självklart varje förares personliga beteende - något som det dokument som ni ska rösta om i morgon kraftigt bidrar till enligt min mening. I samband med det skulle jag ännu en gång vilja understryka i vilken utsträckning Europaparlamentet verkligen har kämpat för gemenskapens intresse när det gäller denna fråga. Genom att presentera viktiga planer och få dem antagna - exempelvis det successiva ersättandet av gamla körkort och genomförandet av villkor under vilka tillträde beviljas stegvis när det gäller vissa fordonskategorier - har Europaparlamentet klart visat någonting som egentligen är självklart, nämligen parlamentets intresse av att kämpa för EU-medborgarnas intressen.
<P>
En del problem har uppstått när det gäller motorcyklister. Motorcykelsäkerheten är en fråga vi fäster stor vikt vid. Trots den förbättrade trafiksäkerheten i allmänhet är motorcyklisterna den grupp som löper störst risk på våra vägar. Var femte person som dödas på EU:s vägar är motorcyklist. Det är för att vända denna trend som vi i detta direktiv har understrukit ett stegvis tillträde till de tyngsta motorcyklarna. Mer erfarenhet, målinriktad utbildning eller lämpliga examina skulle göra det möjligt för oss att minska antalet dödsolyckor. Detta handlar inte om byråkrati. Tvärtom blir saker och ting enklare. Det är hur som helst endast logiskt att motorcyklister ska ges en viss form av utbildning. Det är viktigt att motorcyklister utbildas. Bilaga 6 till direktivet ägnas åt denna typ av utbildning, och det kommer att vara möjligt att göra ändringar av den bilagan allteftersom behoven ändras.
<P>
Överenskommelsen som vi ska rösta om i morgon är ett viktigt steg i vår handlingsplan för trafiksäkerhet. Med tanke på de nästan 40 000 människor som omkommer varje år på Europeiska unionens vägar gör parlamentet ett mycket värdefullt arbete genom att anta dessa nya bestämmelser som utan tvivel kommer att rädda liv. Jag vill därför tacka parlamentet och föredraganden för deras gedigna arbete.
<SPEAKER ID="461" NAME="Talmannen">
Debatten är härmed avslutad.
<P>
Omröstningen kommer att äga rum på torsdag kl. 11.00.
