<CHAPTER ID="004">
Stöd för landsbygdsutveckling från EJFLU - Frivillig modulering av direktstöd inom ramen för den gemensamma jordbrukspolitiken (debatt)
<SPEAKER ID="032" NAME="Talmannen">
Nästa punkt är en gemensam debatt om
<P>
betänkandet av Jan Mulder, för utskottet för jordbruk och landsbygdens utveckling, om förslaget till rådets förordning om ändring av förordning (EG) nr 1698/2005 om stöd för landsbygdsutveckling från Europeiska jordbruksfonden för landsbygdsutveckling (EJFLU) C6-0237/2006, och
<P>
betänkandet av Lutz Goepel, för utskottet för jordbruk och landsbygdens utveckling, om förslaget till rådets förordning om fastställande av bestämmelser för frivillig modulering av direktstöd enligt förordning (EG) nr 1782/2003 om upprättande av gemensamma bestämmelser för system för direktstöd inom den gemensamma jordbrukspolitiken och om upprättande av vissa stödsystem för jordbrukare, och om ändring av förordning (EG) nr1290/2005 C6-0235/2006.
<SPEAKER ID="033" NAME="Lutz Goepel " LANGUAGE="DE">
Herr talman! Enligt föredragningslistan skulle vi kunna hålla och avsluta en debatt om både Jan Mulders betänkande och mitt eget nu under förmiddagen innan vi får möjlighet att rösta om dem.
<P>
Vi har nu exakt 18 minuter kvar till tiden för omröstning. Det är alltigenom orättvist mot våra jordbrukare och anställda inom jordbruket att inleda en debatt av detta slag och att sedan kanske avsluta ett så viktigt ämne som den 20-procentiga frivilliga moduleringen med något slags slumpartad omröstning nu i eftermiddag. Det rör sig faktiskt om en politik som innebär att en femtedel av det befintliga direktstödet till jordbrukare ska överföras eller minskas.
<P>
Jag yrkar därför att denna debatt ska skjutas upp till november.
<P>
(Applåder)
<SPEAKER ID="034" NAME="Talmannen">
Begär ni att debatten eller omröstningen ska skjutas upp?
<SPEAKER ID="035" NAME="Lutz Goepel " LANGUAGE="DE">
Herr talman! När ska vi ha denna debatt? Naturligtvis inte nu under de 15 minuter som återstår? På min grupps och mina parlamentskollegers vägnar vill jag lägga fram ett förslag om att skjuta upp debatten. Jag är fullt medveten om att ett sådant förslag enligt arbetsordningen måste läggas fram minst 24 timmar före debatten, men 24 timmar före debatten kände jag inte till att parlamentet inte skulle hålla sig till sin dagordning.
<P>
(Applåder)
<SPEAKER ID="036" NAME="Katerina Batzeli" AFFILIATION="PSE">
(EL) Herr talman! Socialdemokratiska gruppen i Europaparlamentet stöder helt och hållet föredraganden Lutz Goepels begäran om att debatten och omröstningen ska skjutas upp till plenarsammanträdet i november.
<SPEAKER ID="037" NAME="Niels Busk" AFFILIATION="ALDE">
(DA) Herr talman! Jag är här i dag i Jan Mulders ställe, eftersom han av personliga skäl inte kunde närvara, och jag vill väldigt gärna uttala mitt eget och min grupps stöd för Lutz Goepels begäran. Samtidigt vill jag passa på att rikta viss kritik mot ordförandeskapet. Det är fullständigt skandalöst att denna synnerligen viktiga fråga, som vi bland annat på grund av tidsskäl hade behövt behandla denna vecka, nu ska misskötas på det här sättet. Jag stöder därför Lutz Goepels begäran om att skjuta upp både debatten och omröstningen.
<SPEAKER ID="038" NAME="Neil Parish" AFFILIATION="PPE-DE">
(EN) Herr talman! Jag stöder Katerina Batzeli, Lutz Goepel och Niels Busk. Det här är en mycket viktig debatt: den handlar om den gemensamma jordbrukspolitikens hela framtid. Den berör alla länder i EU, men mest av allt Förenade kungariket. Eftersom vi måste hinna med flygplan i eftermiddag är det helt enkelt omöjligt att diskutera denna fråga nu. Vi måste verkligen skjuta upp debatten och omröstningen till november. Jag hoppas att ni kommer att acceptera detta.
<SPEAKER ID="039" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Herr talman! Jag och min grupp stöder föredragandens begäran. Av betänkandet kan även en lekman inse att det snarast rör sig om en formell fråga. Men som Neil Parish redan har påpekat handlar det innerst om den grundläggande frågan om finansieringen av jordbrukspolitiken under de närmaste åren och parlamentets ståndpunkt. Av denna anledning måste vi behandla denna fråga vid ett lämpligt tillfälle när det finns tillräckligt med tid för att göra det. Det är inte en fråga som kan negligeras på det här sättet.
<P>
Jag stöder därför Lutz Goepels begäran och uppmanar er att godta den och underrätta presidiet om vikten av denna diskussion. Kanske presidiet inte har insett hur viktig den är.
<SPEAKER ID="040" NAME="Ilda Figueiredo" AFFILIATION="GUE/NGL">
(PT) Herr talman! Av de skäl som redan nämnts, nämligen att det är en alltför viktig fråga för att i största hast avhandlas på drygt en kvart, instämmer jag i begäran om att debatten och omröstningen ska skjutas upp till november.
<SPEAKER ID="041" NAME="Hannes Swoboda" AFFILIATION="PSE">
(DE) Herr talman! För det första anser jag att vi helt enkelt ska rösta om denna begäran så att ni får veta parlamentets åsikt. Men vi kan endast rösta om att skjuta upp frågan. Beslutet om när den på nytt ska tas upp på föredragningslistan ska naturligtvis fattas av talmanskonferensen och i sista hand av hela kammaren. Personligen är jag emellertid för att båda skjuts upp. Vi kanske kan rösta om saken så att ni tydligt kan se hur parlamentsledamöterna vill göra.
<SPEAKER ID="042" NAME="Reimer Böge" AFFILIATION="PPE-DE">
(DE) Herr talman! Jag vill stödja föredragandens begäran och instämma i Hannes Swobodas uttalanden. Som föredragande för budgetplanen vill jag också påpeka att kommissionens olycksaliga förslag grundar sig på Europeiska rådets slutsatser och att kommissionen var tvungen att utarbeta ett förslag om den så kallade frivilliga moduleringen.
<P>
Under förhandlingarna om budgetplanen reserverade vi uttryckligen vår ståndpunkt till lagstiftningsprocessen. Det är precis det som föredraganden nu märker av. Med tanke på hur viktig frågan är anser jag att det är rimligt att begära att rådet ska delta vid den kommande debatten, om den skjuts upp, och även ska bekräfta sitt deltagande.
<SPEAKER ID="043" NAME="Janusz Wojciechowski" AFFILIATION="UEN">
(PL) Jag vill bara säga att också jag, som företrädare för gruppen Unionen för nationernas Europa, fullständigt stöder Lutz Goepels begäran. Det rör sig om viktiga betänkanden som förtjänar att behandlas ingående och inte under dessa omständigheter. Jag ger Lutz Goepel mitt fulla stöd.
<SPEAKER ID="044" NAME="Talmannen">
Era argument har övertygat mig. Som ordförande för detta sammanträde föreslår jag att vi ändrar föredragningslistan genom att stryka den gemensamma debatten om betänkandena av Jan Mulder och Lutz Goepel.
<P>
(Parlamentet enads om att stryka de två betänkandena från föredragningslistan.)
<SPEAKER ID="045" NAME="Lutz Goepel " LANGUAGE="DE">
Herr talman! Jag vill framföra ett innerligt tack till alla de politiska partierna och grupperna.
<P>
(Applåder och skratt)
<SPEAKER ID="046" NAME="Talmannen">
Vi har funnit en rimlig lösning. Debatten kommer att äga rum vid en lämpligare tidpunkt, under mer fördelaktiga förhållanden.
<P>
(Sammanträdet avbröts kl. 11.20 och återupptogs kl. 11.40.)
