<CHAPTER ID="009">
Röstförklaringar
<P>
Muntliga röstförklaringar
<SPEAKER ID="082" NAME="Aldo Patriciello" AFFILIATION="PPE">
(IT) Herr talman, mina damer och herrar! Jag välkomnar det utmärkta arbete som har utförts av föredraganden och av alla ledamöter som har arbetat för inrättandet av detta nya instrument som möjliggör mikrokrediter till små och medelstora företag och till personer som har förlorat sina jobb under de senaste åren.
<P>
Med hänsyn till förlusten av 3 miljoner arbetstillfällen bara i EU och bankernas svårigheter att ge lån, kommer detta instrument att ge lättare tillgång till nödvändiga krediter för dem som vill starta ett nytt företag.
<P>
Jag är säker på att detta nya initiativ kommer att hjälpa till med att skapa nya arbetstillfällen, i synnerhet om vi inför nya kompletterande åtgärder som t.ex. finansiering av fortbildning, vilket kommer att hjälpa ungdomar att utveckla investeringsprojekt.
<P>
Detta instrument måste antas så snart som möjligt för att man ska kunna ge liv åt små och medelstora företag som står för livsnerven i EU:s ekonomi.
<SPEAKER ID="083" NAME="Dimitar Stoyanov" AFFILIATION="NI">
(BG) Tack så mycket, herr talman! Jag röstade för betänkandet om finansiella åtgärder. Jag anser att detta instrument är mycket lämpligt vid just denna tidpunkt och att det kommer att få en mycket positiv effekt om det tillämpas på rätt sätt, som var fallet i mitt hemland Bulgarien. För närvarande råder ett mycket ogynnsamt klimat för småföretagare som, med små tillgängliga möjligheter, inte har en chans att få banklån.
<P>
Alla banker har en strategi som i grunden är oförenlig med idén bakom bankinstitut. Jag får känslan att bankerna avsiktligt uppfinner ett ständigt ökat antal kompletterande villkor av inga andra skäl än att skydda dem från att ge lån. Utan lån kan emellertid ett företag inte fungera.
<P>
När lån ges måste dock dessa företag ge garantier på 100-150 procent, vilket kan ställa dem vid konkursens brant. Det är därför jag anser att EU och parlamentet i detta fall har vidtagit mycket lämpliga åtgärder i och med detta betänkande, som verkligen kommer att bidra till utvecklingen av EU:s och Bulgariens ekonomier.
<SPEAKER ID="084" NAME="Diane Dodds" AFFILIATION="NI">
(EN) Herr talman! Jag vill klargöra att samtidigt som jag anser att det är en mycket bra idé att hjälpa små företag bör denna idé förverkligas på medlemsstatsnivå. Jag hyser väldiga farhågor över detta förslag när det gäller ansvarsskyldigheten för de pengar som kommer att lånas ut och återbetalningen i detta sammanhang.
<P>
Jag vill uppmuntra medlemsstaterna att göra allt de kan för att hjälpa de små företagen, vilka är vår ekonomis ryggrad. EU kan hjälpa till genom att minska byråkratin och tillgängliggöra pengar på nationell nivå.
<SPEAKER ID="085" NAME="Syed Kamall" AFFILIATION="ECR">
(EN) Herr talman! Vi stödde detta förslag. Jag anser att det är mycket viktigt att vi hjälper entreprenörer i hela EU att skapa välstånd och arbetstillfällen och hjälpa folk att komma bort från fattigdomen. Jag är också tacksam över att vi undersöker om vi kan ta pengarna från den befintliga budgeten, istället för att skapa nya medel, och använda dessa för att få fram ännu mer pengar från den privata sektorn.
<P>
Jag måste emellertid påpeka att vi måste vara mycket försiktiga här när vi använder statliga medel och skattebetalarnas pengar. Jag vet att det i min egen valkrets finns en del institut som hanterar mikrokrediter, t.ex. den utmärkta Croydon Caribbean Credit Union, som hjälper missgynnade samhällen att bekämpa fattigdomen. Dessa institut har trängts ut av de lokala myndigheterna och andra institut som har finansierats med statliga mikrokrediter. Det är viktigt att vi, i vår strävan att skapa ökad tillgång till mikrokrediter, inte tränger ut de befintliga utmärkta privata kreditgivarna.
<SPEAKER ID="086" NAME="Alfredo Pallone" AFFILIATION="PPE">
(IT) Herr talman, mina damer och herrar! Jag tror att vi alla är eniga i mikrokreditfrågan, men vi bör också diskutera ekonomiska resurser. Jag anser att det bör vara vår plikt att öka denna ekonomiska resurs.
<P>
Vi måste också vara noga med att inte ge mikrokrediter till ytterligare intressenter i små och medelstora företag, eftersom mikrokrediter skapades för att hjälpa mindre gynnade arbetsmarknadsparter. Vi måste också diskutera en kulturell fråga: i många länder, och jag tror särskilt i länder med det största behovet, finns inte det rätta kulturella förhållningssätt som krävs för att man ska kunna nå dessa summor. Jag är fast övertygad om att dessa instrument först bör antas av de berörda regeringarna.
<P>
Det finns två hastigheter i EU: hastigheten hos de länder som redan har tillämpat detta förhållningssätt, t.ex. Frankrike och Tyskland, och andra länder som istället måste inta ett kulturellt förhållningssätt till denna fråga. Jag anser alltså att det verkliga problemet, det som står på spel i EU, är att det inte bara är en fråga om att skaffa fram finansiering som ett mål i sig självt; vi måste försöka att få fram de förhållanden som gör att de missgynnade arbetstagarna kan skapa sysselsättning till sig själva.
<P>
Skriftliga röstförklaringar
<SPEAKER ID="089" NAME="Luís Paulo Alves  " LANGUAGE="PT">
Jag röstade för inrättandet av detta instrument för mikrokrediter för sysselsättning, eftersom det syftar till att ge möjligheter för arbetslösa och uppmuntra till entreprenörskap. Detta instrument som riktar sig till personer som vill starta eller utveckla mikroföretag (färre än 10 anställda och en omsättning som är lägre än 2 miljoner euro), kommer att skapa nya möjligheter för många arbetslösa personer. Med hänsyn till det rådande läget i ekonomin skulle det ha varit bra om detta viktiga program hade inletts tidigare, eftersom folk under en längre tid har bedömt det som svårt att få lån.
<P>
Eftersom detta instrument är riktat till offentliga och privata organisationer som ger mikrokrediter till privatpersoner och mikroföretag på nationell, regional och lokal nivå i EU:s medlemsstater, måste det övervakas noga av behöriga organ för att garantera att krediterna faktiskt hamnar där de behövs bäst och att vi inte får se en upprepning av de situationer som uppstod under den senaste finanskrisen.
<SPEAKER ID="090" NAME="Andrew Henry William Brons  " LANGUAGE="EN">
Jag tycker att det är bra att staten ger mikrokrediter till enskilda personer för att hjälpa dem att etablera små företag. Jag vill dock inte att EU sysslar med denna typ av verksamhet. Jag röstade emellertid för vissa ändringsförslag eftersom det var troligt att resolutionen skulle antas och jag ville förbättra den så mycket som möjligt. Den gemensamma omröstningen avseende åtskilliga ändringsförslag förhindrade mig att rösta separat på vissa ändringsförslag.
<SPEAKER ID="091" NAME="David Casa  " LANGUAGE="EN">
En av den globala ekonomiska krisens skadligaste konsekvenser är bristen på krediter från bankerna, vilket förhindrar enskilda personer såväl som stora företag att utföra sina ekonomiska verksamheter. Förslaget från Europeiska kommissionen handlar om inrättande av ett instrument för mikrokrediter genom vilket man ska försöka att dämpa effekterna av den rådande låga finansieringsviljan i bankerna och andra finansinstitut. Det är av detta skäl jag har beslutat att stödja föredraganden i denna fråga och rösta för betänkandet.
<SPEAKER ID="092" NAME="Nikolaos Chountis  " LANGUAGE="EL">
Jag röstade mot betänkandet eftersom arbetslösheten, som ständigt ökar i EU, inte kan bekämpas med ett mikrofinansieringsprogram. Det behövs integrerade program med lämplig finansiering under en separat budgetrubrik, program som inriktas på att bekämpa ungdomsarbetslösheten, som är väldigt hög särskilt i Grekland, med en av fyra ungdomar under 25 år som är arbetslösa.
<P>
Vad vi behöver rent allmänt är strategier som verkar för en ökning av EU:s budget och som slår in på en annan linje än stabilitetspaktens nyliberala ram och låga underskott. Jag anser också att finansiering inom ramen för denna mekanism bör vara fullständigt frivillig och inte på något sätt bör tvinga någon att använda mekanismen med hot om att deras sociala trygghetsförmåner kommer att dras in eller sänkas. Tyvärr så förkastades de ändringsförslag som lades fram av mig och mina kolleger i GUE/NGL-gruppen.
<SPEAKER ID="093" NAME="Diogo Feio  " LANGUAGE="PT">
Eftersom Europa går igenom en djup ekonomisk och finansiell kris som har orsakat allvarliga sociala problem med ökande arbetslöshet i alla medlemsstater, är det nödvändigt att EU skapar verkningsfulla mekanismer för att ta itu med krisen och för att stödja dem som har drabbats hårdast, däribland arbetslösa och företag i trångmål.
<P>
Det är därför jag välkomnar inrättandet av detta instrument för mikrokrediter för sysselsättning, med inriktning på entreprenörskap och att ge alla möjligheten att starta sitt eget företag. Mikrokrediter från EU kommer att finnas tillgängliga när man inte får banklån, genom stöd för tillväxt av mikroföretag, tillsammans med mentorskap, coachning och räntesubventioner från Europeiska socialfonden.
<P>
Det är också viktigt att påpeka att det enda syftet med detta instrument är att stödja entreprenörskap som ett medel att skapa nya arbetstillfällen genom att hjälpa till med att förverkliga hållbara affärsidéer, och det bör inte användas till socialt stöd eller främjande av konsumtion.
<SPEAKER ID="094" NAME="José Manuel Fernandes  " LANGUAGE="PT">
Under den rådande ekonomiska krisen med stigande arbetslöshet är det viktigt att främja tillväxten av egna företagare såväl som att etablera och utveckla mikroföretag. Mikrokrediter kommer att vara en hjälp i detta sammanhang. Jag välkomnar därför kommissionens förslag och parlamentets arbete med denna fråga. Detta är ett sätt att främja entreprenörskap och stimulera sysselsättningen och den sociala integrationen. Detta instrument för mikrokrediter kompletterar andra program som stöder sysselsättning och social integration. Jag menar att det därför är viktigt att detta instrument inte finansieras på bekostnad av andra befintliga program eller äventyrar dessa.
<P>
Jag har redan röstat för detta instrument i budgetutskottet i samband med budgetförfarandet för 2010, genom vilket vi upprättade två nya budgetrubriker, en för driftsutgifter på 37,5 miljoner euro och den andra för förvaltningsutgifter på 0,25 miljoner euro. Jag hoppas att programmet snart tas i bruk och att förfarandet för godkännande av ansökningar går snabbt och inte hindras av byråkrati.
<SPEAKER ID="095" NAME="Ilda Figueiredo  " LANGUAGE="PT">
Vi beklagar att en majoritet här i parlamentet återigen inte håller sitt ord och har godkänt ett förslag som tar pengar från Progressprogrammet som redan tidigare var tydligt underfinansierat med tanke på dess verksamhetsområden inom det sociala området. Oaktat alla hänsyn angående målen för EU:s nya instrument för mikrokrediter är det inte godtagbart att det finansieras genom att man minskar medlen inom de befintliga programmen, i detta fall Progressprogrammet som är ett gemenskapsprogram inom området för sysselsättning, social integration och lika rättigheter.
<P>
I texten som godkändes av utskottet för sysselsättning och sociala frågor förkastades uppenbarligen idén att finansiera detta instrument genom Progressprogrammet, och man föreslog ett inrättande av en ny budgetrubrik med egna medel: med andra ord ”nya” pengar. Ändringsförslagen som lades fram av vår politiska grupp hade samma inriktning men förkastades i dag.
<P>
Eftersom de sociala förhållandena i de olika medlemsstaterna håller på att försämras är det inte godtagbart att medel kanaliseras bort från området för sysselsättning och social integration och riktas mot andra prioriteringar som har fastställts under tiden, även om det är till mikrofinansiering.
<SPEAKER ID="096" NAME="Bruno Gollnisch  " LANGUAGE="FR">
Tack vare Gönczbetänkandet om mikrokrediter och kontroversen i samband med finansieringen av detta projekt, gick jag hit för att se vad detta berömda program Progress - som vänstern är så mån om inte ska berövas en enda cent för finansiering av mikroföretag och enskilda initiativ - handlar om. Vilket syfte har egentligen just nu Progressprogrammet, som definieras som ett ”gemenskapsprogram för sysselsättning och social solidaritet”? Handlar det om att skapa pappersarbete och finansiera undersökningar och rapporter? Just nu är Progressprogrammets ”målgrupp” varken de arbetslösa eller de socialt utestängda, utan politiska beslutsfattare och opinionsbildare.
<P>
Vissa personer vägrar att dra av 100 miljoner euro för mikrokrediter från den nätta summan 700 miljoner euro fördelat över sju år. Lite mindre pengar till dem som tjänar på systemet, lite mer pengar till européerna, med en oförändrad budget: man kan inte invända mot detta! Det är nu dags att sluta att bara notera vår nästas fattigdom och svårigheter och istället vidta konkreta åtgärder. Jag har bara en reservation: mikrokrediter är nödvändiga bara därför att ”bankstrarna”, som är så snabba med att håva in statsstöd, inte gör vad de egentligen ska göra: pumpa in pengar i ekonomin.
<SPEAKER ID="097" NAME="Françoise Grossetête  " LANGUAGE="FR">
Jag röstade för Gönczbetänkandet om EU-instrumentet för mikrofinansiering. Mikrofinansiering har att göra med mikrokrediter (lån på mindre än 25 000 euro) och mikroföretag (företag som har färre än tio anställda).
<P>
Under denna ekonomiska kris och med tanke på den avsevärda minskningen av antalet beviljade lån är det mycket viktigt att EU skapar ett instrument som riktas till de mest sårbara, t.ex. arbetslösa, ungdomar och små företag.
<P>
När en ekonomi eller arbetstillfällen står på spel är det nödvändigt att stimulera tillväxten med omfattande investeringar. Instrumentet kommer att få en ökad finansiering upp till summan 100 miljoner euro. Pengarna tas från Progressprogrammets budget (gemenskapsprogram för sysselsättning och social solidaritet), och instrumentet tas i bruk den 1 januari 2010 (för en fyraårsperiod). Rådet måste ta till sig detta budskap så att en överenskommelse kan nås inom de närmaste dagarna.
<SPEAKER ID="098" NAME="Sylvie Guillaume  " LANGUAGE="FR">
Jag röstade för Gönczbetänkandet eftersom jag anser att det är nödvändigt, särskilt under en sysselsättnings- och social kris, att stödja mikrofinansiering genom att ge den en särskild budgetrubrik. Detta är ett specialinstrument i kampen mot bankernas utestängning och fattigdomen. I motsats till vad Europeiska kommissionen föreslår är vi emot idén att omfördela anslag från Progressprogrammet till EU:s instrument för mikrokrediter, eftersom detta skulle skicka ut ett negativt budskap till de ekonomiska aktörerna. Vi måste behålla Progressprogrammet, vilket är inriktat på de mest sårbara grupperna, och det är medlemsstaternas och EU:s delade ansvar att genomföra det på ett effektivt sätt under rådande omständigheter.
<SPEAKER ID="099" NAME="Lívia Járóka  " LANGUAGE="HU">
Jag är väldigt glad att de allra flesta ledamöterna i parlamentet i dag har godkänt betänkandet om EU-instrumentet för mikrokrediter för sysselsättning och social inkludering. Det planerade mikrokreditsystemet kan bidra avsevärt till skapandet av social sammanhållning och nya arbetstillfällen. Det kan också i hög grad hjälpa till med att dämpa de skadliga effekterna av den finansiella och ekonomiska krisen. Under den globala recessionen är det särskilt viktigt att tillhandahålla nya möjligheter för medborgare som har trängts bort från arbetsmarknaden och den traditionella kreditmarknaden och bana väg för stabilt, långsiktigt egenföretagande. Det är dessutom nödvändigt att det finns ett enkelt finansiellt instrument för dem som bor i missgynnade regioner som vill bli egenföretagare och för de flesta sårbara grupper som, trots den höga risken, låga marginaler och konkursrisken, hjälper företag att komma igång och utvecklas. Den överväldigande majoriteten av arbetstagare i EU är anställda i mikroföretag, småföretag eller medelstora företag.
<P>
Detta är skälet till varför man - i syfte att se till att dessa företag inte förlorar, utan i själva verket ökar sin anställningspotential - måste ge lämpligt stöd till dem, vilket, i vissa fall, är så litet att den traditionella banksektorn inte kan ge denna typ av lån. Under dagens omröstning gav Europaparlamentet ett tydligt budskap om att medbeslutandeförfarandet bör slutföras så snart som möjligt så att instrumentet för mikrokrediter kan tas i bruk redan under 2010.
<SPEAKER ID="998" NAME="Eija-Riitta Korhola  " LANGUAGE="FI">
Herr talman! Jag röstade för betänkandet om instrumentet för mikrokrediter.
<P>
Det finns fortfarande mycket vi kan göra för att uppmuntra ungdomar i EU att bli företagare. Den finansiella och ekonomiska krisen har skapat en sysselsättningskris och social kris, och man förutspår att ytterligare 10 miljoner kommer att vara arbetslösa i EU nästa år. Om det någonsin har varit hög tid att vidta åtgärder så är det nu.
<P>
I och med att den rådande kreditåtstramningen förvärrar läget stöder jag kraftfullt initiativet i betänkandet att tillhandahålla mikrokrediter till arbetslösa eller dem som hotas av arbetslöshet och som har svårt att få banklån för sina affärsidéer. Vi måste emellertid också investera i t.ex. workshopar för ungdomar och företagskuvöser, såväl som utbildningar i entreprenörskap.
<P>
Ett heltäckande tillvägagångssätt avseende investeringar för att förbättra sysselsättningssiffrorna och entreprenörskapet är en förutsättning för ett framgångsrikt EU.
<SPEAKER ID="997" NAME="Patrick Le Hyaric  " LANGUAGE="FR">
Jag stöder en finansiering av sociala bestämmelser för att hjälpa arbetstagare som har blivit arbetslösa. Detta bör emellertid inte innebära att företag är undantagna från sina sociala och territoriella skyldigheter. Det är inte de offentliga myndigheternas sak att kompensera för detta oacceptabla misslyckande att uppfylla sina skyldigheter. Jag avstår därför från att rösta.
<SPEAKER ID="100" NAME="Jörg Leichtfried  " LANGUAGE="DE">
Jag röstar för betänkandet om att inrätta ett nytt instrument för mikrokrediter som kommer att hjälpa personer som riskerar att förlora sina jobb att etablera eller utveckla mikroföretag. Dessa definieras som företag med färre än tio anställda och en omsättning på mindre än 2 miljoner euro. Denna finansieringsmöjlighet kommer inledningsvis att vara tillgänglig under fyra år, med start den 1 januari 2010.
<P>
Detta kommer att ge personer som har förlorat sina jobb p.g.a. krisen eller som har svårt att få krediter till sitt företag möjlighet att få utbildning, att behålla befintliga jobb och, i vissa fall, t.o.m. skapa nya. Detta kommer att stimulera ekonomin och bidra till att föra oss ur krisen.
<SPEAKER ID="101" NAME="Jean-Luc Mélenchon  " LANGUAGE="FR">
Vi kommer att rösta mot förslaget till beslut om inrättande av ett EU-instrument för mikrokrediter för sysselsättning och social inkludering. Vid en tidpunkt då så många europeiska medborgare förlorar sina jobb p.g.a. kapitalismens kris och den fullständiga brist på solidaritet från dem som fortsätter att göra vinster på deras bekostnad, är det dags för EU att ändra sitt liberala förhållningssätt för att lösa problemen.
<P>
När vi nu står inför den omättliga profithunger som EU:s liberala dogmatism har skapat behöver vi en politik som skyddar EU:s arbetstagare, skaparna av det välstånd som de berövas på i profitens namn. Detta är alltså ett exempel på den stora profitens EU och på små, godtyckliga allmosor. De futtiga summor som utlovas, den bristande tydligheten avseende fördelningen och den individualistiska logiken bakom det främjade instrumentet är ett bevis på detta. Detta har inget att göra med allmännyttans och den sociala jämlikhetens EU som våra medborgare behöver.
<SPEAKER ID="102" NAME="Nuno Melo  " LANGUAGE="PT">
I en tid av kris, när krediten är begränsad och svårtillgänglig, är detta instrument avgörande för att hjälpa små företag samt människor som har förlorat sina arbeten och vill starta egna företag att få tillgång till mikrokrediter. Det är svårt att uppnå dessa mål utan detta stödinstrument. I den aktuella krissituationen är bankerna inte lyhörda för nystartade företags kreditbehov, vilket i de flesta fall gör det omöjligt för dem att komma igång. Med tanke på att miljontals och åter miljontals människor i EU förväntas förlora sina arbeten är det viktigt att skapa incitament så att de personer som blir övertaliga har möjlighet att skapa sig ett nytt liv, och därmed undvika sociala kriser samt minska medlemsstaternas utgifter för sociala stödåtgärder.
<SPEAKER ID="103" NAME="Andreas Mölzer  " LANGUAGE="DE">
Den finansiella och ekonomiska krisen, som i första hand orsakades av brittiska och amerikanska spekulanter, leder nu till ökad arbetslöshet i Europa som ett resultat av den ekonomiska nedgången. Det är främst unga människor, som redan löpte stor risk att bli arbetslösa, som har drabbats hårt av den förändrade situationen. Därför är det mycket viktigt att ge dem möjlighet att inleda eller återuppta sina karriärer samt att bana väg för vissa av dem att starta sina egna företag. Jag hoppas att det nya EU-instrumentet för mikrokrediter för sysselsättning och social inkludering - Progress - kommer att ge dem betydande stöd i detta avseende.
<P>
Det nya instrumentet gör det också möjligt för oss att ta itu med den pågående kreditkrisen. Förutom räntestöd kommer de personer som startar mikroföretag också att få stöd i form av mentorprogram, utbildning, coachning och kapacitetsuppbyggnad. Jag stöder utskottets initiativ att öka medlen till instrumentet för mikrokrediter med 50 procent, i förhållande till kommissionens förslag, till 150 miljoner euro. Med tanke på de enorma summor som har spenderats för att rädda bankerna är det viktigt att vara generös mot de människor som har drabbats hårdast av krisen. Av alla dessa anledningar röstade jag för betänkandet.
<SPEAKER ID="996" NAME="Wojciech Michał Olejniczak  " LANGUAGE="PL">
Den 10 november 2009 offentliggjorde Europeiska kommissionen ett förslag till Europaparlamentets och rådets beslut om inrättande av ett EU-instrument för mikrokrediter. Det hänger samman med kommissionens dokument om förverkligandet av den europeiska återhämtningsplanen och rådets prioriteringar som är: värnande om sysselsättningen, skapande av arbetstillfällen och främjande av rörlighet, kompetenshöjning, anpassning till arbetsmarknadens behov samt förbättring av tillträdet till arbetsmarknaden.
<P>
Instrumentet för mikrokrediter förväntas förenkla tillgången till finansiella tjänster för arbetslösa och grupper av företagare som befinner sig i en svår situation. Det är avsett för personer från vissa socialgrupper som inte har den kreditvärdighet som de kommersiella bankerna kräver, men som vill starta företag. Inrättandet av detta stödinstrument, som kommer från EU-medel, har särskilt stor betydelse i en situation där lånenivåerna och värdet på lånen har minskat.
<P>
Situationen i lånesektorn visar att den finansiella och ekonomiska krisen håller på att förvandlas till en sysselsättningskris och en social kris. Betänkandet från utskottet för sysselsättning och sociala frågor innehåller viktiga ändringar av kommissionens förslag, bland annat invändningar mot överföringen av de nödvändiga medlen från Progressprogrammet till EU-instrumentet för mikrokrediter. Föredraganden föreslår att man placerar instrumentet i en särskild budgetpost, och han föreslår även att man ökar budgeten för instrumentet under de kommande fyra åren med 50 miljoner euro. Mot bakgrund av dessa aspekter stöder jag betänkandet.
<SPEAKER ID="104" NAME="Evelyn Regner  " LANGUAGE="DE">
Jag röstade för resolutionen om att införa ett instrument för mikrokrediter eftersom jag anser att det är av högsta prioritet att anta resolutionen snabbt. Detta kommer att ge missgynnade delar av befolkningen möjlighet att ta lån och hjälpa sig själva. Jag uppmanar dock rådet att inte ta medel från Progressprogrammet. Det är viktigt att det får behålla alla sina medel. Framför allt bör inte EU-medel omplaceras under krisen på bekostnad av samhällets svagaste medlemmar.
<SPEAKER ID="995" NAME="Daciana Octavia Sârbu  " LANGUAGE="EN">
Jag är nöjd med att Europaparlamentet i dag har beslutat om insatser som innebär att ytterligare lån blir tillgängliga för små företag. Beslutet innebär att 100 miljoner euro kommer att bli tillgängliga på regional och nationell nivå under de kommande fyra åren. Detta är en värdefull och läglig utveckling som kommer att skapa nya möjligheter för många av de personer som har drabbats av den globala recessionen. De åtgärder som har aviserats i dag utgör ett stöd för dem som vill starta nya företag samt tillhandahålla yrkesutbildning - och därmed öka de olika kompetenser som medborgarna kan utnyttja för att starta företag som är mycket viktiga för Europas ekonomi. Vi ser att man i allt större utsträckning tar hänsyn till små och medelstora företag i EU:s politik och lagstiftning. Jag välkomnar den nya utvecklingen och, framför allt, Europaparlamentets bidrag till främjandet av utvecklingen av små företag i ekonomiskt svåra tider.
<SPEAKER ID="994" NAME="Czesław Adam Siekierski  " LANGUAGE="PL">
Progressprogrammet inrättades för att stödja genomförandet av EU:s mål för sysselsättning, socialpolitik och lika möjligheter, i enlighet med den sociala agendan. Syftet med de budgetmedel som är tillgängliga inom programmet är att stimulera omvandlingen och moderniseringen inom de fem områdena sysselsättning, social integration och socialt skydd, arbetsvillkor och lika möjligheter för kvinnor och män.
<P>
Just nu håller den finansiella och ekonomiska krisen på att förvandlas till en social kris och en sysselsättningskris. Arbetslösa och personer från socialgrupper som befinner sig i en ofördelaktig situation behöver aktivt stöd och råd om de ska kunna bli oberoende. Progressprogrammet riktar sig till de mest utsatta grupperna, och jag anser att medlemsstaterna och EU bär ansvaret för att programmet genomförs effektivt. EU bör också sträva efter att öka det riktade ekonomiska stödet till nya egenföretagare och grundare av mikroföretag i form av övervakning, utbildning - inklusive yrkesutbildning - och kompetensutveckling.
<P>
Syftet med Progress är att bidra till utvecklingen av mikroföretag och den sociala ekonomin. I den nuvarande ekonomiska och finansiella situationen, som kännetecknas av ett minskat låneutbud, ökas det direkta ekonomiskt stödet till nya företagare genom Progressprogrammet. Huvudansvaret för sysselsättning och socialpolitik ligger alltjämt hos medlemsstaterna, men EU bör ta initiativet till dessa förändringar. Det är nödvändigt att skapa verkliga möjligheter till sysselsättning för alla samt att höja arbetskvaliteten och arbetsproduktiviteten.
<SPEAKER ID="105" NAME="Bart Staes  " LANGUAGE="NL">
Mikrokrediter är ett intressant instrument för att tillhandahålla ekonomiskt stöd under krisen till personer som är arbetslösa eller som riskerar att förlora sina arbeten samt till företag i den sociala ekonomin. Jag röstade mot betänkandet eftersom det inte är säkert att instrumentet kommer att finansieras med nya pengar. Det är möjligt att resurser från det befintliga Progressprogrammet kommer att användas, ett program som lanserades 2007 och som omfattar åtgärder för fattigdomsbekämpning, anti-diskriminering, social inkludering, jämställdhet och sysselsättning. Att ta pengar från ett program för fattigdomsbekämpning för att bekämpa fattigdom är inte en bra strategi.
<P>
Framför allt rådet motsätter sig en separat budget. Medlemsstaterna saknar uppenbarligen politiskt mod. För att göra det möjligt att lansera instrumentet i början av 2010 frisätts 25 miljoner euro från EU:s budget för 2010. I nuläget har parlamentet och rådet inte ingått något avtal om finansieringen för de kommande tre åren (2011-2013). Vad EU behöver är en hållbar strategi, i stället för en engångsinjektion som detta initiativ. Instrumentet för mikrokrediter är varken konsekvent eller långsiktigt. Dessutom kan mikrokrediter redan beviljas från Europeiska fonden för justering för globaliseringseffekter. Därför säger jag bestämt ”nej” till betänkandet.
<SPEAKER ID="993" NAME="Derek Vaughan  " LANGUAGE="EN">
Det här ett mycket bra initiativ som kommer att göra det enklare för personer som har förlorat eller riskerar att förlora sina arbeten att starta egna företag. Europeiska instrumentet Progress för mikrokrediter för sysselsättning och social inkludering kommer att göra upp till 25 000 euro tillgängliga för personer som vill ta lån för att starta eller utveckla mycket små företag och som inte har kunnat få lån på de vanliga marknaderna.
<P>
Jag är nöjd med att Europaparlamentet lyckades se till att pengarna inte kom från ”Progressprogrammet”, som är avsett för att hjälpa utsatta grupper, utan att instrumentet i stället inrättades med medel från 2010 års budget under det första året. De EU-medel på 100 miljoner euro, som är tillgängliga från början av 2010, är precis den sorts hjälp som små företag behöver under finanskrisen när bankerna alltjämt är ovilliga att bevilja lån. Detta kommer att hjälpa företag i hela Wales, och jag är besviken över att mina kolleger från UKIP inte stödde detta progressiva initiativ.
