<CHAPTER ID="027">
Förvaltning av Internet - framtida åtgärder (kortfattad redogörelse)
<SPEAKER ID="214" NAME="Talmannen">
Nästa punkt är ett betänkande av Francisco Sosa Wagner, för utskottet för industrifrågor, forskning och energi, om förvaltning av Internet - framtida åtgärder -.
<SPEAKER ID="215" NAME="Francisco Sosa Wagner" LANGUAGE="ES">
Fru talman! Det betänkande som jag i nära samarbete med skuggföredragandena har haft äran att få utarbeta handlar om att definiera Internet som en global allmän egendom som måste förvaltas i enlighet med det allmännas intresse.
<P>
Med utgångspunkt från en offentlig-privat modell måste vi förhindra att Internet kontrolleras av en enda grupp enheter och hindra nationella eller överstatliga myndigheter från att försöka kontrollera informationsflödet till nätet.
<P>
En grundläggande fråga i betänkandet var ställningen för ICANN (Internet Corporation for Assigned Names and Numbers) i den globala förvaltningen av Internet. Eftersom det är en privat institution som omfattas av Förenta staternas lagstiftning har vi betonat detta ovanliga förhållande med tanke på institutionens känsliga uppgift, och även om vi förordar att den ska behållas, då den rent allmänt har varit effektiv, föreslår vi en reform som gör det möjligt för EU-institutionerna att spela en större roll i de förvaltande organen.
<P>
Internet är framför allt ett viktigt verktyg för utövande av de grundläggande friheterna och för att allmänheten ska få åtnjuta verklig demokrati. Det måste därför finnas verkliga garantier för att vi skyddas mot nya former av övervakning, kontroll och censur från offentliga och privata aktörer, så att den fria tillgången till Internet och integritetsskyddet verkligen fungerar och inte är ineffektivt. Särskilt uppmanas regeringarna att avstå från att begränsa tillgången till Internet genom censur, blockeringar, filtrering eller andra hjälpmedel, och från att ge privata organ i uppdrag att göra sådant.
<P>
Alla restriktioner som anses viktiga, t.ex. för att skydda minderåriga, måste begränsas till vad som är absolut nödvändigt i ett demokratiskt samhälle. De måste grundas på lagstiftningen och på att proportionalitetsprincipen respekteras, vilket Europeiska unionens domstol och Europadomstolen har fastslagit.
<P>
Alla EU-medborgare måste få effektiv tillgång till Internet och framför allt måste särskilda insatser göras utan att de som bor i landsbygdsområden diskrimineras, i enlighet med den digitala agenda som parlamentet har antagit.
<P>
Vi hävdar att det är mycket viktigt att EU står enat och starkt när det gäller förvaltningen av Internet, både inom ICANN och på andra internationella arenor, särskilt inom Forumet för förvaltning av Internet, eftersom det är ett viktigt redskap för dialogen mellan regeringarna, det civila samhället och den privata sektorn. Nästa sammanträde inom detta forum kommer att hållas i september i Vilnius, och betydelsen av detta forum gick oss inte obemärkt förbi då vi utarbetade detta betänkande. Vi stödde det därför kraftfullt när vi föreslog några ändringar av hur forumet fungerar.
<P>
Det är mycket viktigt att Europeiska unionens principer enligt artikel 2 i fördraget försvaras på dessa arenor, särskilt i våra förbindelser med länder vars värderingar skiljer sig från de europeiska värderingarna.
<P>
Internet är ett stort hav: oceanen som ska förena européerna i friheten.
<P>
Jag skulle vilja avsluta med att tacka de ledamöter som har utarbetat detta betänkande tillsammans med mig, liksom kommissionens personal som har gett mig ovärderlig hjälp. Tack så mycket för att ni har lyssnat till mig vid denna tidpunkt på kvällen.
<SPEAKER ID="216" NAME="Axel Voss" AFFILIATION="PPE">
(DE) Fru talman! Betydelsen av Internet - och detta knyter naturligt an till föregående ämne - har ökat avsevärt under de senaste 20 åren. Hela sektorer har tillkommit, företagsmodeller är beroende av ständig användning av Internet och nu knyts utbildning till Internet. Internet är en ersättning för sociala möten. Men vi har också ett mycket annorlunda sätt att kommunicera privat, och för det finns nu en infrastruktur som liknar infrastrukturen för allmänna offentliga tjänster. Vi måste därför göra vår röst hörd när det gäller beslut om den fortsatta utvecklingen av Internet.
<P>
Vi måste dock först och främst säga att friheten för Internet naturligtvis kommer att missbrukas, och för det andra att det har ett värde i sig självt som vi måste behålla, och vi kan inte tillåta något på nätet som är förbjudet utanför nätet. Denna självreglering fungerar dock inte på det sätt som vi skulle vilja. Därför är inte frihet å ena sidan och skydd av personuppgifter och integritet å andra sidan motsatta mål, utan hör båda till ett och samma område.
<P>
Jag vill därför uppmana kommissionen att också engagera sig i detta samråd och i den fortsatta utvecklingen av Internet.
<SPEAKER ID="217" NAME="Zuzana Roithová" AFFILIATION="PPE">
(CS) Internet har hittills kunnat hanteras utan statlig inblandning. Ur säkerhetssynpunkt är självreglering inte längre acceptabelt. Cyberterrorism eller ensidigt inflytande från stater som Kina och dess underrättelsetjänst är brådskande frågor. Förenta staternas regering har för närvarande inflytande över beslut om Internet eftersom huvudorganisationen omfattas av Kaliforniens lagstiftning, och det är förmodligen inte så gynnsamt för Europeiska unionen i framtiden. Jag stöder kommissionen, som vill reformera den inre strukturen hos de organ som förvaltar Internet i riktning mot mer öppenhet och ansvar. Att införliva förvaltningen av Internet i ett FN-organ skulle enligt min mening inte vara en bra lösning, eftersom det skulle medge alltför lite flexibilitet. Vi behöver en effektiv mekanism för att kunna överklaga nyckelbeslut som den nuvarande organisationen fattar, exempelvis genom ett skiljedomsförfarande. Vi måste också öka den demokratiska representationen. Användar- eller konsumentorganisationer och sammanslutningar för Internetföretag har för närvarande inte tillräckligt stort utrymme att uttrycka sina synpunkter. Jag förväntar mig att Europeiska kommissionen kommer att beakta allt detta.
<SPEAKER ID="218" NAME="Petru Constantin Luhan" AFFILIATION="PPE">
(RO) Vi har nått den punkt där medborgare och organisationer inte kan klara sig utan att använda Internet. Eftersom Internet underlättar vår tillgång till ett stort antal tjänster och hjälpmedel kan det anses som en världsomfattande kollektiv nyttighet som alla ovillkorligen måste ha tillgång till.
<P>
Jag stöder användandet av särskilda finansieringsprogram inom EU för att underlätta tillgången till denna tjänst och för att utveckla infrastruktur för kommunikation i alla regioner i Europa, särskilt i landsbygdsområden och i medlemsstater under utveckling. Det kommer att göra det möjligt för oss att på ett framgångsrikt sätt minska de digitala, sociala och kulturella skillnaderna i Europa jämfört med resten av världen.
<P>
Samtidigt måste Europeiska unionen se till att den egna infrastrukturen för Internet och säkerheten hos den är väl skyddad mot alla typer av it-attacker. Jag anser att de insatser som görs i denna riktning måste identifieras och stödjas genom andra skyddsåtgärder och bra metoder som världssamfundet antar.
<SPEAKER ID="219" NAME="Piotr Borys" AFFILIATION="PPE">
(PL) Jag vill gratulera till detta betänkande.
<P>
Den digitala agendan är naturligtvis en avgörande fråga som kommer att leda till att alla européer kommer att ha tillgång till Internet via bredband inom de närmaste åren. Dessutom ställs vi nu inför den klassiska frågan om erkännande. Deltagande i ICANN måste grundas på partnerskap. Jag anser därför att denna reform bör leda till att Europeiska unionen blir en fullvärdig partner som kan påverka hur ICANN fungerar.
<P>
Naturligtvis är friheten på Internet och de grundläggande rättigheterna nyckelprinciper. Men vi måste komma ihåg vad som är viktigast, det som framför allt rör skyddet av minderåriga. Frågan om spel på Internet, som diskuteras parallellt, är också en viktig faktor. Många frågor kommer också att ställas om vilka uppgifter som kan filtreras, naturligtvis med beaktande av de grundläggande rättigheterna och vad regeringarna i medlemsstaterna själva vill övervaka. Men det viktigaste av allt är att Europeiska unionen verkligen kommer att erkännas inom ICANN och att unionen som partner kan bidra till de principer som organisationen styrs av.
<SPEAKER ID="220" NAME="Jaroslav Paška" AFFILIATION="EFD">
(SK) Internet är utan tvekan en stor informationskälla - ett hav eller till och med en ocean av information. Vi måste dock även fundera över värdet av denna information, eftersom en del av den är missvisande och falsk, vilket gör att den snarare vilseleder än informerar människor.
<P>
Internet sprider också pornografi och spel på nätet in i våra hem och till barnens rum. Jag anser att detta är ett problem som vi måste vidta åtgärder mot samtidigt som Internetmarknaden öppnas. Vi måste också observera vilka konsekvenser öppenhet har och fundera över om föräldrar och familjer kan försvara sig mot all denna information och alla dessa fenomen som Internet ger upphov till.
<P>
Jag anser att öppenheten på Internet måste följas av ansvar, bland annat att de institutioner som tillhandahåller dessa möjligheter tar sitt ansvar.
<SPEAKER ID="221" NAME="Silvia-Adriana Ţicău" AFFILIATION="S&amp;D">
(RO) Europaparlamentet föreslår att kommissionen ska ge det civila samhället i EU möjlighet att företrädas på ett rimligt sätt i internationella forum om förvaltning av Internet och i organisationer och konsortier som främjar standardisering av Internet.
<P>
De viktiga prioriteringarna för Europeiska unionen är att skydda Internetinfrastrukturen och se till att den kan stå emot it-attacker, samt att skydda personuppgifter och integritet. Kommissionen och medlemsstaterna måste öka sina insatser för att garantera säkerhet i cyberrymden i Europeiska unionen och delta i internationellt samarbete på detta område.
<P>
Jag anser att ytterligare åtgärder krävs för att få en bättre förståelse för och öka medvetenheten om behörighet i mål som gäller it-relaterad brottslighet och datamoln enligt standard och för att på ett tydligt sätt fastställa skyldigheter och ansvar för de berörda parterna.
<P>
Jag måste betona betydelsen av elektroniska tjänster, särskilt digitala signaturer, och av behovet av att skapa en offentlig nyckelinfrastruktur om omfattar hela Europa och som därigenom säkerställer driftskompatibilitet över gränserna för digitala signaturer och förbättrad säkerhet på Internet.
<P>
Jag vill avsluta med att betona att det för att öka konsumenternas förtroende för tillgången till den information och de tjänster som finns tillgängliga på Internet blir alltmer nödvändigt att utfärda säkerhetscertifikat för webbplatser.
<SPEAKER ID="222" NAME="Neelie Kroes" LANGUAGE="EN">
Fru talman! Europaparlamentets aktiva intresse för det viktiga området förvaltning av Internet har bidragit till att befästa och förstärka Europeiska unionens ställning.
<P>
Under de senaste åren har den offentliga politiken för förvaltning av Internet blivit tydligare och viktigare, eftersom användningen av Internet har ökat och förvaltningen av Internet har fått mer långtgående konsekvenser. Föredraganden Francisco Sosa Wagner, som jag vill lovorda, och hans kolleger gratuleras till att de i betänkandet har tagit upp de relevanta frågorna om den offentliga politiken.
<P>
Parlamentet och kommissionen har många idéer och mål som liknar varandra i detta avseende. När jag presenterade den digitala agendan för Europa för er noterade ni förmodligen att många av frågorna i detta betänkande återspeglas i åtgärderna. Den princip som jag skulle vilja framhäva är att vi måste se till att de europeiska värdena, precis som ni har betonat, tas upp i den övergripande debatten. Vi måste se till att hänsyn tas till EU-medborgarna och företagen i EU i den internationella debatten om hur denna världsomspännande resurs ska hanteras.
<P>
Vi kommer att samarbeta med några av de globala aktörerna inom förvaltning av Internet vid nästa möte i ICANN senare denna månad i Bryssel. En annan stor händelse i år, som redan har berörts, kommer säkert att vara Forumet för förvaltning av Internet i Vilnius i september. Jag välkomnar verkligen att Europaparlamentet har för avsikt att delta i år igen med en stor delegation. Jag är naturligtvis medveten om att ni, liksom ordförandeskapet, kommer att besluta om vilka som ska finnas med i delegationen, men jag hoppas uppriktigt att vi kommer att ha förmånen att ha med Francisco Sosa Wagner och hans idéer i delegationen. Ert aktiva deltagande i detta forum under de senaste fyra åren har verkligen främjat de europeiska värdena, och jag kan bara tacka parlamentsledamöterna för detta och för det utmärkta samarbetet mellan våra institutioner. Jag hoppas att vi kan fortsätta att arbeta i denna anda på området för förvaltning av Internet.
<P>
Något som jag skulle vilja betona med hänvisning till föredraganden Francisco Sosa Wagners kommentar - och det är en mycket känsloladdad fråga - är att vi har ansvar för att skydda minderåriga för missbruk på Internet och att vi måste samordna våra insatser för att lyckas med det. Det är inte lätt, inte för att vi inte är medvetna om behovet av att åtgärda problemet, utan därför att de som begår dessa handlingar är personer som utnyttjar alla sätt de kan. Det kan ni vara säkra på. Om ni läser handlingsplanerna med nyckelåtgärder kommer ni att se att det i dem talas om säkerhet, skydd, trygghet och tillit. Nyckelåtgärd 6, exempelvis, har redan nämnts, och det finns flera andra nyckelåtgärder som är mycket relevanta för de problem ni har tagit upp.
<P>
Jag kan bara hålla med dem som säger att EU:s roll i ICANN inte kan underskattas. Vi måste ta vårt ansvar och fullgöra vår viktiga roll. Naturligtvis finns det med en så stor utmaning som Internet också en baksida, och vi måste göra vårt yttersta för att vidta åtgärder mot de problem som denna baksida innebär. Vi kan i varje fall göra mer tillsammans än var och en för sig.
<SPEAKER ID="223" NAME="Talmannen">
Debatten är härmed avslutad.
<P>
Omröstningen kommer att äga rum i morgon (tisdagen den 15 juni 2010).
<P>
Tack till alla tolkar och all personal.
<P>
Skriftliga förklaringar (artikel 149)
<SPEAKER ID="224" NAME="Rareş-Lucian Niculescu  " LANGUAGE="RO">
Jag vill nämna ett ändringsförslag som jag lade fram i utskottet för den inre marknaden och konsumentskydd om nödvändigheten av att underlätta tillfången till Internet och stödja dess utveckling i de nya medlemsstaterna, särskilt i landsbygdsområden. Byarna i Europa, särskilt byarna i den östra delen av EU, får inte undantas från diskussionerna om det nästa steget i förvaltningen av Internet. År 2009 var andelen hushåll som hade tillgång till Internet 38 procent i Rumänien, den näst lägsta siffran i Europa efter Bulgarien. Jag välkomnar därför finansiellt stöd från EU, vilket kommer att göra det möjligt för Rumänien att garantera att alla hushåll får tillgång till Internet. Jag måste betona att denna investering i hög grad kommer att bidra till att modernisera byarna i Rumänien och den ekonomiska utvecklingen i landsbygdsområden.
