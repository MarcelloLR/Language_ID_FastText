<CHAPTER ID="005-04">
4. Upprättande av en fingeravtrycksdatabas för romer i Italien (omröstning)
<P>
- Före omröstningen:
<SPEAKER ID="022" NAME="Jacques Barrot">
kommissionens vice ordförande. - (FR) Fru talman, mina damer och herrar! I måndags kväll förde ni en debatt till följd av mediernas rapportering om att de italienska myndigheterna ska ta fingeravtryck på invånare i nomadläger. Jag kan naturligtvis bekräfta kommissionens ståndpunkt i denna fråga, som kommissionsledamot Vladimír Špidla angav huvuddragen för i måndags, genom att särskilt hänvisa till den skrivelse som jag översände till de italienska myndigheterna den 3 juli. Under denna debatt uttryckte Martin Schulz åsikten att jag borde informera Europaparlamentet.
<P>
Eftersom Gérard M.J. Deprez närvarar här, kan jag dessutom inför utskottet för medborgerliga fri- och rättigheter samt rättsliga och inrikes frågor påpeka att jag höll presidiet och samordnarna informerade. I går ville talmanskonferensen, om jag har förstått rätt, att jag skulle göra ett kort uttalande för att uppdatera parlamentet om de senaste nyheterna. Jag kommer kort att gå igenom de åtgärder som vidtagits av kommissionen, som naturligtvis är oerhört uppmärksam på dessa frågor. Jag träffade Andrea Ronchi den 26 maj. Den 3 juli bad jag den italienska regeringen att förklara syftet med åtgärderna och om de är proportionerliga. Vi hade ett första möte med Roberto Maroni i Cannes, under det informella rådsmötet. Roberto Maroni är Italiens inrikesminister.
<P>
Under detta möte förklarade Maroni att folkräkningen skulle användas för att kontrollera rätten till social trygghet för invånarna i nomadläger. Han förklarade att fingeravtryck bara skulle tas om det var omöjligt att fastställa identitet med andra medel, och att barns fingeravtryck bara skulle tas efter domstolsbeslut.
<P>
(Tumult)
<P>
Jag upprepar bara det som ministern sa. Om ett ögonblick ska jag berätta vad jag gjorde. Han sa att han att begärt att all folkräkning på grundval av religion eller etnicitet skulle avskaffas, och att den italienska regeringen i samarbete med Unicef hade lagt fram en handlingsplan för utbildning av minderåriga. Jag måste dock säga att den italienska regeringen har samtyckt till att översända en lägesrapport om situationen till oss i slutet av juli, något som är oerhört viktigt.
<P>
Efter detta informella sammanträde bad jag generaldirektören för rättvisa, frihet och säkerhet, Jonathan Faull, att skriva till de italienska myndigheterna för att få en skriftlig bekräftelse på dessa uppgifter och be om ytterligare klargöranden innan den förväntade rapporten ska komma i slutet av juli. En skrivelse skickades iväg den 9 juli. Sent i går kväll mottog min personal i Bryssel ett preliminärt svar. I detta dokument klargörs fastställandet av etnicitet och religion.
<P>
När det gäller övriga aspekter kan jag för närvarande inte säga om dessa till fullo kommer att besvara de frågor som kommissionen ställt. Det är vår avsikt att få alla nödvändiga uppgifter om förfarandet med fingeravtryck. Vad är syftet med att ta fingeravtryck, och hur ska fingeravtrycken behandlas? Med vilken rättslig grund legitimeras detta slags behandling av personuppgifter? Kommer dessa uppgifter att sparas? Hur kommer de att sparas? Kan de användas i andra syften? Får de människor vars fingeravtryck tas skriftlig förhandsinformation?
<P>
När det gäller barn begärde vi en bekräftelse av rapporter enligt vilka fingeravtryck av barn under 14 år enbart skulle tas om detta godkändes av en domare, i avsikt att fastställa deras identitet.
<P>
Vi har också frågat om situationen i de 17 regioner i Italien som inte påverkas av nöddekretet.
<P>
Slutligen har vi begärt att texter, åtgärder, beslut samt lagstiftande, föreskrivande eller administrativa rättsakter som kan ge oss en uppfattning om situationen ska översändas. Det är upp till er att besluta om vi avser att följa upp denna fråga med den vaksamhet som krävs, och naturligtvis om vi ska inleda den nödvändiga dialogen med de italienska myndigheterna.
<P>
Avslutningsvis vill kommissionen att detta ärende ska behandlas öppet och med respekt för de grundläggande rättigheterna och gemenskapsrätten. Vår uppgift är att agera som fördragens väktare och så snart vi fått alla relevanta uppgifter objektivt kontrollera att Italien korrekt har tillämpat den gemenskapsrätt som är tillämplig i dessa fall.
<P>
Generellt sett är jag, som kommissionsledamot Vladimír Špidla förklarade, övertygad om att det är nödvändigt att finna effektiva lösningar som är skräddarsydda för romernas problem, särskilt problemen för de romska barnen, som drabbas värst av fattigdom och utanförskap. Jag har sagt samma sak till den italienska regeringen. Romerna måste få hjälp och inte stigmatiseras. Det är därför som kommissionen i den rapport som den lade fram förra veckan betonade att Europeiska unionen, medlemsstaterna och civilsamhället måste förena sina krafter för att effektivt samordna sina ansträngningar i detta syfte.
<SPEAKER ID="023" NAME="Manfred Weber" LANGUAGE="DE">
Fru talman, mina damer och herrar! Jag hänvisar till artikel 170 i arbetsordningen och vill lägga fram ett resolutionsförslag för gruppen för Europeiska folkpartiet (kristdemokrater) och Europademokrater om denna omröstning.
<P>
Det finns frågor och politiska åsikter som splittrar oss, men det finns också saker som enar oss i parlamentet, och här ingår ett engagemang för de mänskliga rättigheterna och kampen mot alla former av rasism, så vi bör inte bli oeniga om ämnen där vi samtycker, för då kommer vi att försvaga just den fråga som enar oss. Vår kompetenta kommissionsledamot Jacques Barrot har förklarat att det fortfarande finns några obesvarade frågor när det gäller att bedöma uppgifterna om de problem som vi kanske har i Italien.
<P>
För närvarande hänvisar vi främst till artiklar i dagstidningarna och till en lång rad formulär som har sänts runt i parlamentet under de senaste veckorna. Därför föreslår vi från PPE-DE-gruppen att dagens omröstning om resolutionen ska skjutas upp till sammanträdesperioden i september, eftersom omständigheterna då kommer att ha klarlagts och vi vet vad vi ska rösta om.
<P>
Till alla ledamöter som motsätter sig detta vill jag säga följande. Om ni inte är ute efter snabba rubriker utan ert syfte i stället är att samarbeta för att uppnå något för EU:s minoritetsgrupper, och att alla grupper i parlamentet, både stora och små, ska hjälpas åt, då kan vi gemensamt uppnå något för dessa människor. De som bara är ute efter snabba rubriker, de som bara vill ha publicitet, ska rösta nu. Vi förespråkar ett uppskjutande tills vi känner till omständigheterna i detta ärende. Jag måste erkänna att den debatt som vi har haft under de senaste dagarna har inneburit tillräckliga påtryckningar för att få fart på ärendet. Jag skulle vilja be dem som vill ha ordentliga svar att stödja resolutionsförslaget om att vi ska diskutera detta i september.
<P>
(Applåder från höger)
<SPEAKER ID="024" NAME="Martin Schulz">
för PSE-gruppen. - (DE) Fru talman! Socialdemokratiska gruppen i Europaparlamentet begärde i måndags kväll, och på nytt i går, att kommissionen ska avge en rapport om sina diskussioner med den italienska regeringen. Kommissionsledamot Jacques Barrot har på ett mycket sakligt men slutgiltigt sätt rapporterat att den italienska regeringen för det första har vidarebefordrat uppgifter som var oerhört bristfälliga och, enligt min mening, inte särskilt relevanta.
<P>
Ni känner till detta formulär. Det är det slags formulär som vanligen används för att anmäla brott, ett formulär som tydligt visar att den italienska regeringen vidtar åtgärder som i bästa fall skulle passa vid brottsutredningar, men som definitivt inte bidrar till skyddet av barn. Att döma av det som Jacques Barrot precis har berättat för oss är det mer behövligt än någonsin att anta denna resolution i dag, för att sända en tydlig signal från Europaparlamentet.
<P>
(Applåder från mitten och vänster)
<SPEAKER ID="025" NAME="Roberta Angelilli">
för UEN-gruppen. - (IT) Fru talman, mina damer och herrar! Jag stöder Manfred Webers förslag, och jag skulle vilja tacka kommissionsledamot Jacques Barrot, inte bara för det som har sagt i kammaren i dag, utan också för hans engagemang för att på bästa och konstruktivaste sätt lösa en situation som i Italien bör tas för vad den är, nämligen en kris som drabbar tusentals människor. Jag försäkrar er att tusentals minderåriga lever under förhållanden där de är helt försummade, utan rätt till medicinsk behandling, vaccinationer eller utbildning.
<P>
Det verkar som om kommissionen och den italienska regeringen samarbetar ... - Fru talman, får jag tala färdigt? Får jag fortsätta, eller måste jag sluta tala? Skulle ni kunna erinra parlamentet om att jag har rätt att tala? - Jag skulle säga att kommissionen och regeringen går i rätt riktning, och jag anser i synnerhet att vi inte bör rösta om en resolution som är full av felaktigheter, direkta fel ur rättslig synpunkt, det vill säga full av rättsliga osanningar. Det är därför en rent politisk resolution, som inte är grundad på fakta.
<P>
Jag skulle avslutningsvis bland annat vilja påminna parlamentet om att kommissionsledamot Jacques Barrot visserligen har varit oerhört tydlig i dag, men att kommissionsledamot Špidla för tre dagar sedan sa att han fortfarande inte läst rättsakten, som jag tror är på högst två sidor. Om man från vänstern till vilket pris som helst måste fälla en förhastad dom över en regerings metoder, anser jag därför att detta är helt obefogat.
<P>
(Parlamentet förkastade begäran om att skjuta upp omröstningen.)
<P>
- Före omröstningen om ändringsförslag 10:
<SPEAKER ID="027" NAME="Marco Cappato" AFFILIATION="ALDE">
(IT) Fru talman! Tillägget ” från fall till fall” bör göras i den andra delen av ändringsförslaget, där vi uppmanar till användning av vanliga ordinarie icke-diskriminerande identifieringsförfaranden. Meningens lydelse, på svenska, blir då i stället ”från fall till fall använda vanliga ordinarie icke-diskriminerande ...”.
<P>
(Det muntliga ändringsförslaget beaktades.)
