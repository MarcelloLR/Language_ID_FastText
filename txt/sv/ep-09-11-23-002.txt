<CHAPTER ID="002">
Uttalande av talmannen
<SPEAKER ID="006" NAME="Talmannen">
Låt mig inledningsvis säga att jag innerligt hoppas att samarbetet med EU:s övriga institutioner för att genomföra Lissabonfördraget som träder i kraft om en vecka, ska löpa smidigt. Jag arbetar hela tiden med detta, och jag står i kontakt med både kommissionens ordförande och statsministern som företräder det svenska ordförandeskapet. Jag vill också upprepa att Europaparlamentet är redo att gå vidare med utfrågningarna av de tilltänkta kommissionsledamöterna. Vi står väl förberedda och jag har också informerat både rådet och kommissionen om detta.
<P>

<P>
Nästa vecka, den 1 december, är det världsaidsdagen. Det är viktigt att vi alltid minns offren för denna förskräckliga sjukdom, och inte bara den dagen. Genom att komma ihåg offren och vara medvetna om sjukdomen kan vi bidra till att minska antalet nya fall i framtiden.
<P>

<P>
Om två veckor, den 10 december, är det exakt 61 år sedan FN:s generalförsamlings antog den allmänna förklaringen om de mänskliga rättigheterna som en direkt följd av händelserna under andra världskriget. Förklaringen antogs enhälligt, och det kan vara värt att understryka det. Den allmänna förklaringen om de mänskliga rättigheterna kan anses vara FN:s första viktiga resultat till försvar för de mänskliga rättigheterna. Jag vill uppmärksamma er på detta viktiga datum, för detta område är ett av de viktigaste för Europaparlamentets arbete, och med all rätt. Vi bör alltid ha detta i åtanke.
