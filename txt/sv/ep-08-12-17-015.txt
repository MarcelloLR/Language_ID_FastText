<CHAPTER ID="015">
Rådets metoder för att se över Olafförordningen (debatt)
<SPEAKER ID="342" NAME="Talmannen">
Nästa punkt är en debatt om en muntlig fråga till rådet från Ingeborg Gräßle, för budgetkontrollutskottet, om rådets metoder för att se över Olafförordningen - B6-0492/2008).
<SPEAKER ID="343" NAME="Ingeborg Gräßle">
föredragande. - (DE) Herr talman, mina damer och herrar från rådet, herr kommissionsledamot, mina damer och herrar! Som föredragande för Europeiska byrån för bedrägeribekämpning (Olaf) gör man intressanta upptäckter, t.ex. att alla talar om att bekämpa bedrägerier men ingen gör någonting. En annan upptäckt är att medlemsstaterna gör exakta beräkningar på öret av alla sina betalningar till EU men när det handlar om att spendera dem börjar de känna sig generösa och gör det till och med lättare för bedragare, t.ex. genom att det fortfarande tar i genomsnitt 36 månader att ens rapportera oegentligheter till EU. Europaparlamentet finner detta oacceptabelt. Vi vill se en effektiv bedrägeribekämpning som även går ut på att förebygga. Vi vill att medlemsstaterna för upp bedrägeribekämpningen på dagordningen och vill se en gemensam diskussion om vad vi behöver och vilka problemen är.
<P>
Vi vill se de nationella rättsliga myndigheterna visa större intresse av att följa upp resultaten av Olafs utredningar. Det måste bli ett slut på de rättsliga kryphålen för fuffens som funnits fram till nu. Vi vill att EU:s medel hanteras på samma sätt som nationella medel. Vi vill ha ett oberoende kontor med resurser och de rättsliga grunder som behövs för att det ska utföra sina uppgifter. Vi vill ha ett kontor som kan samarbeta med medlemsstaterna snabbt och effektivt.
<P>
Vår ståndpunkt om den rättsliga grunden, förordning (EG) nr 1073/99, täcker in alla dessa punkter. Vi förespråkar att denna förordning, som är själva hjärtat i Olaf, vidareutvecklas tillsammans med rådet. Vi uppmanar rådet att ta fasta på vår ståndpunkt och inleda samtal om den fortsatta utvecklingen av förordningen. Vi vill finna en lösning på Olafs problem.
<P>
Jag vill tacka alla parlamentets politiska grupper för deras stöd för detta i form av en resolution som vi också ska rösta om i morgon. Jag vädjar till det franska och det tjeckiska ordförandeskapet att ta emot bollen från parlamentet och passa den tillbaka. Vi har i våra förslag också tagit upp de lösningar som utarbetats och lagts fram av rådets arbetsgrupp. Jag vill försäkra er om vårt intresse av att förordningen snabbt fullbordas och vår vilja att delta i konstruktiva diskussioner utifrån våra förslag.
<P>
Att konsolidera all rättslig grund för Olaf som rådet tänker sig skulle innebära en stor ytterligare tidsspillan för ett osäkert resultat. Olaf firar snart sin tioårsdag. Konsolidering skulle betyda tio år till utan en förbättring av den rättsliga grunden. Vi tar bedrägeribekämpningen på alldeles för stort allvar för att låta det ske. Därför vill vi att det som kan göras görs nu i samarbete med rådet. Tack så mycket.
<SPEAKER ID="344" NAME="Rama Yade">
rådets ordförande. - (FR) Herr talman, fru Gräßle! Först vill jag påminna er om den vikt som rådet tillskriver bedrägeribekämpning och skyddet av EU:s ekonomiska intressen. Rådet anser att förordningarna om Europeiska byrån för bedrägeribekämpning inte bara måste vara lämpliga utan också konsekventa.
<P>
Vi bör komma ihåg rådets inbjudan 2007 om att lägga fram ett konsoliderat rättsligt instrument som täcker in olika aspekter av Olafs arbete och som skulle bringa den klarhet vi alla söker. Rådet har vederbörligen beaktat Europaparlamentets ändringsförslag som antogs den 20 november om ändringen av reglerna för Olafs utredningar och de debatter i ämnet som ägt rum tidigare i budgetkontrollutskottet.
<P>
Rådet har också beaktat punkt 44 i Europaparlamentets resolution av den 23 oktober 2008 som åtföljer den första behandlingen av 2009 års budget och som handlar om samma fråga. Frågan om rådets arbetsprogram har redan tagits upp i trepartsmötet om budgeten den 13 november och i samrådsmötet med Europaparlamentet den 21 november av min kollega Eric Woerth, ordförande för Ekofinrådet (budget).
<P>
Vid detta trepartsmöte meddelade kommissionen som svar på rådets farhågor, som vad jag förstår delas av Europaparlamentet, att den kommer att lägga fram ett arbetsdokument i frågan om konsolidering av Olafförordningarna i början av nästa år. Därför kan jag med glädje åter bekräfta vad rådet redan sagt under trepartsmötet den 13 november och samrådsmötet den 21 november, nämligen att rådet omsorgsfullt och med största uppmärksamhet ska granska resultatet av Europaparlaments arbete med den föreslagna ändringen av förordning (EG) nr 1073/1999 och arbetsdokumentet från kommissionen.
<P>
Jag hoppas ha möjligheten att tala igen för att replikera på de kommentarer ni kan lämna före kl. 18.00. Jag ber om ursäkt på förhand för att jag måste lämna er då.
<SPEAKER ID="345" NAME="Jean-Pierre Audy">
för PPE-DE-gruppen. - (FR) Herr talman, fru Yade, mina damer och herrar! Kommissionen ska skydda EU:s ekonomiska intressen och delar enligt fördragen detta ansvar med medlemsstaterna. Kommissionen, vars bänk dessvärre är tom, har viktiga befogenheter att bekämpa bedrägeri, korruption och olaglig verksamhet som undergräver unionens ekonomiska intressen.
<P>
Vi måste komma ihåg att det var Santer-kommissionens avgång i mars 1999 som ledde till inrättandet av byrån för bedrägeribekämpning, eller Olaf, vars tioårsjubileum vi ska fira nästa år.
<P>
Min värderade kollega Ingeborg Gräßle ställer med rätta kravet på rådet att äntligen revidera 1999 års förordning, för sedan dess har åtgärder vidtagits utifrån en utvärdering som kommissionen ålades att genomföra tre år efter byråns inrättande för att se över denna förordning som behövde anpassas. Ert svar fyller oss med tillförsikt, fru Yade. Det är ett följdriktigt svar.
<P>
Denna utvärdering ägde rum 2003 och vi har ett förslag till förordning. Nu behöver vi skapa en sammanhållen helhetsmekanism, både för interna och externa utredningar och för Olafs allmänna uppdrag. Vi har 1999 års förordning med nummer 1073 men vi har också 1996 års förordning om kontroller på plats och den från 1995 och skyddet av unionens ekonomiska intressen.
<P>
Utvärderingen 2005 omfattade 17 förslag, däribland inrättandet av en europeisk åklagare. Trots att Olaf har utredningsbehörighet är det ju en administration som inte kontrolleras av en oberoende rättslig myndighet. Denna myndighet kan både tjäna som en garanti för personer under utredning och som ett stöd för Olaf. Vilken är då Olafs sanna natur? Är den ett stöd för rättvisan och i så fall för vilken straffrätt i EU? Är den en administrativ avdelning? Det är lång väg kvar att gå. Tack, fru Yade för den impuls ni gett oss i dag.
<SPEAKER ID="346" NAME="Herbert Bösch">
för PSE-gruppen. - (DE) Herr talman! Som föredraganden redan så riktigt påpekat försummar rådet sin skyldighet att skydda unionens ekonomiska intressen. Fru Yade! Det som är viktigt i slutändan är inte vilka fördrag som nu konsolideras och inte, utan att ni startar samtalen. Om ni inte inleder förhandlingar nu försenar ni med avsikt reformen av bedrägeribekämpningen på EU-nivå till nästa mandatperiod för parlamentet, och det vet ni mycket väl. Vi måste också tala om för våra väljare i juni att det är medlemsstaterna som har bristande intresse i frågan och vi kan ge dem många exempel på det.
<P>
När det handlar om momsbedrägerier som t.ex. kostar Tyskland 16-18 miljarder euro varje år skulle vi t.ex. ha möjlighet att vidta de relevanta åtgärderna för bedrägeribekämpning via en reformerad Olaf. Även den bästa myndighet för bedrägeribekämpning är kraftlös om medlemsstaterna inte tillhandahåller någon information.
<P>
När det gäller Olafs uppföljning av ärenden måste vi ofta famla i mörkret då de nationella myndigheterna inte har talat om för oss vilka åtgärder som vidtagits på grundval av resultaten av Olafs utredningar. Här behöver vi göra något.
<P>
Som involverad redan 1999 kan jag säga att det allra viktigaste att skriva in i förordning (EG) nr 1073/99 var att denna enhet för bedrägeribekämpning, som uträttat gott arbete de senaste åren skulle reformeras efter ett par år. Det här kan vi inte vänta med, något jag vill påminna rådet om i dag.
<SPEAKER ID="347" NAME="Bart Staes">
för Verts/ALE-gruppen. - (NL) Herr talman, fru rådsordförande, mina damer och herrar! Jag har lyssnat mycket noga till ert svar. Ni sade att ni skulle studera förslagen ”omsorgsfullt och med största uppmärksamhet”. Tyvärr räcker inte det svaret för oss.
<P>
Vi har gjort vår hemläxa. Vi antog Ingeborg Gräßles betänkande vid första behandlingen. Det gjorde vi på grund av kryphålen i den nuvarande lagstiftningen. Vi har försökt korrigera misstagen och Herbert Bösch säger med rätta att vi ställdes inför många utmaningar. Vi antog betänkandet om momsbedrägerier helt nyligen. Skattebedrägerierna i EU motsvarar någonstans mellan 200 och 250 miljarder euro.
<P>
Därför behöver vi vettig lagstiftning. Fru Yade, både ni och rådet måste göra ert arbete. Därför ber jag er precisera de tidsramar som rådet tänker hålla i detta ärende lite närmare, för det är av helt avgörande betydelse.
<SPEAKER ID="348" NAME="José Javier Pomés Ruiz" AFFILIATION="PPE-DE">
(ES) Herr talman! Jag är tacksam för att Rama Yade närvarar vid denna debatt om ett ämne som bekymrar medborgarna så.
<P>
Parlamentet är inne på slutet av sin mandatperiod och vi har försökt tala om för skattebetalarna att vi kontrollerar räkenskaperna här och gör det så gott det går. Vi medger att misstag begås och att allting inte alltid görs rätt men vi har framför allt beräknat storleken på bedrägerierna och vi gör allt vi kan. Därför inrättade vi byrån för bedrägeribekämpning, Olaf, för tio år sedan. Den är nu i skriande behov av lämpliga rättsliga ramar.
<P>
Fru Yade, om ni säger att vi ska vänta på att kommissionen lägger fram sin rapport och först då börja förhandla om vilken Olafs definitiva status ska bli slösar vi bort tiden. Valet är i antågande och då är vi inne i en annan mandatperiod. Det budskap vi vill sända till EU:s medborgare är att alla här - rådet, det franska och det tjeckiska ordförandeskapet, Europaparlamentet och kommissionen - är fast beslutna att sätta stopp för den typ av bedrägerier som finns i utvecklingsländer och även i högt utvecklade länder.
<P>
Fru Yade! Tack för er närvaro under debatten och det är beklagligt att inte kommissionen också är här.
<SPEAKER ID="349" NAME="Inés Ayala Sender" AFFILIATION="PSE">
(ES) Herr talman! Även jag välkomnar Ingeborg Gräßles och budgetkontrollutskottets förslag om att skynda på och trycka på så att den lagstiftning vi antar om Olaf kan genomföras så snart som möjligt.
<P>
Därför är jag också tacksam för att Rama Yade är här. I det förslag som parlamentet klokt nog antog insisterar vi nämligen på att säkra och garantera rätten för de personer som utreds av Olaf att förutsättas vara oskyldiga och deras rätt till försvar samt även informationslämnarnas rättigheter.
<P>
Främst behöver vi fastställa tydligare regler med mer öppenhet och insyn och en uppförandekod som vi behöver offentliggöra för alla medborgare så snart som möjligt. I det avseendet är vi tacksamma för Ingeborg Gräßles initiativ och stödet hon fått av budgetkontrollutskottet.
<P>
Vi uppmanar verkligen rådet att försöka upphäva blockeringen av förhandlingarna snarast så att de kan fortskrida, om möjligt före mandatperiodens slut, med andra ord före nästa val. Det blir avgörande för att garantera alla de rättigheter som parlamentet vill stärka med utgångspunkt i Ingeborg Gräßles betänkande.
<SPEAKER ID="350" NAME="Paul Rübig" AFFILIATION="PPE-DE">
(DE) Herr talman, fru Yade, mina damer och herrar! Valet till Europaparlamentet är åter här nästa år och desinformation flödar särskilt våldsamt i valupptakter. Därför vill vi ha en snabb reform av Olaf. Exempel på misslyckanden och desinformation som används för att skada EU måste fastställas klart och entydigt. Det är det stöd och den tydlighet som allmänheten i EU behöver.
<SPEAKER ID="351" NAME="Markus Pieper" AFFILIATION="PPE-DE">
(DE) Herr talman, fru rådsordförande! Som ledamot i utskottet för regional utveckling förstår jag hur viktigt Olafs arbete är inom strukturfonderna. I den senaste rapporten om gemenskapens ekonomiska intressen rapporteras om över 3 800 exempel på oegentligheter, vilket betyder en ökning med 19 procent jämfört med 2006. Dessa belopp uppgår till 828 miljoner euro, till och med 17 procent mer än föregående år.
<P>
Därför måste nu rådet skärpa bedrägeribekämpningen och verkligen reformera den rättsliga grunden i stället för att göra kosmetiska ingrepp på det vi redan har.
<P>
Om rådet menar allvar med detta bör man även arbeta på att förbättra sitt rapporteringssystem. Hittills har det tagit medlemsstaterna i snitt 36 månader att bara informera Olaf om oegentligheter. Tillförlitliga siffror bör lämnas in skyndsamt och i elektronisk form så att Olaf kan arbeta effektivt. Det är vi skyldiga alla berörda - skattebetalarna och även de som använder EU-medel efter bästa förmåga och samvete.
<SPEAKER ID="352" NAME="Mairead McGuinness" AFFILIATION="PPE-DE">
(EN) Herr talman! Jag ska fatta mig kort. Det var viktigt för mig att stödja Ingeborg Gräßle i hennes insatser och det är vad vi alla gör här i dag. Vi har hört att EU:s rykte skadas av uppfattningen att bedrägerier tillåts fortsätta. Vi välkomnar och stöder vad som helst som kan stärka och effektivisera Olaf. Så med dessa väldigt korta ord vill jag lovorda Ingeborg Gräßle för hennes ansträngningar och jag vädjar till rådet och kommissionen att lyssna uppmärksamt.
<SPEAKER ID="353" NAME="Rama Yade" LANGUAGE="FR">
Herr talman, mina damer och herrar! Jag förstår helt Europaparlamentets farhågor. Rådet har nu resultatet av parlamentets första behandling. Det finns en logik i det sätt på vilket rådet - som har gjort sitt jobb genom att efterlysa konsolidering av 2007 års lagstiftning - fungerar och arbetar vilket betyder att det behöver dokument från kommissionen innan det kan gå vidare. Fram tills att kommissionen meddelat rådet om det arbetet måste jag säga till er att vi behöver vänta tills den tidpunkten är inne.
<P>
Så snart vi har arbetsdokumentet om konsolideringen av Olaf-lagstiftningen som tillkännagivits av kommissionen är jag säker på att vi ska kunna avancera snabbt i frågan om reformen. Men vi behöver detta dokument och parlamentet kan vara förvissat om att rådet för ärendet vidare med sedvanlig respekt för gott institutionellt samarbete för att göra Olafs rättsliga ram så tydlig som möjligt.
<SPEAKER ID="354" NAME="Talmannen">
Jag har mottagit ett resolutionsförslag, som ingivits i enlighet med artikel 108.5 i arbetsordningen.
<P>
Debatten är härmed avslutad.
<P>
Omröstningen kommer att äga rum torsdagen den 18 december 2008.
<P>
(Sammanträdet avbröts en kort stund.)
