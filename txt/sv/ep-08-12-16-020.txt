<CHAPTER ID="020">
Överföring av värdepapper och ställande av finansiell säkerhet (debatt)
<SPEAKER ID="507" NAME="Talmannen">
Nästa punkt är ett betänkande av Piia-Noora Kauppi, för utskottet för ekonomi och valutafrågor, om förslaget till Europaparlamentets och rådets direktiv om ändring av direktiv 98/26/EG om slutgiltig avveckling i system för överföring av betalningar och värdepapper och direktiv 2002/47/EG om ställande av finansiell säkerhet med avseende på sammanlänkade system och kreditfordringar - C6-0181/2008 -.
<SPEAKER ID="508" NAME="Piia-Noora Kauppi">
föredragande. - (EN) Herr talman! Jag har haft nöjet att vara föredragande i frågan om slutgiltig avveckling i system för överföring av betalningar och värdepapper samt direktivet om ställande av finansiell säkerhet. Jag lämnar parlamentet i morgon - det här blir mitt sista lagstiftningsbetänkande för Europaparlamentet - så jag ber om ursäkt om jag blir lite känslosam i kväll.
<P>
Detta är inte den mest politiska frågan. Ibland är det vi gör i Europaparlamentet ganska tekniskt, men jag är absolut säker på att detta direktiv, denna lagstiftning, också kommer att hjälpa Europa att gå framåt.
<P>
Syftet med lagstiftningen är att uppdatera direktiven efter den senaste utvecklingen på marknaden och när det gäller regler. Huvudförändringen i direktivet om slutgiltig avveckling är att utvidga direktivets skydd så att det även omfattar avveckling nattetid och avveckling mellan sammanlänkade system. Detta är mycket viktigt eftersom antalet sammanlänkningar och behovet av driftskompatibilitet har ökat enormt den senaste tiden. Direktivet om marknader för finansiella instrument, som jag också hade äran att vara föredragande för här i kammaren, liksom den europeiska uppförandekoden för clearing och avveckling förväntas bli alltmer operativa, och det innebär att vi har ett större behov av att samordna våra system för avveckling och finansiell säkerhet.
<P>
När det gäller direktivet om ställande av finansiell säkerhet (FCD) är det mycket viktigt att acceptera kreditfordringar som finansiell säkerhet. Europaparlamentet ville också utvidga omfattningen av vad som accepteras som säkerhet för kreditfordringar mellan banker. För mig var det acceptabelt att krediter till mikroföretag och små företag utesluts, precis som konsumentkrediter.
<P>
Inrättandet av en harmoniserad juridisk ram för användning av kreditfordringar som säkerhet i gränsöverskridande transaktioner bidrar till att förbättra marknadens likviditet och säkerställa att system för avveckling fungerar korrekt på snabbt utvecklade marknader. De nya direktiven innebär också flera förenklingar, klargöranden och definitioner. Dessa lösningar kommer att utgöra ett viktigt bidrag till att stärka verktygen för att hantera instabilitet på finansmarknaderna.
<P>
Mitt mål var att nå en kompromiss vid den första behandlingen, så vi förhandlade hela tiden med rådet och kommissionen. Jag har också förhandlat med andra politiska grupper, särskilt med Pervenche Berès och Margarita Starkevičiūtė, för att uppnå en kompromiss som alla i parlamentet skulle vara nöjda med. Jag är mycket glad att betänkandet accepterades enhälligt av utskottet för ekonomi och valutafrågor.
<P>
I slutändan är jag också ganska nöjd med kompromissen som kommer att röstas igenom under sammanträdet denna vecka. I de flesta frågor gick förhandlingarna bra, och vi kom överens om de grundläggande linjerna i lagstiftningen. Det fanns emellertid också ett antal kontroversiella frågor, och jag lyckades inte föra alla i mål.
<P>
Under förhandlingarna kunde jag inte få stöd för förslaget från utskottet för ekonomi och valutafrågor att ändra definitionen av systemet så att direktivet skulle kunna skydda system baserade på ECB-rättsakten och så att Europeiska centralbanken skulle kunna utforma sådana system själv. Jag är glad att Europeiska kommissionen slog fast under förhandlingarna att den i princip är för ett sådant ändringsförslag och sannolikt kommer att lägga fram ett förslag om detta inom en snar framtid.
<P>
Vad gäller direktivet om finansiell säkerhet och förhandsanmälan kunde jag ha önskat att alla medlemsstater redan hade övergivit kraven på förhandsanmälningar, vilka enligt min uppfattning endast medför byråkrati och inte för oss närmare någon målsättning. När jag fick veta att frågan var extremt känslig för vissa medlemsstater är jag emellertid nöjd att vi fick en klausul om översyn inskriven.
<P>
Jag tror att efter fem år kan det fåtal medlemsstater som fortfarande vill kräva dessa förhandsanmälningar övertygas om att sluta upp med denna onödiga vana. Som jag tidigare har nämnt är jag glad att vi kunde uppnå en kompromiss som vi alla kunde vara överens om. Jag hoppas att ni, mina kolleger, kommer att rösta för den här lagstiftningen på torsdag.
<P>
Avslutningsvis vill jag säga att det har varit ett nöje att samarbeta med er alla under dessa år. Detta är mitt 20:e lagstiftningsbetänkande, och det blir också mitt sista. Jag kommer att sakna parlamentet, kammaren och er alla.
<SPEAKER ID="509" NAME="Talmannen">
Fru Kauppi! Ännu en gång tackar vi er för ert arbete, och vi önskar er allt gott i framtiden.
<SPEAKER ID="510" NAME="Charlie McCreevy">
ledamot av kommissionen. - (EN) Herr talman! Jag vill tacka föredragandena Piia-Noora Kauppi och Aloyzas Sakalas från utskottet för ekonomi och valutafrågor respektive utskottet för rättsliga frågor för deras snabba och mycket effektiva arbete i ärendet.
<P>
Direktiven om slutgiltig avveckling och finansiella säkerheter fungerar bra och åtnjuter brett stöd på marknaden. Jag är ändå glad att vi har kunnat komma överens på mindre än åtta månader om de nödvändiga anpassningarna för att de helt ska bli i linje med den senaste utvecklingen när det gäller regler och marknaden. Detta är viktigt för den finansiella stabiliteten och särskilt för att systemen för avveckling, som blir alltmer sammanlänkade, ska fortsätta att fungera korrekt, samtidigt som de behåller sin egen identitet. Det behövdes inga supersystem, och detta utsägs tydligt i ändringsförslagen.
<P>
Mina enheter började förbereda kommissionens förslag i början av 2007, innan den nuvarande finansiella turbulensen började. Men jag tror att de ändringar vi har föreslagit rättfärdigas av de utmaningar som turbulensen har skapat. Inrättandet av en harmoniserad rättslig ram för att använda kreditfordringar som säkerhet vid gränsöverskridande transaktioner kommer att ytterligare förbättra marknadens likviditet, något som verkligen behövs i den nuvarande situationen.
<P>
Vi förväntar oss att med enklare regler kommer kreditfodringar att användas oftare i framtiden. Det här beror naturligtvis på marknadens efterfrågan på andra former av säkerhet. Under finanskrisens första månader har vi emellertid sett att efterfrågan på kreditfordringar har ökat, exempelvis i jämförelse med de allmänt kända värdepapperen som säkras av andra tillgångar. Förklaringen är enkel: så länge kreditfordringar inte buntas ihop, vilket är fallet när det gäller värdepapperisering, kan den som tar emot säkerheten bedöma kreditvärdigheten individuellt innan man beslutar om de ska accepteras. Det ni ombeds att instämma i genom att rösta för Piia-Noora Kauppis betänkande är att underlätta användningen av kreditfordringar genom att avskaffa några formella krav.
<P>
Kommissionen åtar sig att inom fem år rapportera tillbaka till er om dessa förändringar. Vi ska framför allt titta på hur avskaffandet av skyldigheten att registrera eller informera gäldenären om tillhandahållande av kreditfordran som finansiell säkerhet fungerar, särskilt i de medlemsstater som för närvarande är tveksamma och vill välja bort artikel 3.1 i direktivet om ställande av finansiell säkerhet.
<P>
Låt mig ta tillfället i akt och önska Piia-Noora Kauppi lycka till i framtiden. Jag vet att hon återvänder till en mycket intressant tjänst i Finland. Under min tid som kommissionsledamot har hon varit mycket samarbetsvillig och hjälpsam och alltid gjort sitt yttersta i alla uppgifter som parlamentet gett henne. Jag vet att hon kommer att vara mycket framgångsrik i sin framtida karriär, och jag önskar henne och hennes familj allt gott.
<SPEAKER ID="511" NAME="Aloyzas Sakalas">
föredragande för yttrandet från utskottet för rättsliga frågor. - (EN) Herr talman! Jag utsågs av utskottet för rättsliga frågor till att föredra yttrandet om Piia-Noora Kauppis huvudbetänkande i utskottet för ekonomi och valutafrågor. Jag lade fram två ändringsförslag. Utskottet för rättsliga frågor godkände förslaget till yttrande och är positivt till mina ändringsförslag om att Europeiska centralbanken borde kunna utforma och anmäla sina egna system direkt utan att tyska Bundesbank eller andra nationella myndigheter behöver ingripa.
<P>
Vi hade ett trepartsmöte med experter från Centralbanken, rådet och Europeiska kommissionen. Experterna från Centralbanken uttalade sitt starka stöd till de ändringsförslag som utskottet för rättsliga frågor har lagt fram. Omvänt hade rådet svårigheter i arbetsgrupperna med att nå en kompromissöverenskommelse om ett av de framlagda ändringsförslagen eftersom medlemsstaterna inte vill ge ECB rätten att utforma och anmäla sina egna system direkt. Jag beklagar att detta ändringsförslag inte godkändes av rådet, men jag tror att det är ett utmärkt tillfälle att ta upp frågan inom en snar framtid.
<SPEAKER ID="513" NAME="Othmar Karas" LANGUAGE="DE">
Herr talman, herr kommissionsledamot, fru Kauppi, mina damer och herrar! Tillåt mig - eftersom jag nu kan tala för gruppen - att börja med att tacka Piia-Noora Kauppi för min grupps räkning, inte bara för hennes enorma engagemang, utan framför allt för hennes stora kunnande och hennes hängivna arbete i parlamentet och därmed också hennes kompromissvilja. Man vet alltid vad hon står för, och man vet också att hon närmar sig andra. Hon återvänder till en spännande tjänst och, ännu viktigare, hon kommer att ha mer tid att vara mamma. Jag tackar er för det goda samarbetet och önskar er allt gott.
<P>
I denna granskning bemöter Europeiska unionen återigen krisen på finansmarknaden på rätt sätt. Det finns fortfarande alltför många skillnader i de enskilda medlemsstaterna, och den harmonisering som inletts är ett steg i rätt riktning. Krisen på finansmarknaden är också, vilket kan ses från detta exempel, en möjlighet till kommunikation för Europeiska unionen och för att permanent förbättra vårt europeiska finansmarknadssystem. Jag vill framhålla att det är grundläggande för stabiliteten på finansmarknaderna att garantera ett system för avveckling som fungerar korrekt, särskilt på snabbrörliga marknader, och i tider som dessa är det ännu viktigare.
<P>
För mig finns det tre viktiga punkter. För det första det enhetliga synsätt som tillämpas i betänkandena. För det andra stöder jag förenklingen och lättnaden vid tillämpningen av båda direktiven. För det tredje ska jag ta hänsyn till resultaten av detta betänkande och detta direktiv i mitt eget betänkande om kapitalkravsdirektivet, så att de bidrar till ett omfattande betänkande och möjliggör ett enhetligt synsätt.
<SPEAKER ID="514" NAME="Pervenche Berès" LANGUAGE="FR">
Herr talman, herr kommissionsledamot, fru Kauppi! Tillåt mig att som talesman för Socialdemokratiska gruppen i Europaparlamentet ansluta mig till de positiva kommentarer som redan har framförts. Det stämmer att vi alltid vet var vi är när vi förhandlar med er. Ni har era uppfattningar, men när man förhandlar med er är åtminstone allt svart eller vitt. I slutändan visste vi exakt var vi var och kunde därför göra framsteg. Ni visade återigen er förmåga att samarbeta med alla. Enligt min uppfattning är detta ett typiskt tecken på ett parlaments intelligens. När det gäller just det här betänkandet är det tack vare detta som ni kunde uppnå en överenskommelse vid den första behandlingen, vilket vi alla från början ville.
<P>
I grund och botten gäller betänkandet en fråga där kommissionen är sorgligt bristfällig. Detta är den eftermarknadsfråga där vi, efter att direktivet om marknader för finansiella instrument antagits, skulle ha önskat att kommissionen kom med tyngre förslag för att organisera, strukturera, övervaka och reglera marknaden, som kallas för eftermarknaden.
<P>
Betänkandet är en mycket liten, mycket juridisk och mycket teknisk byggsten som är användbar, men den kan inte dölja den enorma uppgift vi har framför oss och där vi fortfarande väntar på förslag från kommissionen. Resultaten av vad kommissionen ville inleda med uppförandekoden är mycket begränsade. Vi väntar nu på bedömningen av detta, och vi är ganska besvikna, precis som ett antal intressenter på marknaden som tydligt kan se att självreglering inte är tillräckligt på det här området.
<P>
Två huvudsakliga svårigheter växte fram inom den specifika och mycket exakta text vi har framför oss i dag. Den första var att besluta om huruvida Europeiska centralbanken skulle få särskilda befogenheter i denna åtgärd. Jag anser att det kom upp användbara förslag. Rådet ville emellertid inte gå längre än den nuvarande situationen, och eftersom vi är kloka och ansvarskännande accepterade vi kompromissen. Det ledde därför till det balanserade förslag som nu ligger på bordet och som vi måste godkänna.
<P>
Den andra viktiga beståndsdelen var att se till att det sätt som systemen sammanlänkades på inte i sig självt skapar självständiga system. Ännu en gång, parlamentets inställning är rimlig och innebär att den här sammanlänkningen kan göras utan att för den skull ge den en självständighet som vi inte ville skapa genom denna text.
<P>
Det finns uppenbarligen fortfarande många frågor som behöver tas upp, och jag hoppas att kommissionen, genom sitt monopol när det gäller initiativ på det här området, vill ta sitt ansvar.
<SPEAKER ID="515" NAME="Margarita Starkevičiūtė">
för ALDE-gruppen. - (LT) Det framlagda dokumentet förefaller endast tekniskt. I verkligheten innebär det ett säkert system för överföring av värdepapper, som är viktigt för många människor som är delaktiga i pensionsfonder, försäkringssystem eller investeringssystem. Föredragandens dokument är perfekt utarbetat precis som alla hennes dokument. Jag är mycket glad att jag hade äran att arbeta med henne vid förberedelserna av många finansiella dokument, och jag är mycket ledsen över att hon arbetar sin sista dag här i parlamentet. Vi i gruppen Alliansen liberaler och demokrater för Europa kan instämma i betänkandet, eftersom det återger vår uppfattning. Vilken uppfattning är det då? För det första anser vi att Europeiska unionens gemensamma marknad för överföring av värdepapper måste utvidgas eftersom den är mycket fragmenterad. Vi vill emellertid inte ha ett monopol. Vi tror därför att betänkandet innehåller villkor för att på ett flexibelt sätt utgöra en form av samarbetsavtal för olika system och införa nya sammanlänkningar.
<P>
När det gäller finansiella säkerheter ansåg vi det mycket viktigt att förfarandena förenklas och görs tydligare och att det, när det gäller insolvens och olika kritiska fall, skulle vara lättare att lösa oenigheter om ägande och att alla villkor skulle bli tydligare. Det förefaller som om det målet också har uppnåtts.
<P>
I likhet med övriga föredragande beklagar jag att det inte varit möjligt att lösa problemet med avvecklingssystemen som inrättats av Europeiska centralbanken. Jag skulle verkligen vilja uppmana kommissionen att utarbeta ett kompromissförslag i frågan så snabbt som möjligt, eftersom Europeiska centralbanken kommer att tvingas ägna mer och mer uppmärksamhet åt hur ett sådant system fungerar och frågan om de ska behållas måste lösas, vilket kanske är vad som stoppar utvidgningen av dessa förordningar till befintliga system under inverkan av Europeiska centralbanken.
<SPEAKER ID="516" NAME="Dragoş Florin David" AFFILIATION="PPE-DE">
(RO) Jag vill gratulera föredraganden Piia-Noora Kauppi till hennes betänkande om direktivet om ställande av finansiell säkerhet som innehåller tre stora ändringsförslag till det nuvarande direktivet. Dessa är uteslutning av kreditavtal för konsumenter och småföretag ur direktivets tillämpningsområde, införande av en klausul om tidsbegränsning på fem år för medlemsstaternas rätt att kräva anmälan eller registrering och sist men inte minst breddande av direktivets tillämpningsområde genom att föreslå att det utvidgas till att godta interbanklån som säkerhet, i stället för enbart centralbankslån som det ursprungliga förslaget gällde.
<P>
Jag anser att de ändringsförslag som lagts fram överensstämmer med EU:s bestämmelser på området, och jag stöder därför betänkandet. Jag vill avsluta med att tacka Piia-Noora Kauppi för allt hennes hårda arbete i Europaparlamentet, och jag önskar henne all framgång med den nya satsningen. Tack.
<SPEAKER ID="517" NAME="Zuzana Roithová" AFFILIATION="PPE-DE">
(CS) Jag vill tacka er, fru Kauppi, för ert arbete, er professionalism och ert engagemang när det gäller att förhandla om en kompromiss om det föreslagna direktivet som utan tvekan bidrar till att stabilisera finansmarknaden. Jag gratulerar Piia-Noora Kauppi till att ha uppnått en överenskommelse vid den första behandlingen. Jag vill också tacka henne i dag för allt arbete i Europaparlamentet, inte bara för tjugotalet betänkanden om ämnen som goda tillämpningar inom banksektorn, exempelvis den kod som tidigare nämndes. Piia-Noora Kauppi har också visat sin professionalism i diskussioner om många andra betänkanden. Jag uppskattar mycket den ståndpunkt hon intar i vår gemensamma kamp mot patentering av programvara i en tid när Europeiska unionen inte har något europapatent. Vi kommer att känna hennes frånvaro till dess att vi kanske förhandlar om patentet någon gång i framtiden. Tack för ett gott samarbete.
<SPEAKER ID="518" NAME="Charlie McCreevy">
ledamot av kommissionen. - (EN) Herr talman! Jag vill tacka alla för att ha bidragit till debatten, och som jag sade i mitt tidigare uttalande välkomnar jag helhjärtat parlamentets betänkande.
<P>
Direktiven om slutgiltig avveckling och finansiell säkerhet är de två hörnstenarna i avslutningsmiljön, och det råder ingen tvekan om att de nuvarande ändringsförslagen innebär avsevärda framsteg.
<P>
Kommissionen stödde ECB:s begäran om att utforma system direkt för kommissionen, men för närvarande finns det inte tillräckligt med stöd i rådet. Det är emellertid något som vi kommer att titta på igen inom en snar framtid.
<P>
Jag vill återigen önska Piia-Noora Kauppi allt gott.
<SPEAKER ID="519" NAME="Piia-Noora Kauppi">
föredragande. - (EN) Herr talman! Jag vill tacka mina kolleger för deras vänliga ord och även kommissionsledamoten för hans samarbete under åren.
<P>
Jag skulle vilja ta upp några politiska punkter, för det första om uppförandekoden för clearing och avveckling. Jag tror inte det är rätt tidpunkt att göra en slutgiltig bedömning av framläggandet av koden. Detta har varit ett av skälen till att några av marknadens aktörer har varit emot utvecklingen av sammanlänkningar och driftskompatibilitet. De säger att det är problem med den slutgiltiga avvecklingen och även med att samordna olika regler. Jag tror att när vi nu accepterar direktivet kommer det att göra det lättare för marknadens aktörer att acceptera sammanlänkningar och driftskompatibilitet med deras system.
<P>
Den andra frågan gäller ECB. Jag tror att vi kan samarbeta mer med kommissionen, särskilt när det gäller att skapa ett gemenskapens synsätt på olika ämnen. Vi har redan en praktisk utveckling som leder till gemenskapssystem, och ECB har skapat nätverksbaserade system som inte lyder under någon särskild medlemsstats lag. Det skulle vara dumt att inte använda denna praktiska dagliga utveckling när vi försöker uppdatera europeiska lagar. Jag är därför mycket glad att kommissionen kommer att titta på frågan. Kanske det blir tillfälle under nästa mandatperiod att göra dessa ECB-etablerade system till en del av direktivet om slutgiltig avveckling.
<P>
När det avslutningsvis gäller Haagkonventionen har vi sett hur svårt det är att komma överens om detaljer när det måste ske via Europeiska gemenskapens direktiv. Det är mycket viktigt att vi gör framsteg med Haagkonventionen och med förhandlingarna om olika lagar inom privaträtten. Det var särskilt svårt att försöka uppnå en kompromiss om tidpunkt för införande och tidpunkt för återkallelse. Detta är mycket små frågor, men jag tror att även kommissionen kan göra framsteg inom dessa viktiga frågor, kanske under nästa mandatperiod.
<SPEAKER ID="520" NAME="Talmannen">
Debatten är härmed avslutad.
<P>
Omröstningen kommer att äga rum på torsdag.
