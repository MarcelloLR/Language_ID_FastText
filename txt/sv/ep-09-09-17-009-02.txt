<CHAPTER ID="009-02">
2. Kazakstan: fallet Evgeniy Zhovtis
<SPEAKER ID="259" NAME="Talmannen">
Jag har mottagit fem resolutionsförslag om Kazakstan: fallet Evgeniy Zhovtis (artikel 122).
<SPEAKER ID="260" NAME="Heidi Hautala">
författare. - (FI) Herr talman! Jag vill göra ett sista inlägg i den debatt vi just haft för att säga att jag i egenskap av ordförande för underutskottet för mänskliga rättigheter nyligen skickade en skrivelse till utskottsordförandekonferensen för att be den överväga att föra dessa diskussioner framåt så att alla kan delta i parlamentsdebatten och rådet får en mer framträdande roll i diskussionen. Jag hoppas att mina parlamentskolleger kommer att ta upp frågan med sina gruppordförande, då parlamentets anseende successivt försämras eftersom vi alltid är så få här.
<P>
Låt oss nu gå vidare till fallet Evgeniy Zhovtis. Kazakstan är ett viktigt land i Centralasien och blir nästa år ordförandeland i Organisationen för samarbete och säkerhet i Europa. Brottsbedömningen i ett land som kommer att företräda de demokratiska ambitionerna i många länder i Europa är därmed inte oviktig. Vi bör därför rikta uppmärksamheten mot människorättsförsvararen Evgeniy Zhovtis. Han har befunnits skyldig till dråp på mycket tvivelaktiga grunder och har dömts till fyra år på en öppen fängelseanstalt för att ha kört över en fotgängare i juli i år.
<P>
Vi ska komma ihåg att OSSE har undrat om det rättsliga förfarandet i Zhovtis fall möjligen kan strida mot principen om en rättvis rättegång, som garanteras i Kazakstans grundlag. Parlamentet måste också hålla den här debatten vid liv med rådet och kommissionen så att de eventuellt kan ta upp fallet och begära en rättvis rättegång.
<P>
Parlamentet kan ha stort inflytande över i vilken utsträckning länderna i Centralasien stöder rättsstatsprincipen genom att bevaka enskilda fall, och fallet Evgeniy Zhovtis är utan tvekan ett sådant.
<SPEAKER ID="261" NAME="Justas Vincas Paleckis">
författare. - (LT) När Kazakstans ordförandeskap i Organisationen för säkerhet och samarbete i Europa närmar sig avlägsnar sig landet sorgligt nog alltmer från sina åtaganden att anpassa sig till europeiska standarder. Landet, som obefogat framhåller sin unika och speciella karaktär, fäster ingen vikt vid OSSE:s rekommendationer om vallagar och tryckfrihet. Upprepade brott mot de mänskliga rättigheterna och direkta förföljelser av människorättsförsvarare ökar tvivlen om huruvida det verkligen är lämpligt att landet ska leda en organisation som kämpar för införandet av demokratiska principer. Vi uppmanar den kazakstanska regeringen att visa konkreta framsteg när det gäller demokratiseringen, försvaret av mänskliga rättigheter, rättsstatsprincipen och tryckfriheten. Den kazakstanska lagstiftningen, som grundar sig på internationell rätt, måste tillämpas korrekt och det ska finnas en öppenhet i de rättsliga förfarandena mot människorättsaktivister som Yevgeny Zhovtis, Yesingepov och Dubanov. Vi måste hoppas på och uppmana till opartiska domar som inte färgas av fångarnas arbete för mänskliga rättigheter. Vi ber rådet att ta upp fallen med dessa människorättsförsvarare vid nästa dialog om mänskliga rättigheter mellan EU och Kazakstan i oktober. Vi uppmanar också kommissionen att ge Kazakstan ett massivt stöd i förberedelserna inför ordförandeskapet i OSSE så att inte denna viktiga internationella organisation äventyras.
<SPEAKER ID="262" NAME="Renate Weber">
författare. - (EN) Herr talman! Först vill jag uttrycka min sympati med familjen till offren för den bilolycka där Evgeniy Zhovtis var inblandad. Tragiskt nog skördade denna olycka ett människoliv. Samtidigt vill jag uttrycka min oro över Evgeniy Zhovtis situation.
<P>
Alla som har begått ett brott måste acceptera att det urskillningslöst leder till rättsliga påföljder. Evgeniy Zhovtis, som själv är en framstående människorättsadvokat, vet detta bättre än någon annan. Samtidigt vill vi försäkra oss om att de kazakstanska myndigheterna inte utnyttjar denna tragiska situation som ett sätt att straffa Zhovtis för något annat än den bilolycka han varit inblandad i. Zhovtis får inte straffas för sitt arbete för mänskliga rättigheter och sin skarpa kritik mot den kazakstanska regeringen.
<P>
Därför anser jag att det är av yttersta vikt att de rättsliga myndigheterna i Kazakstan omedelbart och med respekt för principen om öppenhet och tryckfrihet genomför en andra fullständig och rättvis undersökning av omständigheterna kring händelsen, samt en granskning av Zhovtis dom och straff.
<SPEAKER ID="263" NAME="Elisabeth Jeggle">
författare. - (DE) Herr talman, fru kommissionsledamot, mina damer och herrar! Jag vill börja med att säga att min partigrupp var något överraskad över att se en rättslig bedömning av en dramatisk bilolycka på dagordningen som en brådskande resolution om mänskliga rättigheter.
<P>
För Europeiska folkpartiets grupp (kristdemokrater) är det därför viktigt att vara tydliga med att vi i princip inte vill ifrågasätta en dom som avkunnats av en oberoende domstol, såvida det inte är fråga om en uppenbar skenrättegång som inte uppfyller några grundläggande krav. Det har vi redan sett exempel på i Iran. Det måste finnas en tydlig gräns här. Vi anser att ett oberoende rättssystem är den viktigaste grundstenen i ett demokratiskt statsskick. Mot den bakgrunden måste vi först ta hänsyn till den dom som avkunnats.
<P>
Vi måste också tillstå att en person har dödats i en bilolycka. Vi bör känna sorg över det, vilket vi också verkligen gör. Men vi ska även vara medvetna om att en rättslig prövning redan har gjorts. Att Evgeniy Zhovtis, en erkänd civilrättsaktivist, är inblandad i denna händelse har gjort att den kommit till världens kännedom och lett till reaktioner. Därför diskuterar vi detta i dag.
<P>
Europeiska folkpartiets grupp (kristdemokrater) erkänner Kazakstans ansträngningar och framsteg mot en demokratisk rättsstat. Vi vill ge Kazakstan vårt öppna stöd och uppmuntra landet att med beslutsamhet fortsätta på samma väg. När det gäller detta enskilda fall uppmanar vi de kazakstanska myndigheterna att i eget intresse ge allmänheten så mycket information som möjligt. Vi ber dem också redogöra för sin syn på händelsen och möjliggöra ett rättvist överklagande eller en granskning av Evgeniy Zhovtis dom i enlighet med rättsstatsprincipen.
<P>
Kazakstan ska vara ordförandeland i OSSE. Det blir definitivt en utmaning!
<SPEAKER ID="264" NAME="Struan Stevenson">
för ECR-gruppen. - (EN) Herr talman! Jag måste instämma med Elisabeth Jeggle. Jag är mycket förvånad över att vi här i parlamentet i Strasbourg har en brådskande debatt om en trafikolycka i Kazakstan, även om det gäller en olycka där någon tragiskt fått sätta livet till och där föraren råkar vara en människorättsaktivist som i laga ordning och av domstol dömts till fyra års fängelse. Dessutom är det fråga om ett ”lågsäkerhetsfängelse”, som helt plötsligt i resolutionens ordalag blivit ett arbetsläger. Jag befarar att vi genom att ta upp en sådan här fråga i parlamentet riskerar att försämra vårt rykte, och att det goda arbete vi försöker uträtta för mänskliga rättigheter nedvärderas när vi börjar diskutera trafikolyckor.
<P>
Menar vi på allvar att den kazakstanska regeringen skulle ha kastat en person under hjulen på en bil som kördes av en människorättsaktivist? Menar vi på allvar att straffet är för strängt för någon som döms för dråp? Vi kan inte fortsätta att förtala ett land som Kazakstan enbart av politiska motiv och för att försöka förstöra dess rykte inför ordförandeskapet i OSSE nästa år. I det här fallet är det just fråga om politiska motiv, och det är en skam att frågan finns med på dagordningen. Jag hoppas att parlamentet förkastar dessa resolutioner och stöder ändringsförslagen.
<SPEAKER ID="265" NAME="Janusz Wojciechowski" AFFILIATION="ECR">
(PL) Herr talman! Jag har liknande tvivel som den senaste talaren Struan Stevenson. Kazakstan är ett viktigt land. Det gör stora ansträngningar för att komma framåt i demokratiseringen. I dag är landet givetvis ingen förebild för demokratiska friheter, men den civilrättsliga situationen i Kazakstan är betydligt bättre än i de flesta grannländer i regionen - jag har en viss kännedom om landet eftersom jag varit där ett antal gånger. Lyckligtvis har Kazakstan inte samma problem som exempelvis Ryssland, som vi just har diskuterat.
<P>
Jag delar Struan Stevensons uppfattning att parlamentet inte ska använda all sin makt för att visa sin ståndpunkt i ett enskilt dramatiskt rättsfall. Det kan hända att det behövs vissa klarlägganden av fakta i ärendet, men sannerligen ingen parlamentsresolution. Detta skulle underminera resolutionens värde, och människor skulle sluta att lyssna på parlamentet om det låter sig distraheras av frågor som inte förtjänar en allmän debatt eller en parlamentsresolution.
<SPEAKER ID="266" NAME="Eija-Riitta Korhola" AFFILIATION="PPE">
(FI) Herr talman! Kazakstan har en viktig roll att spela i centrala Asien såväl ekonomiskt som säkerhetspolitiskt, och landets samarbete med EU har ökat. Det var hoppingivande att förra året lyssna till landets utrikesminister Marat Tashin som inför landets ordförandeskap i Organisationen för säkerhet och samarbete i Europa utlovade förbättringar av den människorättsliga situationen i landet. Trots den internationella uppmärksamheten har dock kontrollen över media hårdnat och religionsfriheten är bristfällig. Dessutom har vi hört om flera fall av godtyckliga arresteringar av människorättsaktivister.
<P>
Domen mot människorättsaktivisten Yevgeny Zhovtis orsakar också tvivel, och det ligger i den kazakstanska regeringens eget intresse att i alla avseenden skingra dessa tvivel, i synnerhet inför dess kommande ordförandeskap i OSSE. Vi hoppas på det bästa och ser fram emot att ärendet klaras upp.
<SPEAKER ID="267" NAME="Bernd Posselt" AFFILIATION="PPE">
(DE) Herr talman! För det första vill jag säga att det är glädjande att se att Heidi Hautala är tillbaka. Hon har visserligen inte varit här på några år och under den perioden har rådet sammanträtt på torsdagseftermiddagar. Både det tjeckiska och det tyska ordförandeskapet var här på torsdagar. Jag tycker inte att vi ska flytta debatten eftersom vi inte kan hinna igenom allt på onsdagar. Vi behöver vara här och se till att rådet också är här på torsdagseftermiddagar. Att inte koncentrera hela dagordningen till onsdagar, det är lösningen.
<P>
Det här är verkligen ett mycket svårt fall. Men just därför att vi inte till fullo kan lita på den kazakstanska regeringens respekt för rättsordningen måste vi insistera på att fallet utreds på ett objektivt sätt. I det avseendet håller jag helt med Elisabeth Jeggle och vi har därför undertecknat resolutionen. Fallet måste utredas objektivt och inget får döljas eller bortförklaras.
<SPEAKER ID="268" NAME="Meglena Kuneva">
ledamot av kommissionen. - (EN) Herr talman! Kommissionen oroar sig över rapporter om överträdelser av förfaranderegler i rättegången mot den kazakstanska människorättsförsvararen Evgeniy Zhovtis, som dömts för dråp efter en trafikolycka med dödlig utgång. Som ni vet har de kazakstanska myndigheterna förnekat påståendena om att domen mot Zhovtis skulle ha politiska motiv.
<P>
Kommissionen stöder helt ett uttalande från ordförandeskapet i den här frågan vid OSSE:s ständiga råd den 10 september. Mot bakgrund av allvaret i de påstådda bristerna i utredningen och rättegången uppmanar vi Kazakstan, som är nästa ordförandeland i OSSE, att se till att överklagandet hanteras med full respekt för nationell rätt och internationella normer. Kommissionen fortsätter att följa detta ärende nära.
<SPEAKER ID="269" NAME="Talmannen">
Debatten är härmed avslutad.
<P>
Omröstningen kommer att äga rum efter debatten.
