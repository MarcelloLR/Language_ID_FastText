<CHAPTER ID="008-01">
1. Tolkning av arbetsordningen (artikel 19.1) (omröstning)
<P>
- Före omröstningen:
<SPEAKER ID="065" NAME="Nigel Farage">
för IND/DEM-gruppen. - (EN) Herr talman! Jag tar ordet med hänvisning till artikel 170.4 för att säga att det förslag som vi ska rösta om ger parlamentets talman en så godtycklig och diktatorisk makt att ingen som tror på demokrati någonsin skulle överväga detta. Men att vi ska rösta om det - när de politiska grupperna här i parlamentet inte ens har haft tid att diskutera det - kan under inga omständigheter vara rätt. Jag begär därför att denna omröstning skjuts upp till nästa sammanträdesperiod i Strasbourg, så att folk verkligen får möjlighet att förstå de enorma konsekvenserna av denna omröstning om den går igenom.
<SPEAKER ID="066" NAME="Talmannen">
Herr Farage! För det första har ni rätt att begära att frågan skjuts upp. Ingen ifrågasätter den rätten. Vi diskuterade sakfrågan kort i går, men det var efter det att Daniel Hannan begärde ordet. Jag vill mycket tydligt framföra till er att innehållet i ert uttalande, där ni talar om diktatoriska åtgärder, är olämpligt här. Acceptera parlamentets majoritetsbeslut, acceptera majoritetsbeslutet i utskottet för konstitutionella frågor! Allting här går riktigt till väga, lagenligt, och ni bör vara goda demokrater och acceptera det.
<SPEAKER ID="067" NAME="Martin Schulz">
för PSE-gruppen. - (DE) Herr talman! Vår grupp har diskuterat denna fråga mycket grundligt. Vi anser att talmannen bör rådfråga parlamentet än en gång före detta beslut, särskilt med tanke på formuleringarna i den reviderade versionen, eftersom anklagelserna om auktoritärt handlande är helt och hållet omotiverade. Med råge! Det finns inte någon som helst anledning att uttrycka sig som föregående talare. Kan vi därför fortsätta med omröstningen, som talmannen har föreslagit?
<SPEAKER ID="068" NAME="Talmannen">
Jag var en aning för snabb. Ett formellt förslag har lämnats in. En ledamot får tala för förslaget och en emot. Vi har lyssnat till den talare som är kritisk till förslaget. Någon som är för kan nu få ordet. Jag förmodar att Daniel Hannan önskar stödja Nigel Farage. Av denna anledning får han - och endast han - nu ordet. Varsågod, herr Hannan.
<SPEAKER ID="069" NAME="Daniel Hannan" AFFILIATION="PPE-DE">
(EN) Herr talman! En absolut majoritet är inte detsamma som rättssäkerhet. Jag accepterar att en minoritet här i kammaren är för en folkomröstning och att en minoritet är mot en ratificering av Lissabonfördraget.
<P>
Men parlamentet måste ändå följa sin egen regelbok. Att avfärda reglerna för vår verksamhet genom allmänt bifall är faktiskt att agera godtyckligt och despotiskt. Det är endast min högaktning för er, herr talman, och mina personliga känslor för er som hindrar mig från att likna detta vid Ermächtigungsgesetz från 1933, som också röstades igenom av en parlamentarisk majoritet.
<P>
Jag ber parlamentet att inte rösta om denna fråga tills vi har ...
<P>
(Protester)
<SPEAKER ID="070" NAME="Talmannen">
Herr Hannan! Jag menar att vi inte bör göra dessa jämförelser.
<SPEAKER ID="071" NAME="Joseph Daul" AFFILIATION="PPE-DE">
(FR) Herr talman! Jag har haft tålamod i flera dagar, i flera veckor. Men det finns gränser. Vi har ännu inte fattat något beslut i vår grupp. Denna kommentar är oacceptabel. Vi kommer att vidta sanktioner inom gruppen, och jag kommer att begära att Daniel Hannan utesluts från gruppen.
<P>
(Applåder)
<P>
(Parlamentet avslog Nigel Farages begäran om uppskjutande av omröstningen.)
