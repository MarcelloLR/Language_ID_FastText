<CHAPTER ID="008">
Omröstning
<SPEAKER ID="999" NAME="Talmannen">
Först och främst vill Martin Schulz göra ett personligt uttalande till följd av en händelse i plenisalen i förmiddags.
<SPEAKER ID="101" NAME="Martin Schulz" AFFILIATION="S&amp;D">
(DE) Herr talman! Under debatten om Europeiska rådet här i förmiddags inträffade en händelse som jag inte vill gå in på igen, eftersom det var en förolämpning mot mig. Jag vill emellertid säga följande: Det finns nivåer på vilka jag inte kan förolämpas och där jag inte heller betraktar det som en förolämpning, för att kunna förolämpa mig måste man besitta ett visst mått av ärlighet. Jag vill emellertid framföra ett uppriktigt tack för de många bevis på solidaritet som jag har mottagit här i kammaren efter denna händelse. Jag vill verkligen tacka mina kolleger från alla grupperna. Detta är ett tecken på den gemensamma, demokratiska och proeuropeiska övertygelse som en överväldigande majoritet i parlamentet delar. Mitt mycket uppriktiga tack för detta.
<P>
(Ihållande applåder)
<SPEAKER ID="102" NAME="Talmannen">
Den händelse som det gäller var en protest från Godfrey Bloom, som anspelade på kriget i förhållande till Martin Schulz. Talmannen sade att detta var oacceptabelt och uppmanade Godfrey Bloom att be om ursäkt. Han bad inte om ursäkt då. Jag uppmanar honom att göra det nu. Om han inte gör det måste han lämna kammaren.
<P>
(Livliga applåder)
<SPEAKER ID="103" NAME="Godfrey Bloom" AFFILIATION="EFD">
(EN) Herr talman! Återigen finns det en regel för Martin Schulz och en annan för alla andra. Det är skamligt. Jag är vald - omvald - av folket i Yorkshire (din egen valkrets, kan jag tillägga), för att rösta i den här kammaren på ett demokratiskt mandat som du själv inte hade, herr talman, eftersom du bytte parti och de röstade på de konservativa. Jag har inte för avsikt att be om ursäkt och jag har inte för avsikt att lämna kammaren: du får slänga ut mig!
<SPEAKER ID="104" NAME="Talmannen">
Herr Bloom! För det första uteslöts jag från det konservativa partiet på grund av min ståndpunkt i en principiell fråga som hänger nära samman med de frågor som du tog upp i förmiddags.
<P>
(Applåder)
<P>
För det andra har du inte bett om ursäkt för ditt språk, som var fullständigt olämpligt i Europaparlamentet, och jag ber dig att gå ut.
<P>
(Livliga applåder och rop: ”ordningsfråga” och ”du har fel”.)
<P>
Herr Bloom! Jag är ledsen, men jag beviljar inga ordningsfrågor om detta.
<P>
Jag har ett förslag: Jag kan be säkerhetstjänsten att föra ut herr Bloom, men jag tänker låta er rösta om detta. Är det kammarens mening att herr Bloom ska gå ut? Kan de som vill rösta för vara vänliga att räcka upp händerna?
<P>
(Livliga protester och nejrop från EFD)
<P>
Kan de som vill att herr Bloom ska stanna vara vänliga att räcka upp händerna? De som avstår?
<P>
(Fler livliga protester från EFD och svar: ”var tysta!”. Fortsatt utdraget oväsen och visslingar)
<P>
Jag låter gruppledaren Nigel Farage göra ett uttalande.
<SPEAKER ID="105" NAME="Nigel Farage" AFFILIATION="EFD">
(EN) Herr talman! Den här ilskan och det här oväsendet beror på att vi faktiskt inte tillämpar reglerna på det här stället lika för alla. Martin Schulz har upprepade gånger förolämpat mig och många ledamöter av parlamentet: han har sagt att euroskeptikerna och nejröstarna öppnar dörren för fascismen. Danny Cohn-Bendit har kallat oss psykiskt sjuka.
<P>
Herr talman! Om reglerna innebär att någonting betraktas som en förolämpning och en ledamot ombeds att lämna salen så är det inte mer än rätt. Men ilskan - som jag delar - beror på att dessa regler inte tillämpas lika för alla. Martin Schulz kallar regelbundet andra människor för fascister, men när han kallas fascist ombeds ledamoten i fråga att gå ut. Det är inte rätt. Det är inte rättvist.
<SPEAKER ID="106" NAME="Talmannen">
Jag vill inte dra ut på det här, Nigel Farage, men låt mig bara säga att det du säger stämmer inte. Det var många som hörde Godfrey Blooms två inlägg - ett från talarstolen och ett från hans plats - och båda var oacceptabla med parlamentets normer. Kammaren vill att Godfrey Bloom går ut. Det har den uttalat. Om han inte gör det kan man dra slutsatser om hans inställning till den demokratiska processen.
<P>
Jag tänker åberopa artikel 152, Godfrey Bloom. Om du inte går ut tänker jag se till att du förs ut härifrån. Jag har diskuterat detta med talmannen och han stöder mig i detta.
<P>
(Avbrott av Godfrey Bloom: ”Gör ditt bästa!”)
<SPEAKER ID="107" NAME="Joseph Daul" AFFILIATION="PPE">
(FR) Herr talman! Om jag får säga en sak så sade jag i förmiddags att Godfrey Bloom uppförde sig på ett oacceptabelt sätt.
<P>
För det andra befinner vi oss i ett demokratiskt parlament. Vi har fattat ett demokratiskt beslut om att du ska lämna kammaren, Godfrey Bloom. Härmed ber jag dig att lämna den här kammaren i dag, av hänsyn till demokratin och allt som detta parlament står för. Jag ber dig att göra det av respekt för demokratiska rättigheter.
<P>
Du behöver inte utmana mig Bruno Gollnisch. Vi känner till era metoder. De är oacceptabla och antidemokratiska. Det är allt jag har att säga till dig.
<P>
(Applåder)
<SPEAKER ID="108" NAME="Talmannen">
Jag beklagar att den här händelsen stör arbetet i kammaren och åberopar artikel 152.4: Vi gör ett avbrott i sammanträdet på fem minuter.
<P>
(Sammanträdet avbröts i fem minuter)
<SPEAKER ID="109" NAME="Talmannen">
Ordningsfråga? (ohörbara kommentarer utan mikrofon och rop: ”ordningsfråga!”)
<SPEAKER ID="110" NAME="Christian Ehler" AFFILIATION="PPE">
(EN) Herr talman! Som ordförande för delegationen för förbindelserna med Koreahalvön ber jag kammaren att kraftigt fördöma den nordkoreanska artilleriattacken mot en sydkoreansk ö i går.
<P>
(Applåder)
<P>
Sydkoreanska soldater och särskilt civilbefolkningen på ön åsamkades stor skada. Byar brann och befolkningen måste evakueras.
<P>
Vi välkomnar den sydkoreanska presidenten Lee Myung-baks uttalande att han vill undvika en upptrappning på den koreanska ön trots detta våldsdåd.
<P>
Vi välkomnar att Catherine Ashton, den höga representanten, tillsammans med andra internationella aktörer, våra allierade och vår strategiska partner Sydkorea visade sitt deltagande och fördömde detta klara brott mot FN-avtalet om vapenstillestånd på Koreahalvön. Vi förväntar oss också att Kina tar klart avstånd från detta handlande.
<P>
Vi uppmanar Nordkorea att undvika en upptrappning och att vidta alla erforderliga åtgärder för att bevara freden och stabiliteten på Koreahalvön. Vi vill framföra vårt deltagande till offrens familjer.
<P>
(Applåder)
<SPEAKER ID="111" NAME="Talmannen">
Tack, Christian Ehler. Ett ögonblick nu bara. Lugna er lite. Med risk att själv kallas för en fascistisk diktator har jag vidtagit några åtgärder i dag. Men Martin Schulz föreslog att jag skulle ta en talare av dem som motsatte sig att Godfrey Bloom avlägsnades ur kammaren. Den första som bad om ordet i morse var Barry Madlener. Jag har sagt till Barry Madlener att om han talar så kommer jag att upprepa det som Godfrey Bloom sade direkt till Martin Schulz. Ordet är ditt, Barry Madlener.
<SPEAKER ID="112" NAME="Barry Madlener" AFFILIATION="NI">
(NL) Herr talman! Stort tack för att jag ändå får ta upp min ordningsfråga. Det viktiga här är förstås att reglerna tillämpas konsekvent och lika för alla. Jag vill påpeka att parlamentets presidium har agerat inkonsekvent: ni kastade just ut Godfrey Bloom på grund av det han sade till Martin Schulz, men Martin Schulz kallade min kollega Daniël van der Stoep för fascist här i denna kammare utan att presidiet gjorde någonting åt det. Martin Schulz har inte ens bett om ursäkt än, så det skulle hedra honom om han lämnade plenisalen nu, i likhet med Godfrey Bloom.
<SPEAKER ID="113" NAME="Talmannen">
Nu - tack. Som jag sade kommer jag nu, som jag kom överens med Martin Schulz och Barry Madlener om, att upprepa det som Godfrey Bloom fullt hörbart sade till Martin Schulz i förmiddags och som talmannen, jag själv och större delen av kammaren protesterade mot i omröstningen.
<P>
Godfrey Bloom sade till Martin Schulz: ”Ein Volk, ein Reich, ein Führer”. Det är inte acceptabelt att säga så till en ledamotskollega. Det är långt över gränsen för vad som kan accepteras här i kammaren. Därmed sätter vi punkt för detta. Vi kommer att hantera saken i presidiet. Nu vill jag övergå till omröstningen, för jag vill sluta klockan 13:00.
<SPEAKER ID="114" NAME="Bruno Gollnisch" AFFILIATION="NI">
(FR) Herr talman! Jag ska fatta mig mycket kort. Jag ska tala om artikel 152.
<SPEAKER ID="115" NAME="Talmannen">
Nej, tyvärr. Ge inte Bruno Gollnisch mikrofonen. Jag har sagt till Bruno Gollnisch att han kan få ordet nästa gång som talmannen leder sammanträdet. Tack så mycket. Potito Salatto har begärt ordet.
<SPEAKER ID="116" NAME="Potito Salatto" AFFILIATION="PPE">
(IT) Herr talman, mina damer och herrar! Jag vill hänskjuta en annan fråga till presidiet också.
<P>
Jag tror inte att en del människor ännu helt har förstått vilken funktion Europaparlamentet har efter Lissabonfördraget. Jag känner att jag måste framhålla ett grundproblem här: kommissionsledamoten med ansvar för transportfrågor Siim Kallas, har flera gånger vägrat att träffa ledningen för Sky and Space Intergroup för att diskutera Cesar-projektet om kostnadseffektiva små flygplan, vilket berör alla eftersom det får konsekvenser för ekonomin, miljön och säkerheten. Jag uppmanar presidiet att kalla kommissionsledamot Siim Kallas till parlamentet för att förklara vilka planer han har för den här sektorn, som är oerhört känslig och viktig för Europaparlamentet.
<SPEAKER ID="118" NAME="Talmannen">
Nästa punkt är omröstning.
<P>
(För resultatet av omröstningen och andra detaljer: se protokoll)
