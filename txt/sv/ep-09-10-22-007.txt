<CHAPTER ID="007">
Sacharovpriset 2009 (tillkännagivande av pristagare)
<SPEAKER ID="072" NAME="Talmannen">
Jag vill börja med en del viktig information om 2009 års Sacharovpris. I morse beslutade Europaparlamentets talmanskonferens att 2009 års Sacharovpris skulle tilldelas Memorial, en organisation som drivs av Oleg Orlov, Sergej Kovalev, Ljudmila Alexejeva och andra människorättsförsvarare i Ryssland, varifrån organisationen kommer. Vi har tilldelat Memorial årets pris. Vi hoppas innerligt att vi därigenom kan bidra till att sätta punkt för den onda cirkel av rädsla, otrygghet och våld som omger människorättsförsvarare i Ryssland.
<P>
Vi hoppas också nå ut med vårt budskap att aktivister från det civila samhället överallt måste kunna utöva sina mest grundläggande rättigheter när det gäller tankefrihet, yttrandefrihet och frihet för det skrivna ordet. Vi måste ha frihet att följa våra tankar eftersom detta är en förutsättning för att komma fram till sanningen.
<P>
Jag vill uttrycka min stora glädje över att kunna tillkännage detta pris i egenskap av Europaparlamentets talman och, inte minst, någon som har sitt ursprung i Solidaritet. Vi hade en gång i tiden allvarliga problem som i hög grad liknade dem som våra kolleger och kamrater har i Ryssland i dag. Det gläder mig mycket att sanning och frihet alltid segrar till slut. Så var det i många av länderna i Central- och Östeuropa. Att det i dag är sanningssökande ryssar som inte fritt får verka är ett stort problem för hela Europa, förutom den personliga tragedi som det är för dem själva. Syftet med detta pris är att vi ledamöter av Europaparlamentet ska uttrycka vårt starka stöd för deras verksamhet.
<P>
(Applåder)
<P>
Låt mig komma med några allmänna synpunkter. Det var 1988 - för över 20 år sedan - som Europaparlamentet instiftade det årliga Sacharovpriset för tankefrihet för att hedra personer eller organisationer som gör insatser till förmån för mänskliga rättigheter och grundläggande värderingar.
<P>
I dag minns vi också alla de enastående individer som genom sina insatser och sitt engagemang har gjort motstånd mot en hård verklighet av förtryck, förföljelse och landsflykt. Det handlar ofta om ”vanliga” människor med osedvanligt mod och engagemang. Inte sällan riskerar de mycket - till och med sina liv. Vi har delat ut detta pris till författare, journalister, politiker, lärare, advokater och organisationer som kämpar för fackföreningsfrihet, och även till kvinnoorganisationer som kämpar mot påtvingade försvinnanden. Tankefrihet är ett universellt värde.
<P>
Låt mig ta tillfället i akt och säga att de två nominerade som inte fick Sacharovpriset i år likväl har vårt starka stöd, och att även de bör nämnas som personer som har gjort ett särskilt starkt intryck på oss. Det faktum att vi har nämnt deras namn, att de har tagits upp i så många av våra debatter, vittnar om vårt starka stöd för deras insatser. Det är inte bara vinnaren av priset utan också de nominerade som förtjänar vår respekt och vår djupa erkänsla.
<P>
(Applåder)
<P>
Prisutdelningsceremonin kommer att äga rum onsdagen den 16 december i Strasbourg.
