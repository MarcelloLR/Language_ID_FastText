<CHAPTER ID="018">
Avtal EG/Mauritius om undantag från viseringskravet för kortare vistelser - Avtal EG/Seychellerna om undantag från viseringskravet för kortare vistelser - Avtal EG/Barbados om undantag från viseringskravet för kortare vistelser - Avtal EG/Saint Kitts och Nevis om undantag från viseringskravet för kortare vistelser - Avtal EG/Antigua och Barbuda om undantag från viseringskravet för kortare vistelser - Avtal EG/Bahamas om undantag från viseringskravet för kortare vistelse (debatt)
<SPEAKER ID="110" NAME="Talmannen">
Nästa punkt är en gemensam debatt om
<P>
betänkandet av Simon Busuttil, för utskottet för medborgerliga fri- och rättigheter samt rättsliga och inrikes frågor, om förslaget till rådets beslut om ingående av avtalet mellan Europeiska gemenskapen och Republiken Mauritius om undantag från viseringskravet för kortare vistelser - C7-0015/2009 -,
<P>
betänkandet av Simon Busuttil, för utskottet för medborgerliga fri- och rättigheter samt rättsliga och inrikes frågor, om förslaget till rådets beslut om ingående av avtalet mellan Europeiska gemenskapen och Republiken Seychellerna om undantag från viseringskravet för kortare vistelser - C7-0012/2009 -,
<P>
betänkandet av Simon Busuttil, för utskottet för medborgerliga fri- och rättigheter samt rättsliga och inrikes frågor, om förslaget till rådets beslut om ingående av avtalet mellan Europeiska gemenskapen och Barbados om undantag från viseringskravet för kortare vistelser - C7-0017/2009 -,
<P>
betänkandet av Simon Busuttil, för utskottet för medborgerliga fri- och rättigheter samt rättsliga och inrikes frågor, om förslaget till rådets beslut om ingående av avtalet mellan Europeiska gemenskapen och Sant Kitts och Nevis om undantag från viseringskravet för kortare vistelser - C7-0013/2009 -,
<P>
betänkandet av Simon Busuttil, för utskottet för medborgerliga fri- och rättigheter samt rättsliga och inrikes frågor, om förslaget till rådets beslut om ingående av avtalet mellan Europeiska gemenskapen och Antigua och Barbuda om undantag från viseringskravet för kortare vistelser - C7-0016/2009 -,
<P>
betänkandet av Simon Busuttil, för utskottet för medborgerliga fri- och rättigheter samt rättsliga och inrikes frågor, om förslaget till rådets beslut om ingående av avtalet mellan Europeiska gemenskapen och Samväldet Bahamas om undantag från viseringskravet för kortare vistelser - C7-0014/2009 -.
<SPEAKER ID="111" NAME="Simon Busuttil" LANGUAGE="MT">
Trots den kyla som känns här inne i kammaren kommer det här ämnet att handla om länder som kan skryta med avsevärt varmare temperaturer, vilket är betydligt mer idealiskt. Dessa betänkanden handlar i själva verket om ett avtal som ger undantag från viseringskravet för kortare vistelser mellan Europeiska unionen och dess medborgare och medborgare i sex olika länder - Republiken Mauritius, Republiken Seychellerna, Barbados, Saint Kitts och Nevis, Bahamas samt Antigua och Barbuda.
<P>
Undantaget gäller för medborgare från Europeiska unionen som reser till dessa länder och omvänt, dvs. när medborgare från dessa länder reser till EU. Det gäller för en vistelse på högst tre månader inom en period på sex månader. Detta undantag omfattar alla kategorier av personer, dvs. såväl vanliga medborgare som diplomater som reser av olika anledningar. Det gäller i synnerhet för de många turister som är EU-medborgare och som reser på semester till dessa sex länder. Vi kommer således att göra saker och ting mycket enklare för dem.
<P>
Detta avtal utesluter emellertid uttryckligen dem som reser i arbetet och för att utöva avlönad verksamhet. I dessa betänkanden har vi tagit med en bestämmelse som innebär att vart och ett av dessa tredjeländer kan upphäva eller avsluta detta avtal gentemot alla Europeiska unionens länder i stället för att utesluta enskilda länder. Detta gjordes för att garantera lika villkor för alla EU-medborgare och, utöver det, som ett uttryck för solidaritet. Å andra sidan kommer EU att göra detsamma, vilket innebär att Europeiska gemenskapen också kan upphäva eller avsluta ett avtal för alla sina medlemsstaters räkning. Europeiska unionen eller något av dessa länder kan antingen upphäva hela avtalet eller delar av det på grundval av att det föreligger ett allmänintresse, skydd av den nationella säkerheten, skydd av folkhälsan, olaglig invandring eller om ett land skulle återinföra en viseringsskyldighet. Jag skulle framför allt vilja klargöra att innan omröstningen om dessa betänkanden genomfördes på utskottsnivå bad vi om och fick en garanti för kommissionens räkning att fullständig ömsesidighet skulle garanteras. Detta var en väsentlig princip för oss: att dessa länder garanterar fullständig ömsesidighet vid avskaffandet av deras viseringskrav samtidigt som vi i vår tur gör detsamma. Vi skulle alltså avskaffa viseringskrav på båda sidor. Detta avtal har uppnåtts på föreskrivet sätt och är ett klart och tydligt exempel på att Europeiska unionen är kapabel att förhandla på ett enat sätt på internationell nivå och genom att visa solidaritet gentemot alla länder. Jag avslutar med att säga att detta än en gång visar EU:s förmåga att öppna sina dörrar för medborgare från hela världen.
<SPEAKER ID="112" NAME="Jacques Barrot">
kommissionens vice ordförande. - (FR) Fru talman! Jag är också mycket tacksam mot Simon Busuttil för hans utmärkta betänkande.
<P>
De sex länderna utanför EU - Antigua och Barbuda, Bahamas, Barbados, Mauritius, Saint Kitts och Nevis samt Seychellerna - överfördes från negativlistan till positivlistan i förordning (EG) nr 539/2001 i enlighet med en ny förordning, förordning (EG) nr 1932/2006, antagen den 21 december 2006, som bekräftade att dessa länder har uppfyllt de kriterier som fastställs i förordningen.
<P>
Genom denna förordning regleras genomförandet av undantaget från viseringskrav för medborgare i dessa länder i samband med slutförandet och ikraftträdandet av ett bilateralt avtal om undantag från viseringskrav mellan Europeiska gemenskapen och vart och ett av dessa länder.
<P>
Som Simon Busuttil sade var det viktigt att garantera fullständig ömsesidighet eftersom vissa länder på den tiden fortfarande ålade medborgare från en eller flera medlemsstater viseringskrav.
<P>
På grund av den tillfälliga viseringsordning som tillämpades av länderna i Karibiska gemenskapen (Caricom) för medborgare i flera medlemsstater under världsmästerskapen i cricket inleddes formella förhandlingar om undantaget från viseringskravet först i juli 2008.
<P>
För att garantera att medborgarna kan dra nytta av undantaget från viseringskravet så fort som möjligt föreslog kommissionen en tillfällig tillämpning av avtalen, som undertecknades den 28 maj 2009, och sedan dess har de tillämpats tillfälligt i avvaktan på fullbordandet av de förfaranden som krävs för att de formellt ska kunna slutföras.
<P>
Inom ramen för ömsesidighetsprincipen gäller undantaget från viseringskravet alla kategorier av personer - privatpersoner, diplomater och innehavare av tjänstepass eller officiella pass - som reser i olika syften, utom för att utöva avlönad verksamhet.
<P>
Som Simon Busuttil påpekade, för att bibehålla lika behandling för alla EU-medborgare innehåller avtalet en bestämmelse som föreskriver att de sex länderna utanför EU har rätt att upphäva eller avsluta avtalet endast när det gäller samtliga medlemsstater i Europeiska gemenskapen och, ömsesidigt, att gemenskapen också har rätt att upphäva eller avsluta avtalet endast för samtliga medlemsstaternas räkning.
<P>
Så ser det ut. Jag är tacksam mot parlamentet och mot Simon Busuttil för hans samarbete. Det förstärker detta initiativ, vilket således kommer att göra det lättare för våra medborgare att resa. Jag vill även tillägga att i detta något kyliga parlament kan vi drömma om att förr eller senare besöka alla dessa underbara länder, som Seychellerna och Bahamas ...
<SPEAKER ID="113" NAME="Marie-Christine Vergiat" LANGUAGE="FR">
Fru talman! Gruppen Europeiska enade vänstern/Nordisk grön vänster stöder Europeiska unionens avtal med dessa sex länder, vilka mycket riktigt är drömresmål, herr Barrot.
<P>
Som ni berättade för oss, med dessa avtal kommer medborgarna i dessa sex länder, och på motsvarande sätt EU-medborgarna, att i framtiden vara undantagna från viseringskravet för kortare vistelser - åtminstone kommer vissa att vara det, eftersom dem som vill arbeta eller utöva avlönad verksamhet, som arbetstagare eller som tjänsteleverantörer, kommer kort och gott att vara uteslutna från detta undantag. Detta innebär att de som kommer att vara undantagna från viseringskravet är affärsfolk, idrottsutövare och artister - åtminstone när det handlar om att utföra en engångsaktivitet - och journalister och praktikanter, bland andra.
<P>
Låt oss inte vara petiga utan låt oss välkomna detta framsteg, för vi känner till alla de administrativa formaliteter som utförs på våra ambassader för att utfärda visum till medborgare i länder i syd.
<P>
Jag är säker på att ni alla - åtminstone de av er som är till vänster - har hört talas om fallen med artister som förhindras att delta i en festival eller om idrottsutövare som inte kan delta i tävlingar. Vi i GUE/NGL-gruppen stöder avskaffande av all visering för kortare vistelser. Sådant motverkar den fria rörligheten för personer och försätter medborgarna i dessa länder i en ond cirkel som uppmuntrar dem att ansöka om visering för kortare vistelse och, när de väl har fått dem, att inte återvända till sina länder av rädsla för att de inte ska kunna få ett nytt visum. Vi i vår tur, i våra länder, fortsätter att klämma åt innehavare av viseringar för kortare vistelser, och så uppstår en ond cirkel. Detta leder till och med till faktiska familjesplittringar bland invandrare som bor i våra länder, och deras släktingar, som bor kvar i ursprungsländerna. Vi anser därför att dessa avtal är ett positivt steg i riktning mot en annan migrationspolitik, där personer kan röra sig lika fritt som kapital och varor.
<P>
Vi har dock en liten punkt - en liten teknisk punkt att framföra - herr kommissionsledamot. Vi noterade att den engelska termen valid passport har översatts till franska med passeport ordinaire, men vi tror inte att det är samma sak. Vi skulle därför gärna vilja ha ett klargörande på denna punkt eftersom vi tror att den korrekta översättningen ska vara passeport en cours de validité.
<P>
Vi är också förvånade - ordet ”förvånade” är kanske ett artigt sätt att uttrycka det på - vi är därför förvånade över att dessa avtal inte gäller för Frankrikes yttersta randområden när de gäller för Portugals yttersta randområden.
<SPEAKER ID="114" NAME="Carlos Coelho" AFFILIATION="PPE">
(PT) Jag skulle bara vilja uttrycka mitt stöd för Simon Busuttils betänkande, som stöder Europeiska kommissionens initiativ, genom att framföra tre korta punkter. För det första innebär detta beslut, som underlättar rörligheten, att vi motbevisar föreställningen om en Fästning Europa. För det andra slår vi inte upp våra dörrar på måfå. Som vice ordförande Jacques Barrot påminde oss om öppnar vi dem i överensstämmelse med reglerna. Som han sade, länderna har följt reglerna och kan strykas från negativlistan.
<P>
Jag anser att det är viktigt att vi tillämpar en europeisk strategi och undviker att ”välja och vraka” bland länder, och då acceptera vissa och utesluta andra. Antingen accepteras hela det europeiska området, eller så accepteras det inte. Slutligen, vilket också Simon Busuttil och vice ordförande Barrot betonade, är det väsentligt med garantier för ömsesidighet i dessa avtal. Vi kan inte bara be EU att öppna sina dörrar för andra länder om inte dessa länder öppnar sina dörrar för EU och det finns tillräckliga garantier för detta i avtalen.
<SPEAKER ID="115" NAME="Jacques Barrot">
kommissionens vice ordförande. - (FR) Fru talman! Jag vill först och främst tacka Marie-Christine Vergiat och berätta för henne att hon har helt rätt - det ska mycket riktigt vara passeports en cours de validité - och för det andra säga att denna möjlighet är något som vi vill driva så långt det går.
<P>
Jag tycker att Carlos Coelho också klargjorde, efter Simon Busuttil, att vi måste vara mycket strikta när det gäller ömsesidigheten och att vi också behöver verklig europisk solidaritet: vi kan inte lämna en medlemsstat i sticket när det gäller återinförande av viseringar. Vi behöver verklig solidaritet för alla medlemsstaternas och unionens räkning.
<P>
Jag tackar alltså Simon Busuttil för att han tydligt har identifierat problemet och för att parlamentet stöder oss på detta sätt.
<SPEAKER ID="116" NAME="Simon Busuttil" LANGUAGE="MT">
Jag skulle bara vilja tacka alla dem som har deltagit. Detta gäller både mina kolleger och kommissionens vice ordförande Jacques Barrot. Om jag skulle sammanfatta den här institutionens politiska budskap i en enda fras skulle det helt klart vara ömsesidighetsprincipen. Detta är viktigt för oss. Det är av stor betydelse i avtalet vi har framför oss, på samma sätt som avtal med andra tredjeländer är väsentliga. Som kommissionens vice ordförande känner till finns det flera andra tredjeländer som fortfarande inte respekterar ömsesidighetsprincipen gentemot alla Europeiska unionens medlemsstater. Förenta staterna tillhör dessa eftersom de nyligen har tagit med ett antal länder i sitt program för viseringsundantag men uteslutit andra. Brasilien, ett land som det nyligen har varit förhandlingar med, är ett annat bra exempel. Jag lovar att varje gång när ett avtal ingås så kommer vi att insistera på ömsesidighetsprincipen, och jag anser att det är denna typ av avtal som kan ligga till grund för att detta kan ske på andra håll.
<SPEAKER ID="117" NAME="Talmannen">
Den gemensamma debatten är avslutad.
<P>
Omröstningen kommer att äga rum i morgon.
