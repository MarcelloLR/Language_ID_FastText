<CHAPTER ID="027">
Årsrapport om verksamheten vid utskottet för framställningar 2008 (kortfattad redogörelse)
<SPEAKER ID="237" NAME="Talmannen">
Nästa punkt är en kortfattad redogörelse för betänkandet av Mairead McGuinness, för utskottet för framställningar, om överläggningarna i utskottet för framställningar under 2008.
<SPEAKER ID="238" NAME="Mairead McGuinness" LANGUAGE="EN">
Herr talman! Det ligger i betänkandets natur att det innehåller en hel del statistik. Man kan titta, läsa och analysera statistiken men naturligtvis finns utskottets arbete under de senaste tolv månaderna också där till beskådande.
<P>
Det utskott jag sitter med i är ett säreget utskott i parlamentet. Det har direkta band med medborgarna och det arbetar med problem som lyfts fram av enskilda personer och grupper. Människor kommer till utskottet med problem som vi väldigt ofta inte kan lösa men de har åtminstone någonstans att vända sig och när ärendena inte är tillåtliga så försöker vi att hänskjuta dem till rätt instans.
<P>
Vi har hand om många, många problem i alla medlemsstater. Som statistiken visar använder dock vissa länder utskottets tjänster mer än andra, kanske för att det finns utskottsledamöter som kommer från dessa länder och därför lockar till sig problem från sina valdistrikt. Jag är alltid fascinerad av att människor ibland, särskilt på Irland, klagar över att EU har för mycket makt, men när de har ett problem och vänder sig till EU för att få hjälp så klagar de ibland över att EU inte har tillräckligt mycket makt. Det tycker jag säger en hel del.
<P>
Jag menar att utskottet för framställningar arbetar utifrån ”mjuk makt”. Jag anser att de senaste tolv månadernas arbete har handlat om att försöka få medlemsstater som inte genomför lagstiftningen som de borde att bättra sig. Vi kan dock bara arbeta för de människor som vänder sig till oss med sina problem, ta itu med deras problem och deras specifika behov.
<P>
Jag vill tala om några av de frågor som vi har arbetat med, inte i detalj utan bara för att ge er ett smakprov. Miljön är uppenbarligen det område där vi får flest klagomål från EU-medborgarna. En del av klagomålen handlar om vattenkvalitet. Östersjöfrågan var en mycket omtvistad fråga som utskottet behandlade tillsammans med andra utskott i parlamentet. Äganderätten är en mycket viktig fråga för medborgarna och jag är rädd att den kommer att bli allt viktigare att döma av de klagomål som kommer in till mitt eget regionkontor från medborgare som har köpt fastigheter i olika EU-medlemsstater. Vi har begränsade befogenheter på detta område, men det betyder inte att vi inte kan tala om dessa frågor och försöka åstadkomma förbättringar.
<P>
När det gäller företagsregister - där företag, personer och skolor har blivit lurade att betala pengar till företag som publicerar namnuppgifter och sedan kräver betalning, där människor inledningsvis inte trodde att de behövde eller var tvungna att betala, eller ännu värre, där människor inte vill ha tjänsten överhuvudtaget - får vi fortfarande massor av klagomål från människor som blivit lurade och känner sig maktlösa att stå emot trycket från dessa skrupellösa företagsregisterföretag. Vi har uppmanat kommissionen att vidta åtgärder mot detta.
<P>
Vi betonar också i betänkandet att vi är oroade över bristen på framsteg med Equitable Life, ett ärende som utskottet för framställningar arbetade med 2007 och där jag var ordförande för undersökningskommittén. Vi uppmanar de brittiska myndigheterna att ta till sig alla våra rekommendationer: be om ursäkt, ja, men även kompensera dem som drabbades så hårt.
<P>
Jag ska ägna mina sista sekunder åt att tala om själva utskottet och våra arbetsmetoder. Vi skulle helst se att det bara kom in tillåtliga framställningar till oss och vi måste arbeta mycket hårt med medborgarna så att de vet vad vi kan och vad vi inte kan arbeta med. Jag vill att handläggningstiden för klagomålen förbättras framöver. Jag som har tjänstgjort i utskottet under den här mandatperioden anser att utskottet har en viktig roll att spela när det gäller att minska det så kallade demokratiska underskottet, som jag diskuterade på en skola på Irland igår, eftersom det arbetar direkt med medborgarna. Människor kommer åtminstone hit till parlamentet och får komma till tals och vi lyssnar. Det tycker jag är oerhört viktigt.
<P>
När vi nu går in på ett nytt år vill jag tacka utskottets sekretariat, personalen i gruppen och min egen personal för hjälpen med det här betänkandet.
<SPEAKER ID="239" NAME="Joe Borg" LANGUAGE="EN">
Herr talman! Jag vill först av allt uttrycka min uppskattning för Mairead McGuinness arbete med det här betänkandet. Jag vet att hon arbetade under svåra förhållanden. Hon har lyckats visa vilket omväxlande arbete som bedrivs i utskottet för framställningar och jag vill återigen bekräfta, vilket hon säkert räknar med, att kommissionen är beredd att samarbeta med utskottet på alla sätt vi kan.
<P>
Jag vill bara nämna en eller två av de punkter som hon tog upp i sin korta presentation av betänkandet. Fru McGuinness! Först av allt understryker ni hur viktigt det är med direkta kontakter mellan parlamentet och de medborgare som riktar framställningar till er om verkliga problem i sin vardag. Jag håller med, och jag borde veta. Ni har behandlat nästan hundra framställningar från Malta sedan 2004, vilket är en relativt hög siffra i förhållande till befolkningens storlek.
<P>
Vissa av dessa framställningar är också gemensamma för många andra medlemsstater men många är specifika för Malta. Det visar hur viktiga utskottets direktkontakter med medborgarna är. Det är också mycket riktigt en viktig del av ert arbete att bedriva ett gott samarbete med de nationella myndigheterna och att organisera undersökningsuppdragen.
<P>
Förutom att hålla med om hur viktigt det är att arbeta direkt med medborgarna vill jag för det andra ta upp den allmänna frågan om grundläggande rättigheter. De dyker upp på många ställen i ert betänkande, oavsett om det rör sig om nationalitet och därmed förknippade rättigheter, individuella rättigheter och familjens rättigheter eller äganderätten. Som ni vet är det ofta så att människor som riktar framställningar till parlamentet om sina grundläggande rättigheter blir besvikna. Det beror på att dessa rättigheter oftast ligger utanför gemenskapsrättens tillämpningsområde, som ni mycket riktigt precis har påpekat.
<P>
För att använda era egna ord finns det mycket att göra för att skilja agnarna från vetet, det vill säga de ärenden som vi kan arbeta med och de som vi inte kan arbeta med. Min önskan, min uppriktiga önskan, är att ert betänkande kommer att hjälpa människor att tydligt och realistiskt förstå att det är så.
<P>
Med dessa två kommentarer, som jag är säker på kommer att uppfattas på rätt sätt, vill jag bara säga att jag önskar föredraganden all framgång och tackar henne igen för betänkandet.
<SPEAKER ID="240" NAME="Talmannen">
Punkten är härmed avslutad.
<P>
Omröstningen kommer att äga rum på onsdag den 22 april 2009.
