<CHAPTER ID="013">
Arbetsplan
<SPEAKER ID="018" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet torsdagen den torsdagen den 19 april 2007 har delats ut (artiklarna 130 och 131 i arbetsordningen). Följande ändringar har föreslagits:
<P>
Måndagen:
<P>
Socialdemokratiska gruppen i Europaparlamentet har begärt att omröstningen om Antolín Sánchez Presedos betänkande om grönboken om skadeståndstalan vid brott mot EG:s antitrustregler ska flyttas till onsdag kl. 11.30.
<SPEAKER ID="019" NAME="Antolín Sánchez Presedo " AFFILIATION="PSE">
föredragande. - (ES) Detta betänkande är resultatet av det ökade samarbetet mellan utskottet för ekonomi och valutafrågor och utskottet för rättsliga frågor. Det kommer att debatteras sent i kväll och det finns vissa ändringsförslag som vi vill överväga för att försöka uppnå största möjliga samförstånd om betänkandet.
<P>
Jag begär därför att omröstningen om betänkandet skjuts upp till på onsdag.
<P>
(Parlamentet samtyckte till detta förslag.)
<P>
Onsdagen:
<P>
(DE) Gruppen Alliansen liberaler och demokrater för Europa har föreslagit att omröstningen om Sharon Bowles betänkande om fastställande av gemensamma regler för rapporteringen av grunduppgifter om köpkraftspariteter ska flyttas till torsdag kl. 12.00.
<SPEAKER ID="021" NAME="Sharon Bowles " AFFILIATION="ALDE">
föredragande. - (EN) Herr talman! Jag ska fatta mig mycket kort. Detta beror bara på att vi mycket sent i fredags mottog ett juridiskt yttrande från parlamentets rättstjänst och måste göra ett antal jämförelser med den text som vi har enats med rådet om.
<P>
(Parlamentet samtyckte till detta förslag.)
<P>
(DE) Socialdemokratiska gruppen i Europaparlamentet har föreslagit att det ska vara möjligt att lägga fram förslag till en resolution om kommissionens yttrande om förstärkning av gemenskapens lagstiftning på området för information och samråd med arbetstagare, med avsikten att texterna ska tas upp till omröstning under nästa sammanträdesperiod.
<SPEAKER ID="023" NAME="Stephen Hughes" AFFILIATION="PSE">
(EN) Herr talman! Vi är mycket glada över att kommissionsledamot Vladimír Špidla kommer att göra ett uttalande om information och samråd på onsdag kväll. Vi vill väldigt gärna få en möjlighet att lägga fram ett resolutionsförslag för att påminna om parlamentets ofta upprepade ståndpunkt: vi anser att det behövs en översyn av direktivet om ett europeiskt företagsråd. Vi förstår dock våra liberala kollegers ståndpunkt. De skulle föredra att höra vad kommissionsledamoten har att säga innan de binder sig för en resolution. Därför anhåller vi om att resolutionsförslaget ska behandlas i anslutning till uttalandet, men att omröstningen om det inte ska genomföras förrän vid nästa sammanträdesperiod i Bryssel.
<SPEAKER ID="024" NAME="Gunnar Hökmark" AFFILIATION="PPE-DE">
(EN) Herr talman! Vi är emot resolutionsförslaget och vi är tveksamma till att det ska behandlas under sammanträdesperioden i Bryssel eftersom vi anser att viktiga frågor bör behandlas i utskotten. Vi har utskott för att parlamentet ska kunna fatta kraftfulla, viktiga och tillförlitliga beslut och därför håller vi fast vid detta. Viktiga frågor bör behandlas i utskotten. Det är därför vi har utskott här i Europaparlamentet.
<P>
(Parlamentet samtyckte till detta förslag.)
<P>
(Arbetsplanen fastställdes.)
