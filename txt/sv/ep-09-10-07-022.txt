<CHAPTER ID="022">
Ersättning till passagerare i händelse av att ett flygbolag går i konkurs (debatt)
<SPEAKER ID="248" NAME="Talmannen">
Nästa punkt är en debatt om en muntlig fråga till kommissionen från Brian Simpson, för utskottet för transport och turism, om ersättning till passagerare i händelse av att ett flygbolag går i konkurs - B7-0210/2009).
<SPEAKER ID="249" NAME="Brian Simpson">
frågeställare. - (EN) Fru talman! Jag vill tacka kommissionsledamot Antonio Tajani för att han är här i kväll. Den här frågan överlämnades till mig från parlamentets utskott för transport och turism, eftersom några ledamöter under sommaren hade blivit mycket bekymrade över flygbolaget SkyEuropes kollaps och bad mig ta detta initiativ på deras vägnar.
<P>
Det är värt att notera att vi har haft 77 flygbolagskonkurser i Europeiska unionen sedan 2000, och tyvärr blir det sannolikt fler i detta tuffa ekonomiska klimat. Därför anser vi att det är mycket viktigt att använda den här frågan i kväll till att åtminstone nu starta en debatt om hur vi på bästa sätt kan skydda konsumenter och flygresenärer i Europeiska unionen.
<P>
Flygbolaget SkyEurope var baserat i Slovakien. Vi fick uppleva att passagerare strandsattes på resmålen, utan något boende eller ens en returresa. Ett annat problem var att många av dessa människor fick höra att de inte skulle kunna få någon kompensation, eller ens återbetalning, eftersom de inte hade betalat sina biljetter med kreditkort eller bokat genom en resebyrå. Det var passagerare som hade bokat på Internet via sina egna konton, ett förfarande som ökar i popularitet sedan många år.
<P>
Detta är inget isolerat fall. Vi fick se liknande scener i mitt hemland, Storbritannien, förra året när Excel Airways gick i konkurs. Över 200 000 personer hade lagt ut pengar som de inte fick tillbaka och var strandsatta på en lång rad flygplatser i hela Europa. Det kostade dem ännu mer pengar att hitta boende och hemresor.
<P>
Många av dessa människor flyger inte regelbundet i jobbet eller av andra skäl, som vi, och de har inte ekonomiska medel för att klara sådana omvälvande situationer. Normalt kommer de från familjer som lägger sina besparingar på en semester med familjen, bara för att få se sina surt förvärvade pengar försvinna utan att det är deras eget fel.
<P>
Ett status quo är uppenbarligen inte acceptabelt här. Här i Europeiska unionen och Europaparlamentet bör vi vara stolta över det vi har gjort i fråga om passagerares rättigheter. Vi har infört kompensation vid nekad ombordstigning - även om vi vet att det fortfarande finns problem kvar att lösa i fråga om detta. Vi har infört rätt till assistans och strängare lagar om genomblickbar prissättning av biljetter, liksom tuffa ersättningsåtgärder i direktivet om paketresor. Jag tror faktiskt att vi har täckt in det mesta i fråga om konsumentskydd inom flyget, men tydligen finns det ett kryphål som behöver täppas till här.
<P>
Om man bokar en charterresa genom en researrangör omfattas man av direktivet om paketresor. Om man bokar hos ett reguljärflygbolag omfattas man av deras system, men om man bara bokar en plats på Internet - en flygstol - omfattas man inte. Det är en anomali. Det är ett kryphål som parlamentet, med hjälp av kommissionen, försöker täppa till.
<P>
I det här ärendet har vi också fört fram tanken att inrätta en kompensationsfond, men detta ska inte ses som ett krav från vår eller kommissionens sida. Vi vill bara inleda en debatt om vilka mekanismer som kan tänkas hjälpa oss att lösa det här problemet på bästa sätt, så meningen med frågan är att starta en dialog med kommissionen med förhoppningen att vi kan täppa till detta kryphål och finna en lösning på någonting som är ett allvarligt problem, särskilt för de människor som drabbas av en flygbolagskonkurs.
<P>
Jag ser fram emot att samarbeta med kommissionen för att försöka hitta en lösning på det här problemet med mitt utskott, och att höra vad övriga ledamöter anser.
<SPEAKER ID="250" NAME="Antonio Tajani">
kommissionens vice ordförande. - (IT) Fru talman! Jag är tacksam mot Brian Simpson och hela utskottet för transport och turism för att de har uppmärksammat parlamentet på denna känsliga fråga. Denna fråga ger mig tillfälle att formellt upprepa vad som har sagts under de senaste veckorna med anledning av de problem som många EU-medborgare, många passagerare, drabbats av då vissa flygbolag gått i konkurs.
<P>
Som parlamentet vet är skyddet för passagerarna inom alla transportsektorer en verklig prioritering för mig. Det sade jag vid utfrågningen, när parlamentet gav mig sitt förtroende, och det vill jag upprepa i kväll. Jag anser att vi alla måste agera för att hitta en specifik rättslig lösning, inte minst för att förhindra - som Brian Simpson sade - att passagerare som har köpt en ordinarie flygbiljett från ett flygbolag som sedan går i konkurs behandlas annorlunda än passagerare som har köpt sin biljett som en del av ett mer omfattande semesterpaket.
<P>
Därför behöver vi först och främst använda de resurser som vi redan har till vårt förfogande. Med andra ord måste allmänheten utnyttja alla rättsakter så effektivt det går, även om de är ofullständiga och leder till olika behandling. Med just denna målsättning, att optimera de resurser som vi har, kallades till exempel nätverket av europeiska konsumentcentrum in för att informera konsumenterna om deras rättigheter och ta emot klagomål när flygbolaget SkyEurope gick i konkurs. Men vi behöver också ge ett bättre skydd till passagerarna när ett flygbolag går i konkurs. Passagerare vars bokningar blir ogiltiga måste ha rätt till ersättning och i vissa fall hemresa. Det är ett komplicerat problem som betyder att vi noga måste bedöma vilka åtgärder som ska vidtas.
<P>
Kommissionen har redan börjat arbetet för att komma fram till ett praktiskt svar på dessa frågor. På vår begäran har en stor undersökning redan genomförts om följderna av konkurser inom lufttrafiksektorn, särskilt för passagerarna. Denna grundliga undersökning klarlägger de praktiska följderna av konkurser och deras inverkan på de minst 700 miljoner passagerare som varje år transporteras inom EU.
<P>
Undersökningen anger möjliga scenarier för att fastställa de bästa lösningarna på de olika problem som konkurserna har gett upphov till, särskilt när det gäller frågan om återbetalning samt hemresa för passagerare, som jag nämnde tidigare. I fråga om både återbetalning och hemresa har det varit möjligt att utarbeta olika lösningar, till exempel inrättande av garantifonder, utveckling av obligatoriska försäkringsplaner för passagerare eller flygbolag och, slutligen, genomförande av vissa förändringar i nationell konkurslagstiftning.
<P>
I februari i år skickade jag undersökningen till Paolo Costa, som då var ordförande för utskottet för transport och turism. Kommissionen fortsätter nu att analysera de olika möjliga alternativen på grundval av denna undersökning och fokuserar särskilt på hur konsumenterna och lufttransportsektorn påverkas. I samband med vår analys kommer vi att beakta alla aspekter av debatten och dra nytta av alla berörda parters bidrag. I linje med detta ska kommissionen under de kommande veckorna inleda ett brett offentligt samråd om passagerares rättigheter inom flygtransportsektorn.
<P>
I detta sammanhang, och utan att underskatta de skillnader som finns och de särskilda omständigheterna för semesterpaket, ska kommissionen också beakta den konsekvensbedömning som nu genomförs i samband med översynen av direktiv 90/314, som gäller just semesterpaket. Ett av de främsta syftena med det offentliga samrådet är att bedöma följderna för passagerarna av att flygbolag går i konkurs och möjliga lösningar för att rätta till detta. Förutom det offentliga samrådet ska också en undersökning genomföras - såsom jag redan har nämnt - för att analysera följderna av de olika lösningarna.
<P>
Självklart kommer parlamentets bidrag att vara avgörande för min del, och jag tror - även med tanke på det engagerade arbetet inom utskottet för transport och turism för att lägga fram denna muntliga fråga i dag - att vi under de kommande veckorna kommer att samarbeta väl för att tillsammans hitta den bästa lösningen för att möta passagerarnas behov och för att effektivt värna om deras rättigheter när flygbolag går i konkurs.
<SPEAKER ID="251" NAME="Marian-Jean Marinescu" LANGUAGE="RO">
Under den nuvarande globala ekonomiska krisen, med fluktuerande bränslepriser och hårdare konkurrensvillkor, har flygbolagen, särskilt lågprisflygbolagen, en mycket svår tid. Att höja biljettpriserna är inte någon lösning i den aktuella situationen, och den höjning av serviceavgifterna som tillämpas av vissa lågprisflygbolag kan leda till en ännu kraftigare minskning av antalet passagerare.
<P>
De finansiella förlusterna för flygbolagen under 2009 kommer att uppgå till omkring 11 miljarder US-dollar, och man räknar med att en återhämtning kan ta tre år. Mot denna bakgrund har det uppstått en situation som ingen önskar, där flygbolag går i konkurs. I händelse av konkurser på grund av bristfällig lagstiftning finns det inget praktiskt sätt att få tillbaka priset för biljetterna eller att få en hemresa, för passagerare som blivit strandsatta utomlands. Den hjälp som europeiska flygbolag har erbjudit mot en avgift, dock en blygsam sådan, till konkursdrabbade flygbolags passagerare, till exempel i fallet med SkyEurope, är i sig lovvärd men innebär bara en tillfällig lösning på en viss bestämd kris. Å andra sidan kan vi inte alltid se den ekonomiska krisen som en ursäkt för detta problem. Flygbolag gick i konkurs redan innan denna kris uppstod.
<P>
Hårdare kontroll av flygbolagens finansiella situation, särskilt när det gäller lågprisflygbolag, hårdare kontroll av sammanslagningar och förvärv samt inrättande av betydande garantifonder är några av de lösningar som på lång sikt skulle kunna skydda passagerare när flygbolag går i konkurs.
<SPEAKER ID="252" NAME="Saïd El Khadraoui" LANGUAGE="NL">
Fru talman, herr kommissionsledamot, mina damer och herrar! Vår grupp har uppmanat till en debatt om problemen med konkurser inom luftfartssektorn, eftersom vi inte längre talar om ett enskilt fall. Som min kollega Brian Simpson, ordförande för vårt utskott, redan har nämnt har det förekommit 77 konkurser - huvudsakligen mindre företag - sedan 2000, vilket har medfört att tusentals personer har sett sina biljettpengar gå upp i rök på ett eller annat sätt eller bara har lämnats någonstans där de sedan har fått klara sig själva. Det finns anledning att frukta att fler konkurser kan inträffa i denna svåra ekonomiska tid för luftfartssektorn. Därför måste vi göra något.
<P>
Medlemsstaterna måste naturligtvis också spela en roll i övervakningen av flygbolagens kreditvärdighet och finansiella ställning - det är på sin plats - men det är upp till oss att utveckla en skyddsmekanism på EU-nivå och se till att de strandsatta passagerarna inte överges. Därför uppmanar vi kommissionen att påskynda arbetet med ett specifikt förslag, särskilt eftersom det som sagt redan finns system som grundar sig på andra typer av lagstiftning - bland annat för personer som bokar paketresor - i form av en garantifond med mera. Det finns alltså vissa skillnader mellan dem som bokar ett flyg genom en researrangör och dem som bokar sin biljett via Internet. Det är ett annat problem som vi behöver lösa.
<P>
Jag har hört att ni håller på att rådfråga berörda parter. Ni planerar att lägga fram ett förslag nästa år. Jag anser att vi verkligen behöver skynda på våra åtgärder. I stället för att vänta till slutet av nästa år bör vi kanske försöka hitta en lösning lite tidigare. Låt oss därför diskutera ett specifikt lagförslag utan dröjsmål, så att vi kan inleda en diskussion om de praktiska detaljerna i någon form av konkursförsäkring.
<P>
Slutligen är jag mycket glad över att höra kommissionen säga att vi kan förvänta oss ett allmänt uttalande om passagerarnas rättigheter inom luftfartssektorn. Vi vet att den aktuella lagstiftningen inte tillämpas fullt ut, på samma sätt eller tillfredsställande överallt, vilket är något som påkallar vår uppmärksamhet, och jag är säker på att vi kommer att återkomma till detta.
<SPEAKER ID="253" NAME="Gesine Meissner" LANGUAGE="DE">
Fru talman! Tack, herr kommissionsledamot, för ert svar. Jag är också ledamot av utskottet för transport och turism, och jag anser att det är mycket viktigt att vi har denna fråga på föredragningslistan nu. Brian Simpson har redan presenterat den för oss.
<P>
Som det nu är finns det en lucka i konsumentskyddet när det gäller flygpassagerare. Denna lucka har att göra med flygbolags insolvens, såsom redan har diskuterats. Enligt min åsikt är det extremt viktigt att värna om konsumenternas rättigheter, och det är det vi gör. Vi försöker skydda konsumenterna så långt det är möjligt.
<P>
Jag vill nämna en annan aspekt i vår grupps ståndpunkt som hittills inte har varit någon faktor i detta sammanhang men som jag ändå ser som en viktig aspekt. Naturligtvis vill vi att konsumenternas rättigheter ska skyddas, men vi vill också att konsumenterna ska ha valfrihet. När vi överväger hur vi kan åtgärda denna brist kan det mycket väl hända att ett förslag från kommissionen kan leda till en överreglering som sedan hindrar innovationen angående vilka alternativ som erbjuds på detta område.
<P>
Konsumentlagstiftningen betyder också naturligtvis att man ska kunna välja mellan olika erbjudanden från flygbolag. Trenden är nu till exempel att det erbjuds vissa mycket billiga flyg i stället för resor till enhetspris, vilket konsumenterna verkligen välkomnar.
<P>
Missförstå mig inte. Jag vill inte minska konsumenternas rättigheter på något sätt. Att dessa rättigheter skyddas är också mycket viktigt för mig, och vi behöver ett lämpligt instrument för att göra detta. Emellertid bör vi överväga vilka synsätt vi ska beakta för att se till att det fortfarande finns stor valfrihet när det gäller flygresor och att nya alternativ kan komma in på marknaden, men att konsumenterna samtidigt skyddas och inte får ekonomiska problem om ett flygbolag faktiskt skulle gå i konkurs eller måste ansöka om konkurs.
<P>
I detta avseende är jag glad över att höra att ni arbetar med en lösning. Inriktningen på denna var tydlig; det skulle också kunna finnas en stödfond. Jag ser fram emot diskussionen i utskottet, som kanske kommer att hållas redan i år.
<SPEAKER ID="254" NAME="Eva Lichtenberger">
för Verts/ALE-gruppen. - (DE) Fru talman, herr kommissionsledamot, mina damer och herrar! De finansiella förutsättningarna för flygbolagens marknadstillträde har naturligtvis redan diskuterats i utskottet för transport och turism. Frågan om garantifonder togs upp då, men det var tydligt att den inte sågs som tillräckligt viktig eller betydande av majoriteten vid detta tillfälle.
<P>
Nu ser vi fall som verkligen ger oss skäl att överväga och reglera detta, eftersom reglering behövs på detta område. För det första måste vi se till att de passagerarrättigheter som vi antar här för att skydda konsumenterna alltid respekteras.
<P>
Frågan om nekad ombordstigning och de många fall av detta som tyvärr har förekommit visar att de kryphål som finns utnyttjas omedelbart. Detta påkallar vår uppmärksamhet, och det behöver regleras. Vi behöver troligen ta till lösningen med en garantifond eller någon form av försäkring för att ge ett tillräckligt skydd för passagerarna mot sådana metoder från företagens sida. Det räcker att noga studera det senaste fallet: den sista dagen meddelades det fortfarande att allt var i sin ordning och många trodde på det.
<P>
Vid denna typ av lösning måste det dock garanteras att alla berörda parter betalar sin respektive andel och att det inte leder till att vissa flygbolag, inklusive lågprisflygbolag, lutar sig bekvämt tillbaka och låter andra bära risken. En rättvis marknad kommer inte bara att skydda passagerarna från otillbörliga metoder. Den skyddar också konkurrenterna.
<SPEAKER ID="255" NAME="Ryszard Czarnecki">
för ECR-gruppen. - (PL) Fru talman! Under de senaste nio åren har nästan 80 flygbolag gått i konkurs i EU. Vi har hört här i dag hur lågprisflygbolaget SkyEurope gick i konkurs under förra semestersäsongen och lämnade tusentals betalande kunder lottlösa. Situationen upprepar sig. Naturligtvis är det inte ägarna av privata flygplan som lider, utan folk som ofta är mindre välbeställda, som sparar i månader för att kunna köpa en biljett och flyga utomlands. I denna situation anser jag som ledamot i utskottet för transport och turism att Europaparlamentet bestämt måste insistera på att Europeiska kommissionen antar principer för rättsligt skydd av passagerare och kunder, och detta innebär också ekonomiskt skydd. Inrättandet av en särskild reserv för ersättning till konkursdrabbade flygbolags passagerare och kunder kan förhindra sådana situationer som vi har sett under det senaste årtiondet, när minst sagt tusentals människor har förlorat sina pengar för gott. Detta är en specifik åtgärd som EU-medlemsstaternas medborgare förväntar sig av oss.
<SPEAKER ID="256" NAME="Jaromír Kohlíček">
för GUE/NGL-gruppen. - (CS) Jag vill tacka Brian Simpson för hans utmärkta inledning till denna fråga. Flera flygbolag gick nyligen i konkurs i snabb följd. Problemet har inte begränsats till lågprisflygbolag, även om dessa har stått för de flesta konkurserna. Om vi inte diskuterar de hundratals passagerare som har strandsatts på destinationer från vilka det är svårt att ta sig hem kommer inget att hända i grunden. Det händer då och då att olika sektorer inom näringslivet har problem, och en lösning hittas oftast i slutändan. I detta fall har tusentals personer berörts, som ofta har små barn och saknar tillräckliga ekonomiska medel. Det är därför nödvändigt att tydligt förklara att vi vet vad lösningen är. Det är en fråga om kapitalkrav och försäkringar för hemresor. Jag tror att kommissionen och EU-medlemsstaterna kan hitta en snabb lösning på passagerarnas problem. Flygbolagens problem fordrar naturligtvis en annan lösning. Krisen inom denna sektor kräver lämpliga instrument, och jag tror att dessa instrument kommer att utnyttjas.
<SPEAKER ID="257" NAME="Juozas Imbrasas" LANGUAGE="LT">
I den ekonomiska lågkonjunkturen går företag i konkurs, och flygbolag är inget undantag. I Litauen ansökte också det litauiska flygbolaget ”FlyLAL” om konkurs i år. Det är ett av tiotals europeiska flygbolag som har gått i konkurs i år. Även om den lagstiftning som antagits av Europaparlamentet ger tillräckliga garantier och ersättning till passagerare om de på grund av fel från flygbolagets sida inte kan starta sin planerade resa i tid eller har problem med bagage, kan detta bara garanteras om flygbolaget inte har finansiella problem. När ett företag väl har ansökt om konkurs förlorar de passagerare som har köpt biljetter vanligtvis hela beloppet. Eftersom nationella statliga institutioner kontrollerar flygbolagens verksamhet och beviljar licenser för denna samt ger tillstånd för flygningar, har kommissionen rekommenderat att regeringarna när flygbolag går i konkurs omedelbart återbetalar pengarna till flygbolagets passagerare för biljetter som de har köpt, för att senare återfå detta belopp genom subrogation från det konkursdrabbade företaget. Vi bör också debattera det förslag som lagts fram av Brian Simpson om en reservfond för ersättning. Detta brådskande problem är värt att debattera, och den bästa lösningen kan utgöras av en komplettering av Europaparlamentets och rådets förordning om allmänna regler för tillhandahållandet av lufttrafiktjänster. På så sätt skulle vi öka säkerheten för flygbolagens passagerare.
<SPEAKER ID="258" NAME="Artur Zasada" AFFILIATION="PPE">
(PL) Fru talman, herr kommissionsledamot! Att flygbolagens skyldigheter gentemot passagerarna inte upphör även om flygbolaget går i konkurs är uppenbart, och detta bör tas som utgångspunkt i denna välbehövliga diskussion som Brian Simpson har inlett.
<P>
Därför var det med förundran som jag lyssnade till förklaringarna från SkyEuropes talesman. Ronald Schranz beklagade de olägenheter som passagerarna hade fått. Jag betonar ordet ”olägenheter”. Han uppgav också att de kunder till det konkursdrabbade företaget som väntade vid utländska flygplatser själva skulle behöva hitta alternativa sätt att ta sig hem. Enligt talesmannen handlade det om flera tusen personer, men han kunde inte säga exakt hur många. För SkyEuropes företrädare var detta enbart statistik. Han glömde dock att det bland dessa människor fanns tusentals personliga tragedier, med passagerare som inte kunde ta sig hem, till sin familj eller till sitt arbete. Detta exempel visar att frågan behöver regleras så snart som möjligt. SkyEurope var ett börsnoterat företag, och därmed hade vi mer information om företaget. När det gäller andra lågprisflygbolag är detta inte alltid fallet. Det kan hända att den nyligen inträffade mardrömmen i Bratislava kommer att upprepas på någon annan europeisk flygplats.
<P>
För tillfället pågår en livlig diskussion där olika lösningar föreslås på detta omfattande problem. Det talas om en särskild fond som skulle skapas genom en tilläggsavgift på flygbiljetter. Det talas även om konkursförsäkringar. Dessa initiativ är värdefulla, men de påverkar samtidigt också biljettpriset. I en tid av kris behöver vi ett förfarande som å ena sidan hjälper passagerarna och å andra sidan inte förvärrar flygbolagens redan svåra finansiella situation.
<P>
Jag skulle därför vilja komma med en fråga och ett förslag till kommissionsledamoten: Skulle en del av lösningen inte kunna utgöras av tanken på ”sky solidarity”, som inbegriper principen om att flygbolagen är gemensamt ansvariga för passagerarna? Ja, solidaritet, en tanke som för mig som polack är särskilt tilltalande. Detta torde vara ett svar och en utmaning som kan tillämpas omedelbart. Mitt förslag grundar sig på tanken att de passagerare till ett konkursdrabbat flygbolag som är strandsatta på en flygplats skulle kunna resa med ett annat flygbolags flygplan som kör åt samma håll, naturligtvis under förutsättning att det finns lediga platser ombord. Eventuella kostnader i sammanhanget skulle regleras mellan flygbolagen i fråga. Jag skulle vilja be kommissionsledamoten om ett svar.
<SPEAKER ID="259" NAME="Olga Sehnalová" AFFILIATION="S&amp;D">
(CS) Herr kommissionsledamot, mina damer och herrar! Flygbolaget SkyEuropes kollaps har riktat uppmärksamheten mot det allmänna problemet med det dåliga konsumentskyddet för flygbolagens passagerare. Detta är ett verkligt problem - jag har haft tillfälle att personligen träffa flera av de kunder som drabbades vid detta flygbolags kollaps. De var av en händelse gäster från den franska vänorten Chateau d'Ain som hade kommit för ett möte i staden Kroměříž, som jag företräder, i östra Tjeckien. Deras hemresa var en mycket frustrerande upplevelse som inbegrep ett ofrivilligt stopp under en dag på Prags flygplats.
<P>
Jag nämner detta för att betona att SkyEurope inte var ett normalt lågprisflygbolag. Det erbjöd sina passagerare ungefär samma service som ett traditionellt flygbolag och flög till stora flygplatser. Dess tjänster utnyttjades av en varierande kundgrupp. För de kunder för vilka biljettpriset var viktigare än resans datum var SkyEurope det främsta valet i Tjeckien. Företaget SkyEurope var också en av de viktigaste kunderna för Prague-Ruzyně, Tjeckiens största flygplats. SkyEuropes kollaps drabbade dock inte bara människor på flygplatser utan också 280 000 andra kunder som hade köpt biljetter. Enligt tillgänglig information såldes flygbiljetter ända fram till den stund då företaget förklarades i konkurs.
<P>
De som inte köpte sina biljetter med kreditkort har praktiskt taget ingen möjlighet att få tillbaka sina pengar. Flygbolagen har ingen rättslig skyldighet att försäkra sig mot en kollaps, och därför är det vissa av dem som inte tecknar någon sådan försäkring. Passagerarna måste därför framställa sina anspråk inom ramen för konkursförfaranden. Möjligheterna att återfå pengar på detta sätt är försumbara. Det är därför dags att göra något åt detta. Jag vill tacka transportutskottet för att de tagit sig an denna fråga och kommissionen för att den lovat att ta itu med den. Jag är säker på att man kommer att lägga fram en lösning som ökar konsumenternas förtroende för lufttransportsektorn, som har drabbats så hårt av den globala ekonomiska krisen.
<SPEAKER ID="260" NAME="Oldřich Vlasák" AFFILIATION="ECR">
(CS) Fru talman, mina damer och herrar! Årets stora flygbolagskonkurser tvingar oss att på nytt överväga om den enhetliga inre marknaden för flygtransporter fungerar som den ska. Även om flera stora flygbolag har blivit bankrutta och situationen inom sektorn fortsätter att förvärras på grund av ökande bränslekostnader och långsammare ekonomisk tillväxt finns det absolut ingen anledning till panik, enligt min åsikt. Innan vi slår in på lagstiftningens osäkra väg bör vi komma ihåg att det i EU har skett en stor expansion för lågprisflygbolag på lufttransportsområdet samtidigt som konkurrensen har hårdnat mellan alla EU:s flygbolag tack vare avregleringsåtgärder.
<P>
En tidigare hårt reglerad industri med dyra flygbiljetter har förändrats till en dynamisk sektor med tjänster som, tack vare de överkomliga priserna inom EU, används av allt fler passagerare som tidigare inte skulle ha haft råd med detta. Låt oss därför noga överväga hur vi kan stärka konsumentskyddet - i detta fall för flygbolagens kunder - utan att äventyra en effektiv lufttransportmarknad. Införandet av en obligatorisk konkursförsäkring för flygbolag har redan tidigare föreslagits av Europaparlamentet. Det är därför på sin plats att överväga hur detta förslag skulle kunna genomföras.
<SPEAKER ID="261" NAME="Christine De Veyrac" AFFILIATION="PPE">
(FR) Fru talman, herr vice kommissionsordförande, mina damer och herrar! Den muntliga fråga som vi diskuterar i kväll visar, såsom många har sagt, att det finns ett påtagligt rättsligt tomrum som lämnar passagerare utan garantier om ett flygbolag skulle gå i konkurs.
<P>
Otvivelaktigt skyddar EU:s lagstiftning passagerare som har köpt sina biljetter som en del av ett semesterpaket, men den skyddar inte dem som köper sin biljett via Internet. Som Saïd El Khadraoui sade har konsumenternas beteende utvecklats i och med Internets utveckling, och lagstiftaren måste följa med i denna utveckling för att skydda EU-medborgarna. Ett stort antal resenärer köper nu sina flygbiljetter via Internet. Med tanke på att lågprisbolagen säljer sina biljetter nästan uteslutande via Internet är det de unga och de unga med de lägsta inkomsterna som särskilt berörs av detta fenomen. Det är inte acceptabelt att dessa passagerare inte har någon utväg om det flygbolag som de köpt sin biljett av går i konkurs. Detta är desto viktigare eftersom flygtransportsektorn under de senaste månaderna har upplevt en kris utan motstycke, som har lett till en betydande minskning av antalet flygresor. Vi vet alla att denna kris är värre än den som drabbade sektorn efter den 11 september och att flera flygbolag har gått i konkurs.
<P>
Det är därför avgörande att Europeiska kommissionen - och jag vet att ni är medvetna om detta, herr vice ordförande - lägger fram verkliga lösningar så snart som möjligt så att vi kan skydda passagerarna om det flygbolag som de skulle flyga med går i konkurs, oavsett hur de har bokat sin biljett.
<SPEAKER ID="262" NAME="Magdalena Álvarez" AFFILIATION="S&amp;D">
(ES) Fru talman, herr kommissionsledamot! Jag är glad över att vi diskuterar den här frågan i dag, men jag anser att den bara täcker in ett av de möjliga fall där ett företag upphör med sin verksamhet, nämligen finansiell kollaps eller insolvens.
<P>
Men det finns också andra situationer där flygbolag tillfälligt eller permanent kan upphöra med sin verksamhet. Jag syftar dels på situationer där deras licens tillfälligt dras in av säkerhetsskäl, dels på frivillig avveckling eller avveckling av icke-finansiella skäl. Dessa situationer orsakar problem som är identiska med dem som vi diskuterar i dag, där passagerare lämnas utan hjälp då kostnaden för deras flygresor inte återbetalas eller då återbetalningen medför betydande kostnader.
<P>
Jag anser att en förordning om ersättning till passagerare i händelse av försening eller inställning skulle kunna vara ett instrument som kan användas, men jag tror inte att det räcker.
<P>
I detta sammanhang vill jag be kommissionen undersöka möjligheten att lägga fram lagstiftningsåtgärder för andra fall än ett flygbolags kollaps - de fall som jag nämnde - som inte omfattas av den gällande gemenskapslagstiftningen. I annat fall löper vi risken att trots alla våra goda avsikter inte lyckas med vår uppgift och bara åstadkomma rättsligt skydd i en specifik situation medan vi utelämnar många passagerare som också kan drabbas genom flygbolags avveckling, även om skälet till avvecklingen inte är ekonomiskt eller finansiellt.
<SPEAKER ID="263" NAME="Silvia-Adriana Ţicău" AFFILIATION="S&amp;D">
(RO) Om vi vill ha en effektiv inre marknad måste vi ha en gemensam konsumentskyddspolitik. Under åren har EU vidtagit olika åtgärder på detta område, och de åtgärder som har vidtagits har garanterat ett förbättrat konsumentskydd på områden som semesterpaket och passagerarrättigheter.
<P>
Emellertid är det så att en stor majoritet av klagomålen från europeiska konsumenter gäller överträdelser av flygpassagerarnas rättigheter. Många av dessa klagomål kommer från passagerare vars flyg har ställts in på grund av att flygbolag eller researrangörer har gått i konkurs. I dessa fall får konsumenterna kännedom om problemen först när flygningen inte genomförs som planerat.
<P>
Trots att rådets direktiv 90/314/EEG om semesterpaket skyddar passagerarna om researrangören blir föremål för likvidation, skyddar det inte de passagerare vars flygbiljetter sålts på individuell basis. I händelse av nekad ombordstigning utgår inte heller ersättning vid extraordinära omständigheter, vilka också inkluderar ett flygbolags konkurs. Enligt en färsk undersökning uppgick antalet flygbolagskonkurser inom EU mellan 2000 och 2008 till 79 stycken. 41 procent av de flygbolag som gick i konkurs mellan 2005 och 2008 ägnade sig åt regionalflyg medan 17 procent var lågprisflygbolag.
<P>
Vilken typ av åtgärd skulle vi alltså kunna vidta för att ge passagerarna bättre skydd under sådana omständigheter? Möjliga lösningar skulle till exempel vara ett passagerarförsäkringsprogram som täcker in dessa scenarier, ett hårdare tillsynssystem eller utarbetande av rättsliga bestämmelser som garanterar att passagerarna får ersättning i sådana situationer.
<SPEAKER ID="264" NAME="Zita Gurmai" AFFILIATION="S&amp;D">
(EN) Fru talman! Kompensation till passagerarna när ett flygbolag går i konkurs handlar inte bara om pengar. Det handlar om ännu allvarligare frågor som säkerhet, tillgång till tjänster och konkurrenskraft. I kristider befinner sig alla ekonomiska sektorer i en prekär situation, och flygtransporterna är inget undantag. Det är viktigt att inte låta människors förtroende för aktörerna naggas i kanten, för det skulle leda till en betydande minskning av efterfrågan och därmed försvaga flygbolagens ekonomiska situation ännu mer. Då kan Europas hela ekonomiska situation och konkurrenskraft påverkas.
<P>
Kompensationen till passagerarna hänger också samman med tillgången till tjänster. Jag anser att alla människor i Europa ska kunna välja att resa med flyg om de så önskar. Då måste ni erkänna att vi behöver säkra lågprisflygbolag som alla har råd att resa med. Dessa flygbolag bör ha en stabil finansiell grund, för säkerhet betyder inte bara säkerhet om en olycka inträffar, utan också att jag, om jag köper en flygbiljett, ska kunna vara säker på att det faktiskt finns ett flygplan som kan ta mig till mitt resmål när tidpunkten för resan är inne.
<P>
På grund av allt detta är vår muntliga fråga så viktig, och det faktum att vi har haft nästan 80 flygbolagskonkurser i Europa sedan 2000 gör den brådskande. Det är uppenbart att det behövs tydliga regler på det här området. Därför vill jag be kommissionsledamoten att mycket noggrant överväga den här frågan och lägga fram en gångbar lösning så snart som möjligt. En sådan global offentlig instans för bedömning av stater skulle vara mycket användbar när det gäller att se till att de globala finanserna och världsekonomin fungerar som de ska och att därigenom också vederbörliga sociala framsteg görs.
<SPEAKER ID="265" NAME="Joanna Katarzyna Skrzydlewska" AFFILIATION="PPE">
(PL) Fru talman, herr Tajani! För omkring en månad sedan blev ett budgetflygbolag insolvent, och flygbolaget - SkyEurope - lämnade in en konkursansökan. Trots det faktum att analytiker av luftfartsindustrin länge hade förutsett denna konkurs sålde SkyEurope biljetter till sina flygningar så sent som dagen innan konkursansökan lämnades in. Till följd av detta nekades hundratals flygpassagerare möjligheten att genomföra de resor de hade planerat. Än allvarligare var att de utsattes för betydande ekonomiska förluster på grund av flygbolagets kollaps. Företaget informerade helt enkelt sina kunder, i ett officiellt meddelande, om att de inte skulle återfå de pengar de hade investerat i sina biljetter.
<P>
Exemplet med SkyEurope visar otvetydigt att vi, i vårt gemensamma Europa, ännu inte har lyckats ta fram lagstiftning som skyddar konsumenter av flygresor från de negativa konsekvenserna av ett flygbolags kollaps. Det är ett betydande problem, vilket kan konstateras utifrån det faktum att 77 flygbolag har gått i konkurs runtom i världen sedan 2000. Under 2004 gick till exempel det polska flygbolaget Air Polonia i konkurs. Därför skulle jag vilja att kommissionen lägger fram principer för hur konsumenterna ska skyddas mot de negativa konsekvenserna av eventuella flygbolagskonkurser.
<SPEAKER ID="266" NAME="Antonio Tajani">
kommissionens vice ordförande. - (IT) Fru talman! Christine De Veyrac, Oldřich Vlasák och Zita Gurmai riktade uppmärksamheten mot orsaken till konkurserna, med andra ord den ekonomiska krisen och de svårigheter som lufttransportsektorn, både lågprisflygbolag och större flygbolag, redan stod inför.
<P>
Europaparlamentet och kommissionen har agerat samfällt för att sjösätta ett antal initiativ som svar på krisen. Jag syftar på frysningen av ankomst- och avgångstider, som stöds av den stora majoriteten i Europaparlamentet, och initiativet om ett gemensamt europeiskt luftrum, som är en storskalig reform av lufttransportsystemet som gör det möjligt för flygbolag att spara in på bränslekostnader, eftersom vi därmed minskar antalet etapper mellan olika flygplatser.
<P>
Just för att praktiskt stödja alla europeiska flygbolag, vare sig de är lågprisflygbolag eller inte, har jag uppmanat de 27 ministrarna med ansvar för transport inom EU att införa reformen med ett gemensamt europeiskt luftrum tidigare än planerat. Det är ett bra sätt att möjliggöra för flygbolagen att spara på bränsle och därmed förhindra att deras balansräkningar påverkas negativt. Att hindra att flygbolag går i konkurs skulle inte bara skydda passagerarna mot förluster. Det skulle också och framför allt vara extremt viktigt för att skydda arbetstillfällen. Vi måste komma ihåg att man inte bör låta denna finansiella och ekonomiska kris bli en fullskalig social kris.
<P>
Vi vet att lufttransportsektorn är drabbad av problem på internationell nivå: Vi behöver bara tänka på vad som hände med Japan Airlines för några veckor sedan, när de kom med besked om personalnedskärningar. Det bör vara vår plikt att inte bara skydda medborgarna utan att också agera för att se till att bra flygbolag kan fortsätta sin verksamhet, och därmed skydda arbetstillfällen.
<P>
Europeiska kommissionen - ursäkta mig om jag gör en utvikning - och parlamentet har arbetat för att möjliggöra detta. Jag kan uppge att vi genom våra ansträngningar har gjort det möjligt att skapa en ny och helt privat flygbolagsmodell: några exempel är Olympic Airways, Alitalia och - jag hoppas att denna situation kommer att lösas - Austrian Airlines. Det innebär att det inte längre finns några statligt kontrollerade flygbolag som måste lösas ut av allmänheten när de råkar i svårigheter. I stället får den som begår misstagen betala för dem.
<P>
Jag skulle också vilja besvara Magdalena Alvarez' fråga, som utan tvekan är intressant. Jag tror jag kan instämma i hennes förslag om att vi i vårt arbete också ska beakta förslaget att garantier också ska ges till passagerare hos flygbolag som avvecklar verksamheten eftersom de inte uppfyller säkerhetskraven och inte på grund av konkurs. I just detta fall drabbas passageraren av samma förlust som en passagerare som köpt en biljett från ett flygbolag som sedan gick i konkurs. Principen måste även fortsatt vara att skydda den resande allmänheten när de drabbas av förluster, det vill säga när de inte kan gå ombord på sitt flyg. Det är denna filosofi som mina insatser grundar sig på och kommer att grunda sig på så länge som jag fortsätter vara kommissionsledamot, att passagerare ska ges samma garantier inom alla transportsektorer.
<P>
Därför ska vi vid rådets möte (transport) som ska hållas i Luxemburg i morgon och i övermorgon behandla frågan om rättigheterna för de passagerare som reser till havs och på floder. Detta är ett val som kommissionen gjort med parlamentets stöd och som syftar till att skydda EU-medborgarna. Om vi verkligen vill få allmänhetens förtroende och uppnå den typ av positiva resultat som vi uppnådde på Irland, måste vi lagstifta för att visa medborgarna att gemenskapsinstitutionerna är på deras sida, att de inte bara sitter och tar emot pengar utan att anstränga sig, utan att de är platser där man arbetar för att garantera och skydda EU-medborgarnas rättigheter.
<SPEAKER ID="267" NAME="Talmannen">
Debatten är härmed avslutad. Omröstningen om resolutionsförslag kommer att äga rum under nästa sammanträdesperiod.
<P>
Skriftliga förklaringar (artikel 149)
<SPEAKER ID="268" NAME="Edit Herczog  " AFFILIATION="S&amp;D">
skriftlig. - (HU) Till följd av förändrade resvanor ordnar allt fler personer sina egna resor utan att anlita resebyråer. Lågprisflygbolagen har tjänat på denna trend under det senaste årtiondet, både i fråga om inkomster och marknadsandelar. De konkurser som regelbundet drabbade resebyråer var också ett bekymmer i Ungern. Vi såg regelbundet på bilder på tv av familjer som var strandsatta utomlands. Vi får inte låta nästa konkursvåg röja lågprisbolagen ur vägen och orsaka skador för miljontals euro för ekonomin och för passagerarna, för att inte nämna säkerhetsrisken om ett bolag inte har en säker finansiell grund för sin verksamhet.
<P>
Just därför måste vi fokusera på följande mål. Vi måste överväga att strama upp reglerna för att starta företag. När det gäller flygbolag måste ytterligare kapital och strukturella garantier krävas. Vi måste överväga att strama upp systemet för finansiella räkenskaper och driftsräkenskaper och överväga hur ofta stickkontroller bör genomföras. Storleken på denna sektor berättigar att man genom regelbundna europeiska undersökningar analyserar företagens policy för flygningar, deras mekanism för att hantera klagomål och hur pass enkelt återbetalningsförfarandet är. Vi måste göra det ännu lättare att hantera gränsöverskridande klagomål i denna typ av frågor i framtiden. Om vi verkligen vill inrätta en gemensam marknad i Europa med konsumentens välbefinnande i centrum måste vi hantera gränsöverskridande klagomål och ersättningsanspråk effektivare.
