<CHAPTER ID="017">
Vitryska och ukrainska medborgares erhållande av visum (debatt)
<SPEAKER ID="139" NAME="Talmannen">
Nästa punkt på föredragningslistan är kommissionens uttalande om vitryska och ukrainska medborgares erhållande av visum
<SPEAKER ID="140" NAME="Jacques Barrot">
kommissionens vice ordförande. - (FR) Herr talman, mina damer och herrar! Jag tackar för frågorna om Europeiska unionens visumregler för Ukraina och Vitryssland.
<P>
För det första, när det gäller Ukraina utgör återtagandeavtalet och avtalet om underlättande av utfärdande av visum, som båda trädde i kraft i början av 2008, en viktig milstolpe i förbindelserna mellan Europeiska unionen och Ukraina. Å ena sidan kommer de att främja kontakter mellan människor, vilket i sin tur kommer att bidra till att förbättra den ömsesidiga förståelsen och stärka förbindelserna på alla områden, och å andra sidan kommer båda sidorna, EU och Ukraina, att förbinda sig till ett nära samarbete för att bekämpa olaglig invandring.
<P>
Den första prioriteringen är att säkerställa en snabb och harmoniserad tillämpning av avtalet om underlättande av utfärdande av visum till ukrainska medborgare. För att säkerställa att detta avtal tillämpas korrekt och enhetligt har ett förslag till riktlinjer utformats och godkänts av medlemsstaterna och de ukrainska myndigheterna. Dessa riktlinjer bör slutföras och antas inom en nära framtid av den gemensamma kommitté som inrättas genom avtalet.
<P>
Så som sägs i ingressen till avtalet mellan Europeiska gemenskapen och Ukraina om underlättande av utfärdande av visum, erkänns införandet av visumfrihet för Ukrainas medborgare endast som en möjlighet på lång sikt. Den process som kommer att resultera i att ett sådant system införs är främst beroende av att återtagandeavtalet och avtalet om underlättande av utfärdande av visum tillämpas på ett tillfredsställande sätt.
<P>
Jag vill betona att utvidgningen av Schengenområdet inte på något sätt påverkar arrangemangen för hur gränskontroller ska utföras vid gränserna mellan Ukraina och de medlemsstater som blev en del av Schengenområdet den 21 december 2007. De medlemsstaterna har tillämpat Schengenreglerna för kontroller vid yttre gränser sedan de anslöt sig till EU, och sedan september 2007 utför de även kontroller av personer i Schengens informationssystem, SIS.
<P>
Men för att underlätta resor för ukrainska medborgare som bor i gränsområdena har avtal om lokal gränstrafik undertecknats mellan Ungern och Ukraina, samt mellan Ukraina och Polen. Därtill kommer att kommissionen har efterlyst ändringar i avtalet mellan Ukraina och Ungern vad beträffar avgränsningen av gränsområden, så att detta avtal stämmer överens med gemenskapens regler; detsamma gäller avtalet mellan Ukraina och Polen. Detta är allt jag har att säga om resor för ukrainska medborgare som bor i gränsområdena.
<P>
Situationen i fråga om visum, å andra sidan, är annorlunda. Före den 21 december 2007 var de medlemsstater som ännu inte till fullo tillämpade Schengenreglerna inte bundna vid Schengenbestämmelserna om visumavgifter. De medlemsstaterna kunde därför avstå från denna avgift för alla ukrainska medborgare. Detta är emellertid inte längre möjligt. Trots det tillämpas inte standardavgiften för visum på 60 euro på ukrainska visumansökande. Avgiften för att behandla ukrainska medborgares visumansökningar kommer att ligga kvar på 35 euro, vilket bekräftas av det avtal mellan Europeiska gemenskapen och Ukraina som trädde i kraft den 1 januari 2008. Dessutom är stora kategorier av ukrainska visumsökande undantagna från avgiften, vilket innebär att mer än 50 procent - jag upprepar, mer än 50 procent - av ukrainska medborgare som vill resa till Schengenländer slipper betala någon visumavgift alls.
<P>
Jag vill nu återvända till Vitryssland. I sitt meddelande om att stärka den europeiska grannskapspolitiken, från den 4 december 2006, underströk kommissionen vikten av att underlätta utfärdandet av visum för förbindelserna med de länder som omfattas av grannskapspolitiken. Kommissionen upprepade Europeiska unionens beredvillighet att utveckla handlingsplaner med grannländer och att inleda förhandlingar med dem för att underlätta utfärdandet av visum och beviljandet av tillstånd för återtagande.
<P>
Vitryssland är ett av de länder som omfattas av grannskapspolitiken, men det måste sägas att någon handlingsplan med detta land ännu inte har utarbetats på grund av den allmänna politiska situationen. Det är anledningen till att det för närvarande inte finns några planer på att inleda diskussioner om möjligheten att underlätta utfärdandet av visum och beviljandet av tillstånd för återtagande med Vitryssland.
<P>
Jag vill icke desto mindre betona att det enligt det befintliga regelverket för utfärdande av korttidsvisum är fullt möjligt att undanta vissa kategorier människor från visumavgifter, till exempel barn under sex års ålder, studenter och forskare. Vidare kan medlemsstaterna enligt de nuvarande reglerna när som helst avskaffa eller reducera visumavgiften i motiverade enskilda fall, till exempel av humanitära skäl, för att skydda kulturella intressen eller av utrikespolitiska skäl.
<P>
Dessutom har de angränsande medlemsstaterna - Polen, Lettland och särskilt Litauen - alltid möjligheten att förhandla fram lokala avtal om gränstrafiken med Vitryssland. Detta skulle kunna vara ett sätt att underlätta gränsövergångar och rörelser för människor som är bosatta i gränsområdena mellan Vitryssland och dess grannländer, samtidigt som man främjar kontakter mellan lokala samhällen. Människor som bor i gränstrakterna och har ett särskilt lokalt gränstillstånd skulle kunna undantas från visumkravet. Polen och Vitryssland har redan inlett förhandlingar med det målet.
<P>
Det var allt jag hade att säga. Samtidigt som jag betonar att de frågor ni har tagit upp har varit mycket relevanta har jag velat ge er den mest aktuella informationen i den här frågan.
<SPEAKER ID="141" NAME="Urszula Gacek">
för PPE-DE-gruppen. - (EN) Herr talman! Jag tackar kommissionsledamoten för att han kommit hit och presenterat kommissionens senaste ståndpunkt i frågan om visum för Ukraina och Vitryssland. En delegation bestående av medlemmar från huvuddelen av den breda oppositionen i Vitryssland besökte för en månad sedan Strasbourg på inbjudan av PPE-DE-gruppen för att diskutera hur den politiska situationen utvecklas i det landet. Även under det besöket kanske kollegerna såg deras vädjanden till parlamentet att stödja deras ansträngningar för att reducera de visumavgifter de betalar för närvarande, och som verkligen är oöverkomliga för majoriteten av Vitrysslands medborgare.
<P>
Om vi verkligen vill uppmuntra Vitryssland att välja en proeuropeisk väg i framtiden - vilket vi uppriktigt hoppas ska bli fallet - så har vi knappast starkare argument än dem som Vitrysslands medborgare kan se med sina egna ögon. Det är mycket svårt för dem, med den regim som de lever under, att ha verklig insikt i vad frihet och demokrati, mänskliga rättigheter och rättsstatsprincipen verkligen innebär. Det är svårt att främja ett civilt samhälle. Det är svårt att visa dem att Europa är öppet och vänligt och stöder deras steg mot full demokrati. Det bästa vi kan göra är att låta dem få tillträde till Europa, men då kan vi inte ha avgifter som kommer att skrämma bort eller göra det omöjligt för de flesta av deras medborgare.
<P>
Herr kommissionsledamot! Ni har helt rätt i att vissa grupper är undantagna, och det är alltså barn och människor med familjekontakter och människor som besöker Europeiska Unionen för kulturella eller vetenskapliga ändamål eller av utbildningsskäl. Jag vill uppmuntra enskilda medlemsländer att utnyttja den bestämmelsen för att verkligen göra det möjligt för dessa människor att använda sig av de här möjligheterna. Men det är mycket tråkigt att Serbien och Ryssland ges bättre villkor än Vitrysslands medborgare.
<SPEAKER ID="142" NAME="Hannes Swoboda">
för PSE-gruppen. - (DE) Herr talman! Jag vill först tacka kommissionsledamoten för den mycket exakta information som han, som alltid, har lämnat i denna fråga.
<P>
Jag har själv upplevt problem med visum och viseringsrestriktioner på Balkan och jag råkar fortfarande ut för dem i dag, även om saker och ting har blivit lite bättre. Låt oss ta Serbien som exempel, eftersom det redan har nämnts. Trots de nuvarande förenklingarna hade Jugoslavien - dvs. en kommunistisk regim - i det förflutna långt mer kontakter med väst, med de europeiska länderna, än det har nu, vilket innebär att det är något fel på systemet. Vi behöver verkligen grundläggande förändringar.
<P>
Kommissionsledamoten har helt rätt när han påpekar att mer än hälften av alla sökande i Ukraina omfattas av något slags undantag. Jag undrar vad det är för system där mer än 50 procent är undantagna. Jag medger dock att det inte är hans fel.
<P>
Låt mig nu övergå till Vitryssland. Jag stödde med glädje förslaget från Genowefa Grabowska och Justas Vincas Paleckis därför att jag har mycket svårt att acceptera att medborgarna i det landet ska drabbas dubbelt på grund av en dålig regim: inte bara av regimen utan även därför att vi inte utarbetar någon handlingsplan mot den dåliga regimen.
<P>
Ibland måste vi välja att agera mer ensidigt och själva fatta beslut om att göra något för att hjälpa dem som inte får någon hjälp av sin egen regim eller regering. Kommissionsledamoten uppgav att detta i viss mån redan är fallet. Men mer behöver göras och vi måste föra en mer aggressiv politik mot Vitryssland. Det skulle till exempel intressera mig att veta vilka länder som beviljar vilka undantag - kommissionsledamoten kanske kan svara mig vid ett senare tillfälle. Vilka av Europeiska unionens medlemsländer är särskilt hjälpsamma och vilka mindre? Det är helt visst viktigt att Europeiska unionen intar en hållning och om vissa länder har en liberal inställning skulle det vara en katastrof för andra att vara mycket restriktiva.
<P>
Eftersom vi vet att kommissionen och rådet bär huvudansvaret vill jag uppmana dem att arbeta tillsammans med oss för att garantera att vi kan erbjuda medborgarna och alla berörda i Vitryssland större fördelar än vi med stor ansträngning har gjort i det förflutna.
<SPEAKER ID="143" NAME="István Szent-Iványi">
för ALDE-gruppen. - (HU) Herr talman! Ukraina och Vitryssland har en nyckelroll att spela inom den östra dimensionen av vår grannskapspolitik.
<P>
Med Ukraina är målet demokrati, marknadsekonomi och konsolidering av orienteringen mot Europa, medan målet med Vitryssland är en demokratisering av landet. Lindrade resevillkor är ett flexibelt och värdefullt verktyg för detta ändamål. Sedan den 1 januari har Ukrainas medborgare kunnat dra fördel av ett förenklat visumsystem, även om majoriteten av dem anser att läget i dag är svårare än tidigare eftersom det har blivit ännu svårare än tidigare att komma in i de länder som är viktigast för dem - Polen, Ungern och Litauen. Detta betraktas som ett steg bakåt eftersom avgiften på 35 euro är en stor summa pengar för dem och den administrativa bördan och förfarandena är synnerligen komplicerade. Därför måste vi visa att det omedelbara målet för Ukraina, beviljandet av visumfria resor kommer att förverkligas inom kort, och tills vi kan göra det kommer beviljandet av avgiftsfria visum att påverka ännu fler människor såväl som att lätta den administrativa bördan.
<P>
För Vitrysslands del måste vi klargöra att Europa inte har några problem med det vitryska folket utan med dess förtryckarregim. Vi önskar att det ska bli lättare för Vitrysslands medborgare att resa och därför måste vi lätta på visumavgiften på 60 euro. I Vitryssland är detta en stor summa pengar, lika mycket som halva den genomsnittliga månadslönen, och vi måste även minska den administrativa bördan eftersom det är svårt att följa de komplicerade bestämmelserna. På detta sätt kan vi nå ett läge där medborgarna i Ukraina och Vitryssland känner att de är nära Europa. Tack.
<SPEAKER ID="144" NAME="Adam Bielan">
för UEN-gruppen. - (PL) Herr talman! Europeiska unionen kommer att inte att kunna garantera säkerheten för sina gränser i öst genom att ignorera vitryssars och ukrainares intressen. Vi bör stödja besök i unionen av bredast möjliga grupper från Ukraina och Vitryssland, och på samma gång isolera Lukasjenkas regim. Demokratiska processer och förändringar i mentaliteten hos våra grannar i öst, till exempel vad beträffar deras uppfattning om Nato i Ukraina, kommer att ske snabbare tack vare personliga erfarenheter från besök i länder som tillhör Europeiska unionen.
<P>
För närvarande måste vitryssar betala 60 euro för ett visum. Det är lika mycket som en tredjedel av en medellön och gör det omöjligt för de flesta att göra några besök. Denna situation passar Lukasjenkas regim, eftersom det kommer att bli lättare att kontrollera det vitryska samhället ju mer kontakterna med Västeuropa inskränks. Visumkravet isolerar vitryska ungdomar och människor som sympatiserar med oppositionen. Väst borde vara angeläget om att upprätthålla kontakterna med dessa samhällsgrupper. Höga visumavgifter kan bara bidra till att visummaffians verksamhet ökar och till andra osunda förhållanden vid gränserna. Sådana hinder orsakar dessutom påtagliga förluster för turismen i Polen. Många skidåkare från Ukraina och Vitryssland har besökt de polska bergen under de senaste åren. De brukade komma i början av januari, när den ortodoxa julen börjar. Nu står polska skidorter tomma.
<P>
Vid Natos toppmöte i Bukarest hotade Vladimir Putin att bryta sönder Ukraina och sa, jag citerar: ”Ukraina är inte ens en stat, och en del av dess territorium tillhör Östeuropa och en annan - en stor del - har det fått av Ryssland”. Därför behövs det nu en tydlig signal om att Europeiska unionen inte kommer att tolerera sådana hot mot sin närmaste granne i internationell politik.
<P>
Jag vädjar om att vi så snart som möjligt ska inleda en dialog om konkreta åtgärder för att ukrainare inte ska behöva visum för EU. Jag vill tydligt säga att en verklig vision om ett modernt och säkert Europa inte är möjlig utan Ukraina.
<SPEAKER ID="145" NAME="Elisabeth Schroedter">
för Verts/ALE-gruppen. - (DE) Herr talman, herr kommissionsledamot! EU:s officiella politik gentemot Vitryssland är känd som en ”differentieringspolitik”: den är å ena sidan kritisk mot diktatorn Lukasjenka samtidigt som den, å andra sidan, vill uppmuntra och underlätta dialog med folket. Men att ta 60 euro - en tredjedel av en månadslön i Vitryssland - för ett visum strider direkt mot den politiken. Resultatet är att vanliga människor i Vitryssland betraktar EU:s politik mot dem som tomma ord!
<P>
Denna fråga har fullständigt skymt vår Schengenpolitik och undergräver faktiskt trovärdigheten för EU:s utrikespolitik. Vi kan inte tillåta att en sådan situation får fortsätta. Den demokrati som vi vill se i Vitryssland kan endast födas om vi gör det lättare för människor från Vitryssland att själva se hur demokratin fungerar i våra länder. Varje annan inställning skulle bara spela Lukasjenka i händerna. Så vi måste få till stånd en förändring och rådet sa oss, i sitt svar, att anledningen till att det ännu inte har gjorts någon förändring är att kommissionen inte har lagt fram det förslag som krävs.
<P>
Så vi ber er, sätt i gång att arbeta! Lägg fram ett förslag till rådet som kommer att göra det enklare för människor där att få visum och därmed kommer att underlätta demokratisträvandena i Vitryssland.
<SPEAKER ID="146" NAME="Laima Liucija Andrikien" AFFILIATION="PPE-DE">
(LT) Herr talman! Oavsett vad som har sagts om visumkostnaderna för vitryssar och ukrainare kan det inte råda något tvivel om att det krävs skyndsamma beslut i denna fråga och att de måste fattas av Europeiska unionen.
<P>
När det gäller visumfrågan har Europeiska unionen undertecknat ett avtal om förenklade viseringsförfaranden med Ukraina, såväl som med Ryssland, Moldova och staterna på västra Balkan. Förhandlingar om avtalet med Vitryssland har emellertid inte ens börjat, eftersom Aljaksandr Lukasjenka inte är intresserad av att erbjuda Vitrysslands medborgare möjligheten att se levnadsstandarden i den fria världen, särskilt om de skulle komma fram till att den är mycket högre än i Vitryssland.
<P>
Frågan om visumkostnaderna är viktig, inte bara för Vitryssland, utan även för Ukraina. Att ukrainska medborgare måste betala 35 euro för ett Schengenvisum löser inte problemet, eftersom endast små grupper av Ukrainas medborgare uppfyller kraven för förenklade viseringsförfaranden. I Vitrysslands fall är situationen ännu mer talande. Vitryssar måste betala mer för ett Schengenvisum - det vill säga de får betala priset för Lukasjenkas diktat.
<P>
Är detta visumsystem tillfredsställande mot bakgrund av situationen vid EU:s östra gräns? Jag tycker inte det. Enligt statistiken utfärdar enbart Polen omkring 600 000 visum till ukrainska medborgare varje år. Som en jämförelse kan nämnas att antalet visum som utfärdats av samtliga Schengenländer under samma period endast är 300 000. Innan de anslöt sig till Schengenområdet hade Litauen, Lettland och Polen mycket låga visumpriser för vitryska medborgare: Litauen och Polen tog endast 5 euro och Lettland utfärdade visum kostnadsfritt. Polen, Litauen och Lettland brukade utfärda 400 000 visum till vitryssar, dvs. tre gånger det antal som de gamla Schengenländerna utfärdade.
<P>
Skulle ni säga att det är bra att endast 26 procent av Vitrysslands medborgare någonsin har besökt ett EU-land, och att 60 procent av vitryssarna aldrig har sett en utländsk person under de senaste tre åren? Naturligtvis inte. Vi, Europeiska unionen, måste finna ett effektivt sätt att lösa den här frågan, eftersom vi av egen erfarenhet vet att det är bättre att se EU en gång än att höra talas om det hundra gånger.
<SPEAKER ID="147" NAME="Genowefa Grabowska" AFFILIATION="PSE">
(PL) Herr talman, herr kommissionsledamot! Som medförfattare av en fråga om visumkostnaderna för Vitryssland vill jag tacka er för era förklaringar i dag och fästa er uppmärksamhet på några andra frågor. Vitryssland är inte bara en nära granne till EU. Det är även den närmaste grannen till mitt land Polen, vilket är bakgrunden till mitt intresse och mitt ingripande för dem som lever i det landet.
<P>
Ni sa att visumkostnaderna för vitryssar steg efter Schengenutvidgningen. I själva verket steg kostnaderna med en faktor av 12, från 5 till 60 euro. I Vitryssland är 60 euro en månadslön för en läkare under utbildning. 60 euro är för många vitryssar ett verkligt hinder som gör det omöjligt för dem att få visum och besöka grannländerna i EU. Vi kan redan se att antalet vitryssar som reser till EU minskat tydligt och drastiskt sedan priset på visum steg. Detta händer vid en tid då EU vill etablera direktkontakt med Vitrysslands medborgare och en politik för goda grannförhållanden är inskriven i Lissabonfördraget. Det är således en smärtsam paradox för detta land, även om det styrs på ett odemokratiskt sätt.
<P>
Jag ber er att tro mig när jag säger att beslutet att höja visumavgifterna är en enastående gåva till Lukasjenkas regim, som slår mynt av det politiskt. Regimen säger till vitryssarna: Ser ni? De har infört höga, oöverkomliga avgifter. Det finns igen som väntar på er i Europa, ingen vill ha er där.
<P>
Detta måste förändras. Jag uppskattar att kommissionsledamoten nämnde Polen som det land som har för avsikt att trycka på för lägre visumavgifter för vitryssar. Men detta är inte en fråga enbart för Polen, Litauen och enskilda länder. Det är en fråga för hela EU. Hur ska vi kunna bygga en gemensam utrikespolitik inom EU om vi inte klarar att lösa den här frågan? Därför vädjar jag till kommissionen att vidta alla de mått och steg som behövs för att sänka visumavgifterna för vitryssar.
<SPEAKER ID="148" NAME="Grażyna Staniszewska" AFFILIATION="ALDE">
(PL) Redan i maj 2005 avskaffade Ukraina visumkravet för medborgare i Europeiska unionen. Men det tog tre år för EU att komma fram till en ståndpunkt i den här frågan. Jag vill säga att EU:s slutliga reaktion var långt ifrån entydig.
<P>
Å ena sidan blev det i början av det här året lättare att få visum, visumförfaranden förenklades och man avstod från visumavgifter, men endast för vissa grupper av medborgare. För de flesta ukrainare förefaller Europeiska unionen vara en ointaglig fästning, som bara öppnar sina dörrar för dem som klarar av den långa och mycket kostsamma kampen vid Schengenländernas konsulat.
<P>
För många ukrainare är visum alltför dyra. De institutioner som är indragna i processen för att få visum tar i allmänhet ut en avgift som är dubbelt så hög, eller tre gånger så hög, som den fastställda maxavgiften. För det andra tar det mycket lång tid att få ett visum utfärdat vid många konsulat - hur lång tid går sällan att förutsäga. För det tredje kräver många konsulat ännu fler handlingar, som inte nämns i avtalet. Till och med personer med diplomatpass kan råka ut för problem vid gränsövergångar.
<P>
Det nödvändiga slutmålet för Ukraina är en tydlig färdplan för att införa ett bilateralt, visumfritt resande, om än med tuffa förhandsvillkor, såsom var fallet med Serbien.
<SPEAKER ID="149" NAME="Józef Pinior" AFFILIATION="PSE">
(PL) Herr talman, herr kommissionsledamot! Det kan inte vara meningen att Europa utan gränser, Europeiska unionen inom Schengen, ska innebära att man skapar en ny mur mellan EU och Östeuropa.
<P>
Europeiska drömmar om ett enda Europa utan gränser har förverkligats inom EU. Men det som nu händer vid gränsen mellan EU och Ukraina och Vitryssland är för min generation - Solidaritetsgenerationen i Polen, som kämpade för Europas enhet - en sorts politisk skandal.
<P>
I dag måste ukrainares och vitryssars problem med att nå Europeiska unionen lösas så snart som möjligt. Herr kommissionsledamot, jag vädjar till er! Vi européer i de rika, demokratiska länderna, måste göra allt vi kan i dag så att EU öppnas för de civila samhällena i Vitryssland och Ukraina.
<SPEAKER ID="150" NAME="Zita Pleštinská" AFFILIATION="PPE-DE">
(SK) Herr talman! Det faktum att ni leder dagens debatt är mycket symboliskt och jag tackar er för det.
<P>
I mina anföranden nämner jag så fort jag får möjlighet begäran från ledarna för det civila samhället i Ukraina och i EU till medlemsstaterna och EU:s institutioner, och till Ukrainas regering och Högsta råd, om att Europa ska ägna frågan om visum mellan Ukraina och EU större uppmärksamhet.
<P>
Eftersom Ukraina är en av Europeiska unionens strategiska samarbetspartner välkomnar jag dagens debatt och den information som kommissionsledamoten har gett. Jag accepterar att detta är en mycket krävande process, men jag anser även att det är avgörande att komma fram till en lösning.
<P>
Visumfrågan för vitryska medborgare granskades även under Vitrysslands vecka i Europaparlamentet vid möten med Aljaksandr Milinkevitj, som vann Sacharovpriset. Det är vår plikt att hjälpa folket som är olyckliga offer för Lukasjenkas regim.
<P>
Vi måste så snart som möjligt komma fram till en lösning för att förenkla visumsystemet. En lösning som kommer att skicka en positiv och konstruktiv signal till de proeuropeiska och prodemokratiska styrkorna i Ukraina och Vitryssland.
<SPEAKER ID="151" NAME="Ewa Tomaszewska" AFFILIATION="UEN">
(PL) Herr talman! Vitrysslands unga straffas ofta för åsikter som inte uppskattas av myndigheterna genom att berövas rätten till utbildning. Polen erbjuder studieplatser inom högre utbildning för många av dessa unga människor. Vi får inte förstöra detta genom att införa en ekonomisk blockad mot sådana unga människor som vill komma in i våra länder för att studera. Denna ekonomiska blockad bör avvecklas och visumavgifterna bör sänkas.
<SPEAKER ID="152" NAME="Talmannen">
Vi har lite tid kvar, och innan jag överlämnar ordet till kommissionsledamoten skulle jag vilja tillägga något. Som någon som ofta besöker Ukraina vill jag säga att en viktig fråga i visumproblemet, i hela visumsystemet, är att förklara för de ukrainska och vitryska samhällena huruvida det som de går igenom i dag är ett övergångsstadium eller inte. Detta gäller både priser och förfaranden. Priserna är oöverkomliga och förfarandena förödmjukande. De här människorna köar i många timmar, i dussintals timmar. Är det ett övergångsstadium eller är det permanent? Ukrainare säger ofta att en Schengenmur har rests, att det som har införts och hälsats med så stor glädje av oss polacker, av fransmännen, sedan länge av tyskarna, i själva verket bara är en process av naturlig isolering, att kön framför ett konsulat, avslaget, priset, alltihop bara är en signal till deras samhällen, en signal som tas emot mycket negativt med tanke på alla strävanden som vi talar så mycket om i denna kammare och annorstädes.
<P>
Debatten är härmed avslutad. Jag ber om ursäkt för att jag brutit mot den gyllene regel som säger att talmannen inte ska lägga sig i sådana frågor, men jag kunde helt enkelt inte förbli tyst i den här frågan.
<SPEAKER ID="153" NAME="Jacques Barrot">
kommissionens vice ordförande. - (FR) Herr talman! Jag har lyssnat noga till vad ni nyss sa och det stöder många talare som har betonat att det måste bli enklare för medborgarna i våra grannländer att få tillträde till Europeiska unionen.
<P>
Jag anser att många har talat med ett stort mått av sunt förnuft! Ju fler möjligheter det finns för utbyte mellan människor, desto troligare blir det att medborgare kommer att påverka sitt eget land i riktning mot demokrati och europeiska värderingar.
<P>
Först måste jag dock svara när det gäller frågan om Vitryssland. Jag har förklarat varför det inte så här långt finns några planer på att inleda förhandlingar om ett avtal om förenklade viseringsförfaranden. Den politiska situationen kan mycket väl förändras och jag vill tillägga att Europeiska unionen gör allt den kan för att göra sin närvaro kännbar i landet. För några dagar sedan öppnades också ett kontor för Europeiska kommissionen i Vitryssland.
<P>
Under alla omständigheter har vitryska medborgare, som jag sagt, redan möjlighet att resa inom Europeiska unionen under EU:s nuvarande lagstiftning. Jag har lyssnat noga på alla inlägg i debatten och kan inte säga mer än jag redan har sagt när det gäller Vitryssland.
<P>
När det gäller Ukraina kan jag säga att situationen är mycket mer positiv. I avtalet om visumavgifter för ukrainska medborgare föreskrivs att Schengenstaterna ska ta 35 euro för att behandla en visumansökan för ukrainska medborgare och inte 60 euro, vilket anses vara den genomsnittliga kostnaden för ett visum. Därför har man redan gjort vissa ansträngningar. Jag nämnde även att det finns vissa kategorier av ukrainska medborgare som kan slippa visumavgifter helt och hållet.
<P>
Icke desto mindre, herr talman, är jag är intensivt medveten om vad ni nyss sa. Priset är ett problem, men ibland kan även sättet på vilket dessa formaliteter ska utföras vara det: mycket långvariga förfaranden som ger de här medborgarna ett intryck av att Europeiska unionen befinner sig långt borta. Jag måste berätta för er att min uppmärksamhet för närvarande dras till de problem som särskilt medborgarna i länderna på västra Balkan står inför. Jag försöker komma fram till sätt att göra de här förfarandena enklare. Jag anser att vi om vi lyckas troligen kommer att göra det även när det gäller länder som till exempel Ukraina.
<P>
Därmed har jag sagt vad jag ville säga till parlamentet, samtidigt som jag är fullt medveten om att samtliga ledamöters anmärkningar i viss mån är berättigade, men att vi, som situationen är, redan har gjort vissa framsteg. Det är sant att mycket återstår att göra, men jag känner även att varje medlemsstat bör bemöda sig om att dra fördel av de möjligheter som redan står till buds. För min del kommer jag att göra allt jag kan.
<SPEAKER ID="154" NAME="Talmannen">
Debatten är härmed avslutad.
