<CHAPTER ID="014">
Frågestund (frågor till rådet)
<SPEAKER ID="370" NAME="Talmannen">
Nästa punkt är frågestunden (B6-0475/2008).
<P>
Följande frågor har ställts till rådet:
<P>
Jag är ledsen över att behöva säga att vi har ont om tid, men jag har för avsikt att avbryta sammanträdet kl. 19.00 som planerat. Jean-Pierre Jouyet har varit här hela eftermiddagen, liksom Benita Ferrero-Waldner.
<P>

<P>
Angående: Resultat när det gäller tanken på ett europeiskt så kallat Blue Card
<P>
Så här i halvtid av det franska ordförandeskapet undrar jag vilka resultat som rådet kan rapportera om i arbetet med att införa ett europeiskt så kallat Blue Card, och relaterade prioriteringar när det gäller invandring av kvalificerade personer och cirkulär migration?
<SPEAKER ID="372" NAME="Jean-Pierre Jouyet" LANGUAGE="FR">
Herr talman! Jag vill gärna säga till Claude Moraes att förslaget till ett direktiv om villkor för tredjelandsmedborgares inresa och vistelse för högkvalificerad anställning - ”Blue Card-direktivet” - föreslogs av kommissionen till rådet i oktober 2007, vilket han för övrigt vet.
<P>
Syftet med detta förslag är att uppmuntra högkvalificerade arbetstagare från tredjeland att bosätta sig i EU. För att göra EU mer attraktivt fastställs i detta förslag gemensamma kriterier för deras inresa, likabehandling med medlemsstaternas egna medborgare inom flera områden erkänns samt innehavarna av Blue Card erbjuds möjligheter att flytta runt i EU.
<P>
Som ni vet är detta förslag en av prioriteringarna för det franska ordförandeskapet inom ramen för den europeiska pakten för invandring och asyl. Den 25 september gav rådet sitt stöd till detta initiativ på grundval av en kompromiss som föreslagits av ordförandeskapet. Denna kompromiss är å ena sidan inriktad på definitionen av högre yrkeskvalifikationer och högre utbildningskvalifikationer och å andra sidan relationen till nationell lagstiftning. Avslutningsvis är den inriktad på lägsta lönenivå för vilken ett undantag görs när det finns särskilda behov inom ett yrke.
<P>
Rådet har gett Ständiga representanternas kommitté i uppdrag att slutföra analysen av texten med målet att snabbt nå fram till ett förslag. Det slutliga antagandet kan ske efter att ert yttrande på detta förslag har antagits. Jag tror att detta kommer att vara genomförbart inom ramen för parlamentets sammanträdesperiod i november.
<SPEAKER ID="373" NAME="Claude Moraes" AFFILIATION="PSE">
(EN) Tack för ert utförliga svar. Blue Card skulle kunna bli en stor prestation om det är omfattande, rättvist och balanserat. Får jag därför fråga rådet hur vi ska undvika frågan om kunskapsflykt, eller att man plockar ut de bästa arbetstagarna, inte enbart från utvecklingsländerna utan även från tillväxtekonomierna? Kommer det att ske något samarbete mellan EU:s regeringar, kommissionen och regeringarna - särskilt med arbetsministerierna i dessa länder - för att se till att samtidigt som vi får de bästa arbetstagarna och konkurrerar om de bästa arbetstagarna inte tömmer tillväxt- och utvecklingsekonomierna på deras bästa arbetstagare samt att vi övervakar denna fråga och bevarar valfriheten samtidigt som vi ser till att det blir rätt med Blue Card, eftersom det skulle kunna vara väldigt gynnsamt för EU?
<SPEAKER ID="374" NAME="Reinhard Rack" AFFILIATION="PPE-DE">
(DE) Jag vill återvända till en särskild fråga. Tidigare hade vi ofta problem med att, medan vi å ena sidan påpekade från ett EU-perspektiv att vi behövde yrkesutbildade invandrare, vi å andra sidan fortfarande alltid var mycket restriktiva.
<P>
Är det trovärdigt att jämföra dragningskraften hos ett amerikanskt Green Card och jämförbara system, med det vi vill åstadkomma i EU?
<SPEAKER ID="375" NAME="Jean-Pierre Jouyet">
rådets ordförande. - (FR) Herr talman! Det är precis det vi försöker att göra, nämligen försona oss med tanken på att EU alltid behöver invandrare. Det är tydligt att vi kommer att befinna oss i ett ofördelaktigt läge rent demografiskt och när det gäller attraktionskraften jämfört med andra regioner i världen. Därför måste vi bibehålla en öppen politik inom EU och gentemot verkliga tillväxtekonomier och inom den ramen se till att vi å ena sidan har en rättslig ram för ekonomiska invandrare och å andra sidan sluter balanserade avtal med ursprungsländerna genom att kombinera vår upptagningsförmåga med ett förhindrande av kunskapsflykt i ursprungsländerna.
<P>
Jag anser att beaktande av detta nya fenomen av ekonomisk invandring och att ge det en ram är ett av de mest innovativa inslagen i den europeiska pakten för invandring och asyl som godkänts av de 27 medlemsstaterna. Som svar på parlamentsledamotens fråga: Ja, vi kommer att försöka följa några av de aspekter som Förenta staterna utfört i detta område på ett intelligent och effektivt sätt.
<P>
Angående: Effekterna av en farobaserad strategi när det gäller livsmedelspriser och resistens mot bekämpningsmedel
<P>
Om man utgår från att en farobaserad strategi kommer att leda till en minskning av antalet bekämpningsmedel på marknaden, vad tror rådet kommer att bli det framtida resultatet när det gäller resistens mot bekämpningsmedel och produktionen av grödor i EU och vilka effekter kommer denna politik att ha på livsmedelspriserna och livsmedelssäkerheten samt vilka följder kommer den att leda till för utvecklingsländerna (vissa experter menar att EU kommer att importera mer livsmedel från utvecklingsländerna vilket kommer att leda till ökade livsmedelspriser hos dem vilket kommer få drastiska följder för de fattiga)?
<SPEAKER ID="377" NAME="Jean-Pierre Jouyet">
rådets ordförande. - (FR) I fråga om växtskyddsmedel har det lagts fram ett ”bekämpningsmedelspaket” i rådet, vars syfte är att revidera bestämmelserna som styr placeringen på marknaden av sådana produkter och införa ett direktiv som styr deras hållbara användning.
<P>
Målet är att se till att användningen av bekämpningsmedel överensstämmer med miljö- och hälsoskyddet. Vi måste självklart beakta följderna av bekämpningsmedelspaketet. Det var utifrån detta som rådet enades om en gemensam ståndpunkt den 15 september.
<P>
I denna ståndpunkt fastställs bestämmelser om hur aktiva ingredienser som används i bekämpningsmedel ska godkännas efter en bedömning av vilka risker de utgör för människors och djurs hälsa samt miljön.
<P>
Denna utmaning är viktig. Här behöver vi också skydda medborgarna, eftersom det finns farliga ämnen, som till exempel cancerframkallande, mutagena och reproduktionstoxiska ämnen eller ämnen som stör det endokrina systemet och därför inte bör användas. Rådet har också beaktat följderna för jordbruksproduktionen, eftersom rådet vill se till att den nya lagstiftningen inte får några negativa konsekvenser för kostnader eller tillgängligheten på livsmedel i EU eller i andra regioner i världen.
<P>
Tvärtom ska en översyn av lagstiftningen om bekämpningsmedel och växtskydd stärka den fria rörligheten för varor, med hjälp av ömsesidigt erkännande av produktgodkännanden inom samma område och mer rationella förfaranden för att godkänna aktiva ämnen på EU-nivå. Allt detta ska hjälpa till att modernisera EU:s jordbruk och förbättra skyddet för våra konsumenter och medborgare.
<SPEAKER ID="378" NAME="Liam Aylward" AFFILIATION="UEN">
(EN) Jag kan försäkra ministern om att vi alla vill vara rädda om medborgarnas hälsa och miljön. Men instämmer rådet i begäran om en konsekvensbedömning från Europeiska kommissionen om effekterna på livsmedelsproduktion och livsmedelstillgång till följd av denna lagstiftning i varje medlemsstat? Det är totalt oacceptabelt att Europeiska kommissionen ännu inte utfört detta.
<P>
Håller rådet med om att vi inte kan förväntas göra informerade val och fatta informerade beslut utan någon korrekt och aktuell information?
<SPEAKER ID="379" NAME="Jim Allister" AFFILIATION="NI">
(EN) För att gå vidare med den senaste frågan; vad är rådet oroade över när det gäller en ordentlig konsekvensbedömning för att få reda på de verkliga effekterna av era förslag på livsmedelsproduktionen i EU? Detta påverkar både producenter och konsumenter. Producenter och konsumenter har mycket att förlora på om bekämpningsmedel, som för närvarande är mycket viktiga för växtodlingen, tas bort utan att det finns någon ersättning tillgänglig. Vad ska till exempel potatisodlare i norra Europa med sitt våta klimat göra när det inte finns något ersättningsmedel då de drabbas av potatisbladmögel? Ska vi bara säga ”Det var ju synd”? Ska vi säga till konsumenterna, ”Låt oss importera från länder som inte tar någon hänsyn till kontrollen av bekämpningsmedel”? Är det verkligen inte dags att ompröva och utföra en ordentlig konsekvensbedömning av dessa förslag?
<SPEAKER ID="380" NAME="Mairead McGuinness" AFFILIATION="PPE-DE">
(EN) Kan jag stödja de två senaste kommentarerna i samband med en konsekvensbedömning? Jag trodde att det fanns mycket att vinna på från både kommissionens och rådets ståndpunkt om ni har bevis som kan hjälpa till vid en konsekvensbedömning. Jag vet att Irlands potatispest är en ofta berättad historia, men det är också ett väldigt stort problem, och jag anser att ni behöver ta itu med det, inte bara från ett producentperspektiv utan ha i åtanke att detta får följder för livsmedelspriserna, tillgängligheten och även att det innebär att vi kommer att importera en produkt som produceras med hjälp av kemikalier som EU kommer att förbjuda.
<P>
Förklara för mig hur det går ihop, för jag kan inte förstå det.
<SPEAKER ID="381" NAME="Jean-Pierre Jouyet">
rådets ordförande. - (FR) Jag vill tacka Liam Aylward, Jim Allister och Mairead McGuinness för deras frågor. Målet för oss är att nå en överenskommelse i denna känsliga fråga vid andra behandlingen innan årets slut, med ett formellt antagande av Europaparlamentet under sammanträdesperioden i december. Ett trepartsmöte har planerats mellan kommissionen, rådet och Europaparlamentet i syfte att förena de olika synpunkterna som uttryckts, och inom den ramen anser jag det vara högst logiskt att konsekvensbedömningar utförs för att fastställa effekterna av dessa förordningar både när det gäller produktionsmetoder och konsumentskydd. Jag är säker på att de kommer att ge oss en bättre idé om följderna av dessa direktiv.
<P>
Angående: Tillgång till finansiering genom EU-programmen för forskning och teknisk utveckling
<P>
Vad gör rådet för att se till att europeiska företag får full information om möjligheterna att få stöd genom EU-programmen för forskning och teknisk utveckling, genom vilka totalt 55 miljarder euro kommer att fördelas till EU-företag under perioden 2007-2013?
<SPEAKER ID="383" NAME="Jean-Pierre Jouyet">
rådets ordförande. - (FR) Herr talman! Som svar till Seán Ó Neachtain vill jag säga att sedan det första ramprogrammet för forskning antogs har rådet infört ett antal åtgärder som ska förbättra företagens tillgång till information. Dessa åtgärder syftar till att informera företagen om hur de ska få finansiering från EU:s ramprogram för forskning och utveckling.
<P>
Det finns till exempel webbplatsen CORDIS, som är ett slags elektroniskt verktyg skapat för att förenkla inlämnandet av projektförslag inom EU:s program för forskning och teknisk utveckling. Företagen kan få tillgång till all nödvändig information om EU:s program och de huvudsakliga nationella och regionala aktörerna i de olika medlemsstaterna. På webbplatsen finns en praktisk guide till finansieringskällor för forskning och innovation.
<P>
Det finns också ett nätverk av nationella kontakter som har upprättats för att förbättra företagens tillgång till information och som får stöd inom ramen för det sjunde programmet för forskning och utveckling och ramprogrammet för konkurrenskraft och innovation. Syftet med detta nätverk är därför att förenkla informationen så att den är så anpassad och decentraliserad som möjligt, genom att upprätta kontakter mellan olika institutioner, exempelvis nationella ministerier, universitet, forskningscenter eller privata konsultföretag.
<P>
Slutligen har vi offentliggjort riktlinjer för användningen av medel enligt det sjunde ramprogrammet för forskning och användningen av strukturfonderna som kan användas inom forskningssektorn. Dessa riktlinjer ger viktig information till företagen, och vi vet också att det är denna information och dessa mångsidiga informationskällor som tillåter våra företag att konkurrera om de instrument som EU tillhandahåller.
<SPEAKER ID="384" NAME="Seán Ó Neachtain" AFFILIATION="UEN">
(GA) Herr rådsordförande! Tack för ert utförliga svar. Jag vill dock fråga om rådet kan förklara hur ansökningar under utvecklingsprogrammet kan hanteras på ett effektivare sätt och om rådet har några planer på att se till att vi får svar snabbare. Hur anser ni att detta borde gå till?
<SPEAKER ID="385" NAME="Teresa Riera Madurell" AFFILIATION="PSE">
(ES) Herr talman! I både det sjunde ramprogrammet och ramprogrammet för konkurrenskraft och innovation var ett av våra mål att uppmuntra små och medelstora företag att delta.
<P>
Kan rådet nu när två år har gått sedan antagandet av dessa program ange om deltagandet av små och medelstora företag i medlemsstaterna förbättrats i jämförelse med under till exempel tidigare ramprogram?
<SPEAKER ID="386" NAME="Avril Doyle" AFFILIATION="PPE-DE">
(EN) Kan rådet bekräfta att med det sjunde ramprogrammet skulle hela ansökningsförfarandet bli mycket mera användarvänligt, att detta verkligen har skett och att det också är öppet så att företag i allmänhet vet hur de ska utnyttja finansieringen och hur de ska svara på meddelanden om ansökningsomgångar som avser de tillgängliga medlen under det sjunde ramprogrammet?
<SPEAKER ID="387" NAME="Jean-Pierre Jouyet">
rådets ordförande. - (FR) Jag ska vara helt uppriktig mot Seán Ó Neachtain. Med tanke på de frågor som redan kommer att finnas på dagordningen vid Europeiska rådets möte i december tror jag inte att denna fråga kommer att tas upp av Europeiska rådet, trots den utmaning den representerar. Den behöver tas upp i rådet (konkurrenskraft: inre marknaden, industri och forskning). Jag anser att en hel del redan har gjorts för att förbättra informationssystemet.
<P>
För att besvara Teresa Riera Madurell anser jag att det finns en hel del kvar att göra. En politisk överenskommelse om kommunikation kommer att antas imorgon av kommissionen, rådet och Europaparlamentet för att offentliggöra EU-åtgärder i större utsträckning.
<P>
Jag anser att detta är ett viktigt steg, men vad som också är viktigt utöver det - och Avril Doyle gör rätt i att insistera på detta, liksom Teresa Riera Madurell - är att vi flerdubblar den praktiska informationen. Jag anser att Europaparlamentet har en väldigt viktig övervakningsfunktion när det gäller att se till att denna praktiska information utvecklas ytterligare när det gäller vem informationen riktar sig till och vilka förfaranden som ska användas.
<P>
Angående: Katastrofbistånd efter naturkatastrofer
<P>
Vilka förslag har rådets ordförandeskap lagt fram i syfte att utöka och förbättra katastrofhjälpen i EU efter naturkatastrofer, översvämningar, eldsvådor osv.?
<SPEAKER ID="389" NAME="Jean-Pierre Jouyet">
rådets ordförande. - (FR) För att besvara Brian Crowley så har Europa drabbats av ett ökat antal katastrofer och stora kriser under de senaste åren. Skogsbränderna och översvämningarna som drabbade flera europeiska länder nyligen visar att det är viktigt att vi förbättrar effektiviteten och kapaciteten i EU:s krishanteringsförmåga. Även detta behöver utföras i en anda av solidaritet och skydd för våra medborgare. Vi behöver visa solidaritet och enighet, och vi behöver skydda medborgarna i och utanför EU. Därför har ordförandeskapet inkluderat i sina prioriteringar att stärka EU:s hanteringsförmåga vid katastrofer och kriser.
<P>
Med utgångspunkt i gemenskapens resurser, särskilt gemenskapens civilskyddsmekanism, måste vi fortsätta med olika steg vid krishantering. För det första behöver vi förebyggande, forskning och information. Vi behöver öka tempot i arbetet med att inrätta system för tidig varning. För det andra måste vi förbereda oss för kriser, vilket innebär att stärka vår hanteringsförmåga och samordningen mellan de berörda organen på EU-nivå och internationell nivå. Genom åtgärder hoppas vi kunna öka förmågan att tillhandahålla ett europeiskt humanitärt bistånd och civilskydd och därmed förbättra gemenskapens civilskyddsmekanism kring mer av en driftcentral.
<P>
Det finns därför olika behöriga arbetsgrupper som studerar dessa ämnen inom ramen för rådet, och rådet kommer att titta närmare på detta arbete före årets slut. Jag kan upplysa parlamentsledamöterna om att ordförandeskapet kommer att anordna en civilskyddsövning den 4 och 6 november tillsammans med samtliga medlemsstaters generaldirektörer för civilskydd. Det ger oss möjlighet att på plats se vilka framsteg som behöver göras inom denna mycket viktiga sektor.
<SPEAKER ID="390" NAME="Brian Crowley" AFFILIATION="UEN">
(EN) Samordningen av verksamheter är naturligtvis den viktigaste aspekten, vilket vi kunde se förra året i samband med skogsbränderna som spred sig från Grekland till Italien och till vissa delar av Slovenien, eller med översvämningen av Donau vid olika tidpunkter som inte bara påverkade Österrike utan även andra länder längs med floden.
<P>
Finns det ett förslag om att inrätta en samordningsenhet som ständigt kommer att vara i drift vid någon central punkt för att hjälpa till med samordningen av hjälpinsatser vid dessa gränsöverskridande naturkatastrofer som påverkar hela EU?
<SPEAKER ID="391" NAME="Reinhard Rack" AFFILIATION="PPE-DE">
(DE) Herr rådsordförande! Samordning av hjälpinsatser är en aspekt. En annan aspekt är huruvida EU:s medborgare vet om att det är EU som är inblandat och inte bara medlemsstaterna - att EU faktiskt gör någonting för enskilda individer på lokal nivå.
<SPEAKER ID="392" NAME="Jim Allister" AFFILIATION="NI">
(EN) Jag vill rikta ministerns uppmärksamhet på tröskelvärdet för tillgång till Europeiska unionens solidaritetsfond. Det är satt, som jag förstår det, till cirka tre miljarder euro. Samma nivå gäller för stora länder som för små eller stora regioner. Följaktligen kan man ha en förödelsenivå på grund av översvämning som till exempel den vi hade i Nordirland i somras, där förödelsen är mycket omfattande i den specifika regionen, men på grund av att den inte når upp till tröskelvärdet och inte breder ut sig över hela nationen ges det heller ingen tillgång till Europeiska unionens solidaritetsfond. Är det rättvist? Behöver inte det ses över, och ska ni inte ta och se över de fåniga hindren som jordbruksproducenterna måste ta sig förbi för att kunna få tillgång till denna finansiering?
<SPEAKER ID="393" NAME="Jean-Pierre Jouyet">
rådets ordförande. - (FR) För det första för att besvara Brian Crowley så anser jag att det verkligen är ordförandeskapets ambition att komma fram till en punkt där det finns en samordningscentral som är så funktionsduglig som möjligt. Det är vad vi hoppas på. Problemet är att vi måste göra en avvägning här mellan dem som vill ha mer samordning, vilket ordförandeskapet önskar, och de medlemsstater som är mer fästa vid subsidiaritetsprincipens roll, även inom denna sektor. Slutligen, för att vara helt ärlig, kommer ordförandeskapet att arbeta inom ramen för rådet för en starkare samordning och - för att besvara Reinhard Rack - en synligare samordning eftersom - som Reinhard Rack så riktigt påpekar - vi behöver skydda Europeiska unionens synlighet.
<P>
För att besvara Jim Allister, när det gäller Europeiska unionens solidaritetsfond är jag väl medveten om den uppmärksamhet som vi måste rikta mot Nordirland i samband med flera naturkatastrofer. Jag har ingen information om diskriminering, men jag ska självklart se till, med rådets enheter, att solidaritetsfonden utnyttjas så fort och rättvist som möjligt, beroende på regionerna, både på EU- och på medlemsstatsnivå.
<P>
Angående: Livsmedelsförsörjning i ett orättvist partnerskap
<P>
EU har lovat att fortsätta ta initiativ för en tryggad livsmedelsförsörjning till utvecklingsländerna. Hur har rådet, mot bakgrund av detta, reagerat på utvecklingsländernas påståenden om att EU utnyttjar ett orättvist partnerskap, dels genom att förhandla fram handelsavtal som enligt FN:s ekonomiska kommission för Afrika inte är tillräckligt omfattande, brister i insyn och låter EU utnyttja afrikanska länders brist på kapacitet att hantera rättsliga svårigheter, dels genom att trygga Europas livsmedelsförsörjning på bekostnad av bl.a. den västafrikanska fiskesektorn?
<SPEAKER ID="395" NAME="Jean-Pierre Jouyet">
rådets ordförande. - (FR) För att besvara Eoin Ryan så infördes det genom Cotonouavtalet ett nytt partnerskap mellan EU och de 78 AVS-länderna den 23 juni 2000. Dessa nya avtal skulle främja en global strategi i förbindelserna mellan EU och dessa länder utifrån en kommersiell strategi för varor och tjänster, stödåtgärder, åtgärder för att främja regional integration och det faktum att dessa handelsåtgärder måste vidtas i enlighet med Världshandelsorganisationens regler. Ett antal interimsavtal undertecknades i slutet av 2007, vilka, som rådet belyste i sina slutsatser i maj 2008, syftade till att hantera risken för avbrott i handeln, vilket var en viktig fråga.
<P>
Det är väldigt tydligt att processen med att förhandla om fullständiga regionala avtal om ekonomiskt partnerskap är en av rådets huvudsakliga prioriteringar. Rådet har dessutom antagit en uppsättning nya slutsatser om ekonomiska partnerskapsavtal - den fjärde sedan 2006 - som upprepar att syftet med dessa WTO-kompatibla avtal är att stödja utveckling. Det finns därför fortfarande en allmän enighet i rådet om denna viktiga fråga och en gemensam avsikt om att upprätta fullständiga regionala avtal om ekonomiskt partnerskap, som kommer att medföra en hållbar ekonomisk utveckling i AVS-länderna.
<P>
En säker livsmedelsförsörjning är själva kärnan i de gemensamma diskussionerna, enligt information från kommittén som förhandlade. Det har varit en stadig utveckling på regional nivå, och det är fortfarande vårt mål att nå fullständiga regionala avtal så fort som möjligt.
<P>
Vad beträffar partnerskapsavtal inom fiskerisektorn vill jag påminna parlamentet om att gemenskapen har infört en ny typ av bilateralt avtal till följd av rådets slutsatser i juli 2004. Vad som oroar mig för det första är att fiskemöjligheter - och vi hoppas att detta sker - ska tilldelas gemenskapsfartyg på grundval av öppna vetenskapliga yttranden och för det andra att en del av det ekonomiska bidraget som gemenskapen fastställt i de så kallade sektorsspecifika stödavtalen ska användas för att utveckla fiskerisektorn hos kuststatspartner, i syfte att fastställa ett ansvarsfullt och hållbart fiske.
<P>
Slutligen måste vi komma ihåg att vi behöver interimsavtal, men att vi så fort som möjligt måste sluta ekonomiska partnerskapsavtal, vilket samtliga medlemmar i rådet arbetar för.
<SPEAKER ID="396" NAME="Eoin Ryan" AFFILIATION="UEN">
(EN) Vilka åtgärder för att öka öppenheten kan rådet införa för att garantera en maximal effektivitet, inte bara när det gäller handelsavtal utan även bistånd till och för utvecklingsländerna?
<P>
Med tanke på att man hör ena sidans argument från kommissionen om ekonomiska partnerskapsavtal och sedan hör en hel del kritik från icke-statliga organisationer om ekonomiska partnerskapsavtal, så är det väldigt svårt att förstå vem som verkligen har rätt och vem som gynnas av det. Men visst finns det konsekvent kritik och brist på öppenhet i dessa ekonomiska partnerskapsavtal. Jag vill bara be er att kommentera detta.
<SPEAKER ID="397" NAME="Avril Doyle" AFFILIATION="PPE-DE">
(EN) Med anknytning till det västafrikanska fisket vill jag påpeka för ordförandeskapet att dessa fiskeriavtal, låt vara bilaterala, behöver mycket mer övervakning och återbesök från EU och kommissionen för att förhindra att svår fattigdom och skuld i dessa tredjeländer inte skapar ohållbara och oemotståndliga påtryckningar på att skriva på dessa lukrativa avtal som ofta och i allmänhet leder till allvarligt ohållbart och oansvarigt utnyttjande av resurserna. Jag anser att det finns en hel del tveksamheter kring vad EU håller på med här. Kan ordförandeskapet vänligen kommentera detta?
<SPEAKER ID="398" NAME="Manuel Medina Ortega" AFFILIATION="PSE">
(ES) Herr talman! Jag vill upprepa Avril Doyles fråga, men formulera om den något.
<P>
Administrationen av det västafrikanska fisket fördes över till Marocko för ungefär tjugo år sedan. Det har inte skett några påtryckningar där. EU:s fiskeverksamhet i detta område har varit minimal, men det har förekommit problem med dålig förvaltning av fisket.
<P>
Jag vill ställa följande fråga: Vilka åtgärder kan vi vidta för att bistå länder som har ansvar för fisket för att garantera en effektiv övervakning? Det räcker inte med att bara avstå från att underteckna fiskeriavtal. Om det inte finns någon effektiv övervakning av fisket så kommer det alltid att finnas problem.
<P>
Kan EU göra någonting för att bistå dessa länder så att de effektivt kan övervaka sitt fiske och undvika att tömma sina resurser, vilket sker just nu?
<SPEAKER ID="399" NAME="Jean-Pierre Jouyet">
rådets ordförande. - (FR) Jag anser att vad beträffar öppenhet så bör dessa avtal vara mycket öppna. Personligen har jag inga kommentarer till någon eventuell brist på öppenhet. Vad vi måste komma ihåg är att vi befinner oss i en övergångsfas med dessa interimsavtal. De är inte helt tillfredsställande, men vi kan inte göra på annat sätt med hänsyn till WTO:s regler.
<P>
För det andra har parlamentsledamoten rätt. Länderna som slöt dem är kritiska mot sådana avtal. Det finns alltid en kritik mot utvecklingsbiståndets effektivitet. Vi samarbetar med kommissionen för att se till att dessa biståndsmekanismer och dessa stödmekanismer blir öppnare; det är klart.
<P>
För det tredje vill vi röra oss mot globala avtal som omfattar samtliga aktörer och företrädare för civilsamhället i partnerländerna.
<P>
För det fjärde vad beträffar fisket längs med Västafrikas kust så håller jag med Avril Doyle. Vi behöver naturligtvis se till att det alltid finns en hållbar utveckling och vad som än händer att avtal som förblir bilaterala inte medför något utövande av orimliga påtryckningar. Som parlamentsledamoten påpekade måste vi upprätthålla effektiva åtgärder för att kontrollera fiskeresurserna. Det är inte lätt. Givetvis måste vi ta hänsyn till tillståndet för den ekonomiska utvecklingen och bistå dessa länder så att de kan bli bättre integrerade i de internationella handelsområdena.
<SPEAKER ID="400" NAME="Talmannen">
Fråga nr 6 bedömdes som otillåtlig eftersom den liknar en fråga som besvarades vid sammanträdesperioden september II.
<P>

<P>
Angående: Luftfartssäkerhet
<P>
Under de senaste månaderna har antalet flygolyckor ökat i olika delar av världen. Anser rådet mot bakgrund av detta att de internationella bestämmelserna och de befintliga förfarandena på luftfartssäkerhetsområdet är tillräckliga, eller bör man ta nya initiativ för att trygga medborgarnas säkerhet vid transporter såväl inom Europa som utanför vårt luftrum?
<SPEAKER ID="402" NAME="Jean-Pierre Jouyet">
rådets ordförande. - (FR) Herr talman! För att besvara Manuel Medina Ortega är luftfarten fortfarande ett av de säkraste transportmedlen, men det stämmer - och jag förstår hur ni känner - att vissa olyckor, särskilt den som inträffade i Spanien i somras, påminner oss om de extremt tragiska konsekvenserna vid sådana olyckor.
<P>
Att förbättra säkerheten för flygpassagerarna är fortfarande en av rådets huvudsakliga prioriteringar. Jag vill påminna parlamentet om att det finns en förordning, som antogs av Europaparlamentet och rådet, som syftar till att upprätta en svart lista över flygbolag med tvivelaktig säkerhet. Enligt denna förordning är det tillåtet att hindra flygplan med säkerhetsbrister från att använda gemenskapens luftrum, och det är ett effektivt sätt att förbättra tillämpningen av internationella säkerhetsnormer i länder där kommissionen anser att säkerhetsreglernas minimikrav inte iakttas. Denna lista uppdateras regelbundet.
<P>
Inom den grundläggande luftfartssäkerhetssektorn ingår ett annat viktigt inslag, nämligen inrättandet av Europeiska byrån för luftfartssäkerhet, vars uppdrag är att främja högsta möjliga säkerhetsnivå samt miljöskydd för civil luftfart. Gemenskapens institutioner har också hanterat fall med flygplan som används inom gemenskapen av lufttrafikföretag i tredjeland, det vill säga flygplan utanför gemenskapen, och gemenskapens regler har tillämpats för att bevilja flygcertifikat, för drift och säkerhetsstandarder.
<P>
Naturligtvis, som parlamentsledamoten så riktigt påpekade, behöver dessa regler kompletteras och förstärkas. Kommissionen kommer förhoppningsvis så fort som möjligt att lägga fram några förslag. Dessa förslag kommer att granskas av rådet och Europaparlamentet inom ramen för regleringsförfarandet som ni alla är bekanta med.
<P>
Vi behöver också samarbeta med Internationella civila luftfartsorganisationen som självklart är en mycket viktig partner inom denna sektor. Det franska ordförandeskapet är beslutet att arbeta vidare med luftfartssäkerheten. Det har redan börjat granska de nya kommissionsförslagen som antogs i juni förra året med målsättningen att upprätta gemenskapens säkerhetsbestämmelser för flygplatser, flygledning och flygtjänster.
<SPEAKER ID="403" NAME="Manuel Medina Ortega" AFFILIATION="PSE">
(ES) Herr rådsordförande! Tack för ert långa och utförliga svar.
<P>
Min följdfråga gäller helt enkelt teorin om att ökningen av antalet flygolyckor är kopplad till flygbolagens ansträngningar att konkurrera med varandra när det gäller att erbjuda billiga flygresor. Konsumenterna betalar gärna mindre för att flyga, men jag vet inte om kommissionen har några utredningar som fastställer en koppling mellan lågprisflyg och ökningen av antalet flygolyckor.
<SPEAKER ID="404" NAME="Robert Evans" AFFILIATION="PSE">
(EN) Min fråga rör hela den här frågan om luftfartssäkerhet. Det har rapporterats om ett antal händelser där passagerare, ibland brittiska medborgare, ibland andra nationaliteter, har haft med sig för mycket alkohol under flygningen och på så sätt blivit en fara för de andra passagerarna och faktiskt för hela flygplanet.
<P>
Anser ni att det kan vara aktuellt att inte tillåta passagerare att ta med sig alkohol ombord på flygplan?
<SPEAKER ID="405" NAME="Jean-Pierre Jouyet">
rådets ordförande. - (FR) Jag anser att kommissionen bör undersöka alla faror inom ramen för sina förslag. Om det visar sig - för att besvara Robert Evans fråga - att det utgör en fara, som det mycket väl kan göra, då håller jag med. Vi måste även beakta passagerarnas agerande inom denna ram, vilket föranleder mig att besvara Manuel Medina Ortega, eftersom det inte är på lågprisflyg som denna typ av händelser inträffar, eftersom försäljningen utan tvekan är mer begränsad.
<P>
För att besvara Manuel Medina Ortega känner jag dock inte till någon direkt koppling mellan lågprisflyg, om det var er fråga, och antalet olyckor. Däremot stämmer det att det finns en koppling mellan företag som försöker minska kostnaderna, särskilt när det gäller underhåll, säkerhet, flygplanens livstid och antalet olyckor. Det är här vi behöver agera och se till med hjälp av befintliga kommittéer och ännu viktigare med projektet Cost Effective Small Aircraft (CESAR) att det finns en bättre kontroll över dessa företags verksamhet, särskilt vid underhållsverksamhet som undersökningen kommer att visa i vissa fall ger upphov till dessa olyckor, som ni tyvärr drabbades av. Jag anser att vi måste uppmärksamma detta fenomen.
<SPEAKER ID="406" NAME="Avril Doyle" AFFILIATION="PPE-DE">
(EN) Tack, även om jag avbryter. Allt vi skulle vilja ha är garantier - kanske lite utanför ämnet och med anspråk på ordförandeskapets generositet - vill ni vänligen se till att göra någonting för tillträdet till Strasbourg, så att vi kan flyga till Strasbourgs flygplats? Strasbourg är en vacker stad, men vi har svårt att ta oss hit. Det är därför som vi klagar över sammanträdesperioderna här.
<SPEAKER ID="407" NAME="Jean-Pierre Jouyet">
rådets ordförande. - (FR) Det gläder mig att kunna besvara Avril Doyle, som jag tycker mycket om och hyser en stor ömhet för. Jag vill understryka att vi anstränger oss för att förbättra tillträdet till Strasbourg och att vi, som ni känner till, stöder fem flygbolag. Den franska regeringen, för att byta roll ett litet ögonblick, spenderar mer än 22 miljoner euro för att garantera att dessa flygbolag flyger till Strasbourg. Vi har också försökt förbättra järnvägsanslutningen mellan Bryssel och Strasbourg med omläggningen via Roissy och en koppling mellan Thalys och höghastighetståg. Vi behöver göra mer. Vi ska försöka fortsätta. Just nu diskuterar vi hur vi ska förbättra transporttjänsterna till vad ni refererade som - och jag håller med - denna vackra stad.
<P>
Angående: Elektroniska pass
<P>
Om en ansvarig tjänsteman inte gör en visuell kontroll, vilka garantier kan då rådet ge för att elektroniska pass på vissa flygplatser inte kommer att minska säkerheten och öka möjligheterna för folk att utge sig för andra?
<SPEAKER ID="409" NAME="Jean-Pierre Jouyet">
rådets ordförande. - (FR) Herr talman! Som svar på Robert Evans fråga vill jag påpeka att rådet fäster stor vikt vid insatserna för att förstärka kontrollerna av EU:s yttre gränser, vilket återigen har betonats här under förmiddagen.
<P>
Vi vill inte bygga upp en ”fästning Europa”, men vi måste tänka på att Schengenområdet har utvidgats, att Schengen måste fungera fullständigt effektivt och att det är vårt gemensamma ansvar att bekämpa gränsöverskridande brottslighet och se till att alla olagliga handlingar förhindras till fullo.
<P>
Rådet har därför sett till att den nya tekniken utnyttjas bättre i förvaltningen av våra yttre gränser. Kommissionen har även lagt fram ett mycket välkommet meddelande med titeln ”Att förbereda nästa steg i utvecklingen av Europeiska unionens gränsförvaltning”, som vi anser vara ett utmärkt förslag.
<P>
Det är likaså viktigt att underlätta kontrollerna vid gränskontrollstationerna, och på den punkten kan jag lugna Robert Evans med att vi inte ifrågasätter Schengenområdets integritet och säkerhet. Den automatiska kontrollen av resenärernas identitet får inte leda till minskad säkerhet vid gränserna.
<P>
Förordning (EG) nr 2252/04 innehåller som ni vet garantier i och med att exakta normer fastställs för de biometriska kännetecken som ska integreras i de pass och resehandlingar som utfärdas av medlemsstaterna. Genom dessa bestämmelser blir passen även säkrare, och vi kan effektivt bekämpa förfalskningar eftersom en mer tillförlitlig koppling skapas mellan handlingen och dess ägare. Garantierna i denna förordning måste stärkas, och vi måste fortsätta med detta initiativ - det är själva tanken med den pakt för invandring och asyl som president Nicolas Sarkozy beskrev utförligt tidigare under sammanträdet i förmiddags.
<P>
Det viktiga är att vi har den rättsliga ramen för att agera, och en annan viktig sak, herr Evans, är att vi nu genom pakten samtidigt har en gemensam politisk vilja att se till att detta är en central prioritering inom ramen för det utvidgade området för frihet.
<SPEAKER ID="410" NAME="Robert Evans" AFFILIATION="PSE">
(EN) Precis som ministern har jag ingen önskan om att göra EU till en fästning, och jag vill ha vettiga säkerhetskontroller med användning av ny teknik. Men jag har sett hur dessa pass används, och jag undrar om ministern kan tala om för mig var jag tänker fel. Det som sker är nämligen att en person som har ett elektroniskt pass går fram till en maskin, placerar sitt pass i läsaren och sedan går igenom om passet är i sin ordning. Jag kan inte se att detta innebär något annat än en kontroll av att personen i fråga innehar ett giltigt pass.
<P>
Det som inte görs är att kontrollera att personen har ett pass som har utfärdats i hans eller hennes namn. Jag menar därför att det inte skulle finnas något som hindrar mig från att använda ert pass, herr minister - på villkor att ni skulle låna mig det - för att gå igenom en kontroll eftersom det inte finns någon där som kan kontrollera om personen är densamma som på bilden, eller så skulle jag kunna använda en så framstående person som Edward McMillan-Scotts pass.
<P>
Jag undrar om ni kan ge mig garantier för att man verkligen kontrollerar vem passet tillhör och den berörda personens verkliga identitet.
<SPEAKER ID="411" NAME="Jean-Pierre Jouyet">
rådets ordförande. - (FR) Det är en lätt fråga att besvara som jag tackar er för, herr Evans. Nej, om det finns ett kryphål i identitetskontrollen anser jag att det är en allvarlig fråga. Jag måste kontrollera detta, men är det så måste vi naturligtvis försäkra oss om att vi verkligen har bevis på personernas identitet. Det står helt klart. Vi kan inte tillåta att man byter pass med varandra.
<P>
Jag kommer därför att lägga era kommentarer på minnet. Vi kommer att kontrollera era uppgifter, och ni kan vara säker på att vi inom ramen för de åtgärder som rådet har befogenhet att vidta och insatserna för att genomföra pakten för invandring och asyl kommer att titta på det här igen för att se om det är tillrådligt att förstärka denna aspekt inom Schengenområdet. Detta måste göras.
<P>
Angående: Volontärverksamhet
<P>
Skulle rådets franska ordförandeskap ställa sig bakom att Eurostat uppmanas att rekommendera att FN:s handbok för ideella organisationer genomförs i nationalräkenskapssystemet, med hänsyn till att detta är ett område i det statistiska systemet som direkt berör de europeiska medborgarna genom att det visar att medborgarnas deltagande i volontärverksamhet uppskattas och detta för första gången uttryckligen blir synligt i det statistiska systemet?
<SPEAKER ID="413" NAME="Jean-Pierre Jouyet">
rådets ordförande. - (FR) Herr talman! Som svar på Marian Harkins fråga har kommissionen, vilket hon vet, diskuterat saken inom Kommittén för valuta-, finans- och betalningsbalansstatistik, vilket väl är detsamma som Eurostat. Resultatet av diskussionerna blev att kommittén ansåg att det krävdes ytterligare forskning på akademisk nivå för att fastställa harmoniserade kriterier för att identifiera ideella organisationer, så att tillförlitliga jämförelser kan göras i tid och rum mellan dessa institutioner. Frågan om statistik är alltså viktig eftersom det är sant att strukturerna inom den ideella sektorn är väldigt varierade och att vi måste öka vår förståelse för dessa strukturer. Det viktiga är dock, och jag vill lugna ledamoten på den här punkten, att vi i rådet är ytterst engagerade i utvecklingen av den ideella sektorn. Det är viktigt att medborgarna känner sig delaktiga i EU:s målsättningar, särskilt yngre människor. Av de senaste undersökningarna har vi kunnat se att det inte är självklart att de är positivt inställda till EU, trots de möjligheter som de ges.
<P>
I november kommer därför rådet (utbildning, ungdom och kultur) att anta en rekommendation om rörlighet för unga volontärarbetare i EU. Syftet med rekommendationen är att främja volontärarbete på EU-nivå och på så vis förmedla en tydligare bild av EU, särskilt till våra yngre medborgare.
<SPEAKER ID="414" NAME="Marian Harkin" AFFILIATION="ALDE">
(EN) Jag vill börja med att tacka rådsordföranden för svaret och gratulera det franska ordförandeskapet till rörlighetsinitiativet. I ert svar citerar ni dock en skrivelse från kommissionen som inte är något annat än en avledande manöver eftersom det sägs att betoningen lades på skillnaden i rättslig status och bristen på harmoniserade kriterier för att identifiera ideella verksamheter i olika länder. Herr minister, ni är mycket väl medveten om att 32 länder redan tar fram dessa siffror för icke-vinstdrivande institutioner, däribland Frankrike, vilket gläder mig, och även Tjeckien, som kommer att inneha ordförandeskapet för rådet från och med januari. Jag anser därför att kommissionen som sagt försöker att få oss på villospår i den här frågan, med tanke på att Frankrike faktiskt tar fram dessa siffror. Jag skulle bli väldigt glad om ni åtminstone kunde be Eurostat att rekommendera alla EU-länder att ta fram dessa siffror.
<SPEAKER ID="415" NAME="Zita Pleštinská" AFFILIATION="PPE-DE">
- (SK) Över 100 miljoner européer i olika åldrar och med olika religiösa övertygelser och nationaliteter genomför volontärarbete, och det sociala kapital som aktiv volontärverksamhet utgör spelar en viktig roll i den lokala demokratin genom partnerskap på olika nivåer. Jag stöder därför förslaget att utse året 2011 till det europeiska året för volontärarbete. Anser inte rådet att vi både kan och måste göra mer på det här området fram till 2011 än vi har gjort hittills?
<SPEAKER ID="416" NAME="Paul Rübig" AFFILIATION="PPE-DE">
(DE) Min fråga handlar om hur statistiken samlas in. Gång på gång ser vi att olika länder som Tyskland, Spanien, Polen och så vidare finns med i EU-statistiken, men statistiken rör sällan eller aldrig hela EU, EU-27, och ändå jämförs den sedan mot USA, Indien eller Kina. Vi bör se till att hela EU-27 är synligt i statistiken, just därför att volontärverksamhet är en särskilt viktig fråga för oss.
<SPEAKER ID="417" NAME="Jean-Pierre Jouyet">
rådets ordförande. - (FR) Jag anser att det här är en verkligt viktig fråga, och jag kommer först att svara Zita Pleštinská och sedan återkomma till Marian Harkin och Paul Rübig om betydelsen av att se till att volontärsektorn ges en symbol och att 2011 utses till året för volontärarbete. Det är skälet till att det franska ordförandeskapet vill arbeta för och verkligen främja rörlighet bland unga och se till att det görs framsteg i utvecklingen av volontärverksamheten inom EU.
<P>
Som svar på frågan om statistik vill jag gå tillbaka till en diskussion med Avril Doyle. Precis som Paul Rübig är jag helt för en förbättrad kunskap om vad EU gör när det gäller samhälls- och frivilligarbete, och jag anser även att det krävs ökad insyn. Det framgår emellertid tydligt att den europeiska humanistiska traditionen har spritt sig till andra regioner i världen, särskilt Förenta staterna, men även på andra håll, och här tänker jag särskilt på Asien.
<P>
Jag är dock ingen expert på frågan, och vi måste även se till att det råder en bra balans mellan de statistiska kraven och behovet av förenkling, dvs. att försöka förenkla och mildra bördorna på strukturer som ibland har knappa resurser. Personligen anser jag att det är viktigt med god statistisk kunskap på det här området, att gå i den riktning som ni rekommenderar. Jag är emot enhetlighet, utan anser tvärtom att det är viktigt att bevara en viss mångfald, och jag ser inte att detta på något sätt skulle vara ett hinder för målsättningen att ha en bra statistik. En sak som är viktig i sammanhanget är dock att se till att kraven, som naturligtvis är användbara och måste finnas, är proportionerliga i förhållande till det vi vill åstadkomma, dvs. att lätta på bördorna, särskilt för de organisationer som har de minsta administrativa resurserna.
<SPEAKER ID="418" NAME="Talmannen">
Eftersom frågorna nr 10 och 11 rör samma ämne kommer de att tas upp tillsammans, men båda frågeställarna kommer få tillfälle att ställa följdfrågor till ministern.
<P>

<P>
Angående: EU:s politik för produkter som innehåller genetiskt modifierade organismer
<P>
Håller ordförandeskapet och rådet med om att EU:s nuvarande ”nolltolerans”, som innebär förbud mot all import av produkter som godkänts utanför EU och som innehåller oavsiktliga eller små mängder genetiskt modifierade organismer, skapar stora försörjningsproblem för jordbruksföretag i EU som är beroende av importerat spannmål och foder?
<P>
Dessa produkter innehåller ofta genetiskt modifierade organismer som tidigare har godkänts av EU, men om produkterna visar sig innehålla minsta spår av en icke godkänd genetiskt modifierad organism förbjuds och förstörs de. Detta förfaringssätt brister i vetenskaplig stringens och integritet.
<P>
I en färsk rapport från kommissionens gemensamma forskningscenter konstateras att några hälsoeffekter av genetiskt modifierade livsmedel som omfattas av regleringen hittills inte har redovisats.
<P>
Vilka åtgärder planerar ordförandeskapet, med hänsyn till slutsatserna i det gemensamma forskningscentrets rapport och de oskäliga dröjsmålen i bedömningsprocessen, för att se till att säkerheten hos produkter som innehåller genetiskt modifierade organismer kan få en skyndsam utvärdering i EU?
<P>
Angående: Diskussioner om de strategiska aspekterna i fråga om genetiskt modifierade organismer (GMO)
<P>
Europeiska kommissionens ordförande uppmanade nyligen medlemsstaterna att utse tjänstemän på hög nivå som skulle delta i diskussioner om de strategiska aspekterna i fråga om genetiskt modifierade organismer. Gruppen kommer att ta upp bland annat följande frågor: godkännandeförfarandena, följderna av asynkrona beslut om godkännande av GMO, debatt med allmänheten om GMO. Denna högnivågrupp höll sitt första sammanträde den 17 juli. Ytterligare ett sammanträde ska enligt planerna äga rum nu i september.
<P>
Kan rådet upplysa om framstegen i diskussionerna och när högnivågruppen förväntas kunna avlägga rapport?
<P>
Kan rådet säga något om hur målen och rekommendationerna eventuellt skiljer sig mellan denna grupp och den arbetsgrupp som rådet (miljö) inrättat för att behandla frågan om genetiskt modifierade organismer?
<SPEAKER ID="420" NAME="Jean-Pierre Jouyet">
rådets ordförande. - (FR) Herr talman! Jag har nu tillfälle att svara Avril Doyle och Mairead McGuinness samtidigt, och det är bra. Det franska ordförandeskapet beslutade att fortsätta diskussionen om den komplexa och politiskt mycket känsliga debatten om genetiskt modifierade organismer - en diskussion som inleddes av det föregående ordförandeskapet, med målsättningen att nå en lösning före årsslutet.
<P>
I går diskuterade rådet (miljö) frågan om GMO efter ett informellt möte mellan miljöministrarna som hölls i Celle Saint-Cloud i juli förra året, vilket ni känner till. Diskussionerna kommer att fortsätta för att nå praktiska slutsatser inför rådets möte i december, i slutet av det franska ordförandeskapet.
<P>
I vilken riktning går diskussionerna i det här skedet? Den främsta målsättningen är att stärka resurserna för miljöinspektioner och utvärderingar genom att harmonisera dem på EU-nivå, och jag kommer naturligtvis att komma tillbaka och rapportera om resultaten av dessa diskussioner i december.
<P>
I diskussionerna måste vi även beakta de socioekonomiska kriterierna i hanteringen av GMO-relaterade risker, och vi måste se på hur vi kan förbättra tillämpningen av de vetenskapliga expertutlåtandena och inrätta harmoniserade gränsvärden för märkning, och slutligen hur vi tar hänsyn till vissa känsliga eller skyddade områden.
<P>
Som ni vet har kommissionens ordförande Jose Manuel Barroso inrättat en högnivågrupp för att behandla denna fråga, och ni bör höra med kommissionen om hur långt gruppen har kommit med sitt arbete. Ingen rapport har offentliggjorts i det här skedet. Gruppen granskar den rättsliga ramen, relaterade frågor som rör sambandet mellan handel och miljö samt prishöjningarna på livsmedel och hur de påverkar GMO-frågan.
<P>
Det viktiga är som sagt det som har lagts fram för rådet och att se till att de nya riktlinjerna för miljöbedömningar antas snabbt för att kunna ta hänsyn till de långsiktiga miljöriskerna med GMO. Det var vad jag ville påpeka.
<SPEAKER ID="421" NAME="Avril Doyle" AFFILIATION="PPE-DE">
(EN) Jag tackar rådsordföranden för hans svar, men trots den väntade rapporten från högnivågruppen undrar jag om inte Världshandelsorganisationen (WTO), om den nu betyder något, bör införa en enhetlig process för säkerhetsbedömning och godkännande av GMO-produkter i handeln på global nivå, vilket är det minsta WTO bör göra. För vi menar väl inte att de amerikanska, australiensiska och japanska konsumenterna utsätts för större risker genom sina länders förfaranden för säkerhetsbedömningar och godkännande, som är ytterst effektiva? Avslutningsvis, håller inte rådet med om att allt annat än inbördes utvärderade och vetenskapligt baserade förfaranden för säkerhetsbedömning och godkännande av GMO-produkter skulle sakna integritet och ge vår lagstiftning här i parlamentet dåligt anseende?
<SPEAKER ID="422" NAME="Mairead McGuinness" AFFILIATION="PPE-DE">
(EN) Jag måste säga att jag förlorar på att ni har lagt ihop frågorna eftersom min fråga är mycket specifik. Först och främst är jag inte säker på att högnivågruppen har samarbetat fullt ut, men jag skulle vilja veta vilka framsteg, om några, som har gjorts och vad gruppen kommer att rapportera. EU bedriver visserligen verksamhet i GMO-frågan, men jag anser att det handlar mer om aktivitet än om handling, och det är handling vi behöver eftersom vi har en situation där ett mycket stort land som USA och andra är mycket nöjda med sina GMO-bedömningar medan EU vill ha andra kriterier. Jag förstår av ert svar att ni vill ha ”strängare” kriterier - vad det nu kan betyda - vilket innebär att vårt problem kvarstår.
<SPEAKER ID="423" NAME="Talmannen">
Det var faktiskt rådet som bad om att de båda frågorna skulle behandlas samtidigt.
<SPEAKER ID="424" NAME="Jean-Pierre Jouyet">
rådets ordförande. - (FR) Herr talman! Jag tar på mig ansvaret för detta, och jag kan försäkra er om att ni inte har kommit hit i onödan, fru McGuinness. Jag tar på mig hela ansvaret och ber Mairead McGuinness om ursäkt i det här sammanhanget.
<P>
För att besvara Avril Doyles fråga om eventuella utvärderingar, särskilt inbördes utvärderingar, har rådet inlett en mycket givande diskussion med experter från Europeiska myndigheten för livsmedelssäkerhet (EFSA), särskilt om miljöriskbedömningar. Dessa diskussioner utgör ett mycket värdefullt bidrag till processen, särskilt när det gäller att förstärka miljöbedömningarna och förbättra tillämpningen av den tekniska expertisen, som jag har nämnt, och ta hänsyn till vissa känsliga områden.
<P>
Inbördes utvärderingar är enligt min mening absolut ett steg i rätt riktning. Jag anser att det skulle vara en sund utveckling. När det gäller de farhågor som uttrycktes av Mairead McGuinness anser jag inte att vi kan bortse ifrån behovet av att genomföra en grundlig utvärdering av de långsiktiga följderna av att använda genetiskt modifierade organismer. Jag är medveten om de amerikanska tendenserna i den här frågan. För EU:s del måste vi även beakta de långsiktiga farhågorna på området, och vi måste därför bedöma denna fråga mycket grundligt.
<P>
Angående: Situationen i Zimbabwe
<P>
Kan rådet ange om den har omvärderat sin ståndpunkt om situationen i Zimbabwe med tanke på att Thabo Mbekis ansträngningar för att medla fram en överenskommelse misslyckats och att Zimbabwes folk fortsätter att leva under svåra umbäranden, samtidigt som EU bara passivt ser på när förhandlingarna strandar?
<SPEAKER ID="426" NAME="Jean-Pierre Jouyet">
rådets ordförande. - (FR) Herr talman! Som svar på Jim Higgins fråga fortsätter vi att följa situationen i Zimbabwe mycket nära, och vi är starkt oroade över hur den har utvecklats. Det är skälet till vårt fördömande av den våldsvåg som inleddes i början av april förra året. Vi har fördömt det sätt som valet genomfördes på, men jag ska inte återvända till den frågan. EU har försökt få FN:s säkerhetsråd att anta en mycket starkt formulerad resolution om Zimbabwe.
<P>
Efter överenskommelsen om en enhetsregering som undertecknades under ledning av Södra Afrikas utvecklingsgemenskap (SADC) den 15 september har EU varit i kontakt med parterna för att bidra till att en trovärdig enhetsregering kan bildas så snabbt som möjligt, med andra ord att verkställa det zimbabwiska folkets vilja som det uttryckte den 29 mars.
<P>
Förhandlingarna fortsatte, men efter president Robert Mugabes plan att reservera de viktiga regeringsposterna för sitt parti (jag påminner er om att hans parti förlorade valet, och att det förekom bedrägerier under den andra valomgången) har dessa medlingsinsatser misslyckats. Rådet har förklarat att det kommer att fortsätta att övervaka situationen mycket noggrant.
<P>
Rådet har dessutom uppmuntrat SADC:s medlingsinsatser under president Thabo Mbekis ledning, med målsättningen att nå ett mer tillfredsställande resultat i syfte att verkställa det zimbabwiska folkets vilja som det uttryckte den 29 mars. Om dessa insatser fortsätter att blockeras är vi redo att vidta ytterligare åtgärder i form av sanktioner som riktas mot de zimbabwiska myndigheterna.
<P>
Med tanke på den mycket allvarliga humanitära situationen vill vi inte att befolkningen ska bli lidande på grund av den rådande situationen, och därför har kommissionen just frigjort ett ytterligare belopp på 10 miljoner euro för att hantera den situation som folket i Zimbabwe befinner sig i.
<P>
Sammanfattningsvis, och när det gäller de ekonomiska och sociala aspekterna, vill jag påminna parlamentet om att unionen så snart en trovärdig enhetsregering har inrättats är redo att vidta åtgärder för att stödja befästandet av demokratin och den ekonomiska återhämtningen i Zimbabwe.
<P>
Jag vill därför påminna er om att vi fortsätter att övervaka situationen och att EU förblir aktivt på alla nivåer - på politisk, diplomatisk, ekonomisk och humanitär nivå - för att se till att Zimbabwes folk får rättvisa.
<SPEAKER ID="427" NAME="Talmannen">
Jag har två följdfrågor till den här frågan, men det kommer att bli den sista frågan vi behandlar. Jag är rädd för att jag måste avsluta den här punkten nu. Jag vill tacka ministern för hans mycket utförliga svar. Alla som befinner sig i kammaren och har lagt fram en fråga kommer att få skriftliga svar.
<P>
(Inpass av Gay Mitchell)
<P>
Jag förstår ert problem, herr Mitchell. Jag håller tiden. Om inte andra gör det är det deras problem; jag kan bara svara för mig själv. Jag sa i början av frågestunden att vi skulle avsluta den kl. 19.00.
<P>
(Inpass av Gay Mitchell)
<P>
Vi försöker hålla en viss ordning här, och jag uppskattar att ni bryr er.
<P>
(Inpass av Gay Mitchell)
<P>
Jag noterar era kommentarer, men jag anser inte att det är mitt fel.
<SPEAKER ID="428" NAME="Jim Higgins" AFFILIATION="PPE-DE">
(GA) Herr rådsordförande! Rådet är medvetet om att NDC (National Democratic Conference) vill ha nyval och att planerna på att hålla förhandlingar om maktdelningen i Swaziland har skjutits upp en vecka.
<P>
Uppskjutandet beror på att man har vägrat att utfärda ett pass till oppositionsledaren Morgan Tsvangirai. Herr minister, anser ni att detta är korrekt eller till hjälp? Och är ni säkra på att ett hållbart och långsiktigt arrangemang kan inrättas?
<SPEAKER ID="429" NAME="Colm Burke" AFFILIATION="PPE-DE">
(EN) Jag undrar bara om EU har gjort några direkta åtaganden till de berörda intressenterna i den politiska processen i Zimbabwe. Landets politiska problem kan inte lösas på en dag, och det kommer att krävas enormt mycket stöd, både ekonomiskt och för att bygga upp nya handelsförbindelser. Jag undrar bara om EU har gjort några åtaganden till intressenterna.
<SPEAKER ID="430" NAME="Jean-Pierre Jouyet">
rådets ordförande. - (FR) Först och främst är situationen fortfarande mycket allvarlig, vilket Jim Higgins har påpekat, och vi förstår varför oppositionsledarna inte kan godta de lösningar som har föreslagits i det här skedet, men jag har fått information om att det kommer att hållas ett trepartsmöte mellan SADC:s politiska organ, dvs. mellan Swaziland, Angola och Moçambique, i Harare den 27 oktober.
<P>
För att besvara Colm Burkes fråga är det naturligtvis svårt att hålla kontakten med tanke på de problem som Morgan Tsvangirai har drabbats av. Hans pass har konfiskerats och återlämnas inte till honom. Kommissionen och ordföranden Bernard Kouchner ser till att de är informerade om utvecklingen och står i mycket nära kontakt med SADC:s och Thabo Mbekis företrädare. För vår del kan vi bara arbeta för att förbindelserna med Zimbabwe återupprättas, men det kan ske först när rättsordningen garanteras och en tillfredsställande lösning har nåtts. Vi har emellertid så bra kontakt som det är möjligt under de rådande förhållandena, antingen via Louis Michel eller Bernard Kouchner.
<SPEAKER ID="431" NAME="Talmannen">
Frågestunden är härmed avslutad.
<P>
De frågor som på grund av tidsbrist inte hade besvarats skulle erhålla skriftliga svar (se bilagan).
<P>
(Sammanträdet avbröts kl. 19.00 och återupptogs kl. 21.00.)
