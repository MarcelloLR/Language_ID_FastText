<CHAPTER ID="008">
Bildande av en politisk grupp
<SPEAKER ID="014" NAME="Talmannen">
Jag kan informera er om bildandet av en ny politisk grupp i Europaparlamentet som går under beteckningen Identitet, Tradition, Suveränitet. Denna grupp består av tjugo ledamöter från mer än en femtedel av medlemsstaterna och uppfyller därför de krav som finns fastställda i arbetsordningen. Denna grupps sammansättning kommer att kungöras i protokollet till denna sammanträdesperiod.
<SPEAKER ID="015" NAME="Martin Schulz" AFFILIATION="PSE">
(DE) Herr talman! Jag reser mig upp för att säga något mer om artikel 29 i parlamentets arbetsordning, enligt vilken det är ett grundläggande krav vid bildandet av en politisk parlamentsgrupp att de som kommer att tillhöra den har en gemensam politisk samhörighet.
<P>
Jag utgår från att den intervju som Alessandra Mussolini gav nyhetsbyrån APA den 8 januari - eller som i varje fall publicerades av nyhetsbyrån -inte kan uppfattas på annat sätt än att bildandet av gruppen strider mot artikel 29, för i intervjun beskrev hon gruppen - som vid den tidpunkten fortfarande inte hade bildats - som teknisk snarare än politisk och angav att det fanns mycket i denna grupps politiska program som inte låg i linje med hennes eget sätt att tänka. Härav följer alltså att kraven i artikel 29 i arbetsordningen inte har iakttagits, eftersom tekniska grupper - vilket vi känner till från parlamentets historia - inte är tillåtna, och därför begär jag att parlamentets kommitté för procedurfrågor ska få i uppdrag att undersöka legitimiteten i bildandet av denna grupp.
<P>
(Applåder)
<SPEAKER ID="016" NAME="Bruno Gollnisch" AFFILIATION="ITS">
(FR) Herr talman, mina damer och herrar! Herr Schulz! Jag förstår er vrede över att en grupp, låt vara av blygsam storlek, har bildats vid detta tillfälle. Er invändning skulle ha haft en viss trovärdighet om inte alla våra medlemmar hade undertecknat en uttalad förklaring som otvivelaktigt har politiskt innehåll och som talmannen och parlamentets förvaltning har till sitt förfogande. Det ska bli mig ett nöje att skicka er ett exemplar. I denna förklaring förespråkas ett bevarande av den europeiska identiteten och våra länders identitet för att säkerställa att det som är nytt och modernt är rotat i europeiska traditioner. I förklaringen förespråkas även ekonomisk öppenhet och den innehåller även icke-konfessionella hänvisningar till kristna värderingar och mänskliga rättigheter. Det är en mycket exakt text som har undertecknats av alla våra medlemmar.
<P>
Som Alessandra Mussolini sa planerar vi också att göra slut på den något diskriminerande situation som de grupplösa ledamöterna befinner sig i jämfört med dem som tillhör en grupp. Tyvärr kommer denna diskriminering att fortsätta för dem som förblir grupplösa, eftersom de inte har tillgång till samma politiska, administrativa och finansiella resurser som de andra grupperna.
<P>
Jag kan lugna er fullständigt, herr Schulz. Gruppen Identitet, Tradition, Suveränitet har absolut ett politiskt innehåll och överensstämmer helt och hållet med parlamentets arbetsordning och EG-domstolens rättspraxis. Undvik därför att framstå som en skurk och låt bli att trakassera en minoritetsgrupp, annars riskerar ni att drabbas av misstroende från EG-domstolen i Luxemburg.
<SPEAKER ID="017" NAME="Talmannen">
Herr Schulz, herr Gollnisch! I artikel 29 fastslås, tillsammans med den fotnot som klargör omfattningen av artikelns bestämmelser, att parlamentet inte värderar den politiska samhörigheten mellan medlemmarna i en grupp. Endast under förutsättning att någon av de berörda ledamöterna säger sig sakna den politiska samhörighet som gruppen har deklarerat är det nödvändigt för parlamentet att bedöma om gruppen har bildats i enlighet med gällande bestämmelser.
<P>
Jag anser inte att det är fallet. Gruppen har lämnat en principförklaring eller ett politiskt uttalande. Detta har meddelats mig och det kommer att kungöras i Europeiska unionens officiella tidning och undertecknas av alla medlemmar i gruppen. Jag anser att detta för tillfället är tillräckligt som tecken på politisk samhörighet mellan gruppens medlemmar och jag kan därför inte tillmötesgå er begäran, herr Schulz.
