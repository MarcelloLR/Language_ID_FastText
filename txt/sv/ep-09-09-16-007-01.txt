<CHAPTER ID="007-01">
1. Val av kommissionens ordförande (omröstning)
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Herr talman ...
<P>
(Talaren blev avbruten av häcklande från höger.)
<P>
Är ni sjuka eller något? Är ni sjuka?
<P>
Eftersom vi hade problem med omröstningen i går vill jag be er att kolla maskinerna.
<P>
Det är väl inte en så dum idé, eller hur, mina damer och herrar?
<SPEAKER ID="097" NAME="Talmannen">
På förslag genomför vi en försöksomröstning, det vill säga en omröstning för att kontrollera att alla har röstkort, att vi alla sitter ned på rätt sätt och att utrustningen fungerar.
<P>
Mina damer och herrar! Jag upprepar följande: Vart femte år beslutar Europaparlamentet om vem som ska leda en annan EU-institution. På dagordningen i dag står valet av Europeiska kommissionens ordförande. Detta val kommer att stärka denna institutions demokratiska karaktär, och det är vi, de valda företrädarna för EU:s alla regioner som ska göra detta.
<P>
Europeiska rådet har nominerat José Manuel Barroso till kommissionens ordförande. Parlamentet kan i enlighet med artikel 105.2 i arbetsordningen godkänna eller avvisa den nominerade kandidaten genom en majoritetsomröstning. Omröstningen är hemlig. Låt oss nu välja kommissionens ordförande i enlighet med arbetsordningen. Omröstningen kommer att genomföras med hjälp av det elektroniska systemet. Jag vill upprepa att ni kan rösta från vilken plats i plenisalen som helst så länge som ni placerar era röstkort i den personliga röstanordningen. Jag säger detta eftersom det finns många nya ledamöter i parlamentet. Som vanligt vid omröstningar får ni rösta för eller mot kandidaten, eller lägga ner er röst.
<P>
(Omröstningen genomfördes)
<P>
Resultatet av omröstningen är som följer: 718 avgivna röster, varav 382 röster för, 219 röster mot och 117 nedlagda röster.
<P>
(Höga applåder)
<P>

<SPEAKER ID="098" NAME="Talmannen">
Resultatet av omröstningen visar - vi kommer snart att kunna se det på tavlan - att rådets nominerade kandidat, José Manuel Barroso, har valts till Europeiska kommissionens ordförande.
<P>
Hjärtliga gratulationer till den valda ordföranden för kommissionen! Vi har mycket arbete framför oss. Vi kommer att ställas inför utmaningar och våra medborgare förväntar sig att vi ska agera energiskt och leva upp till deras förväntningar.
<P>
Herr kommissionsordförande! Jag vet att ni är medveten om Europaparlamentets prioriteringar. Genom att ni har följt diskussionerna, vilka vi också har hållit inom våra politiska grupper, exempelvis i går, vet ni vilka förväntningar vi har. Därför ser vi verkligen fram emot att samarbeta med er de kommande fem åren. Vi förväntar oss framför allt att kunna svara mot våra medborgares behov. Än en gång: Grattis och bästa lyckönskningar! Ni får nu ordet om ni vill säga något till oss.
<P>
(Höga applåder)
<SPEAKER ID="099" NAME="José Manuel Barroso" LANGUAGE="PT">
Herr talman, mina damer och herrar! Först och främst vill jag uttrycka den tacksamhet som jag känner av hela mitt hjärta för det stora förtroende som ni har visat mig. Jag är oerhört ärad och mycket rörd över detta och jag kommer att ta arbetet på stort allvar. Denna förtroenderöst är också en signal från Europaparlamentet att det fullt ut ställer sig bakom det ambitiösa program som jag har för EU de kommande fem åren. Jag vill arbeta med alla politiska grupper som stöder programmet.
<P>
Precis som jag sade under diskussionerna som föregick omröstningen vill jag arbeta med alla politiska grupper som vill delta i projektet att skapa ett EU som kännetecknas av solidaritet och frihet. Jag måste emellertid rikta ett särskilt tack till gruppen för Europeiska folkpartiet (kristdemokrater). Den tog risken att stödja mitt program i Warszawa redan före valet i ett försök att redan då ge större utrymme för europeisk parlamentarisk demokrati.
<P>
Som kommissionens ordförande kommer, som jag sade här i parlamentet i går och som jag har sagt vid andra tillfällen nyligen, mitt parti att vara ”Europa” och det kommer att bestå av dem som vill följa med på denna spännande resa vars mål är att förena Europa. Det är med dessa människor som jag vill skapa det samförstånd som vi behöver för att utöka det europeiska projektet.
<P>
Låt mig vid detta tillfälle säga några få ord om mitt eget land Portugal. Utan initiativet och stödet från dess regering och från premiärminister José Sócrates skulle jag inte ha kunnat ställa upp i valet. Jag vill tacka Portugal för dess stöd, även förmedlat till mig genom presidenten, professor Cavaco Silva. Jag vill ge mitt erkännande till stödet från var och en av alla engagerade européer som tror på detta europeiska projekt.
<P>
(EN) Slutligen vill jag upprepa till er, herr talman, och till alla ledamöter i parlamentet, att jag har en uppriktig vilja att arbeta nära er under de kommande fem åren så att ni kan bygga upp en starkare parlamentarisk demokrati i Europaparlamentet. Jag anser att Europaparlamentet och Europeiska kommissionen, som typiska EU-institutioner, har ett särskilt ansvar gentemot våra medborgare. Jag kommer att göra precis det som jag har sagt att jag ska göra: skapa ett starkare Europa för frihet och solidaritet!
<P>
(Applåder)
<SPEAKER ID="101" NAME="Talmannen">
Jag vill göra ett officiellt uttalande. I enlighet med artikel 105.3 i arbetsordningen ska jag informera rådet om det resultat som vi fick för 10 minuter sedan, och jag vill också be rådet och den nyvalda ordföranden för kommissionen att gemensamt föreslå nomineringar till kommissionärsposterna. Med tanke på det omfattande arbete som ligger framför oss bör vi arbeta så snabbt som möjligt.
<P>
Detta var det officiella uttalandet angående valet av José Manuel Barroso som ordförande för Europeiska kommissionen.
