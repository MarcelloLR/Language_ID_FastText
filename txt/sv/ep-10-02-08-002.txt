<CHAPTER ID="002">
Uttalanden av talmannen
<SPEAKER ID="006" NAME="Talmannen">
Det är med stor sorg som jag måste informera er om Pilar Juarez Boals tragiska död. Hon var biträdande chef för Europeiska unionens delegation i Haiti och arbetade i Europaparlamentet fram till 2002. Hon omkom i den tragiska jordbävningen på Haiti den 12 januari. Jordbävningen kan totalt ha krävt hela 200 000 människoliv. Ni kommer säkert ihåg att vi, under den senaste sessionen för en månad sedan, höll en tyst minut till minne av alla de som hade omkommit i jordbävningen. Vad vi då inte visste och inte var säkra på var att en av dessa var en person som är så tätt förknippad med Europaparlamentet och Europeiska unionens arbete - Pilar Juarez Boal.
<P>
I går hölls den andra omgången av presidentvalet i Ukraina. I väntan på den officiella bekräftelsen på valresultaten vill jag framföra min hyllning till det ukrainska folket för de fria och öppna val som har hållits. Detta är vad rapporterna från Ukraina vittnar om. Jag har fortfarande inte fått något officiellt meddelande, men enligt uppgift från de kolleger i Europaparlamentet som övervakade valen löpte den allra största delen av valarbetet i enlighet med gällande förfarande och i överensstämmelse med kraven för demokratiska val, förutom ett visst antal klagomål och fall som visserligen utgjorde överträdelser av valreglerna. Detta är ett mycket stort framsteg för Ukraina. Vi minns att saker och ting var helt annorlunda för fem år sedan. I dag är vår önskan för Ukraina att en demokratiskt och fredligt vald president kommer att agera för landets bästa. Vi vill också skapa bästa möjliga förbindelser med Ukraina. Trots de senaste årens stora politiska instabilitet kan man nu se att demokratin i Ukraina vilar på solid grund.
<P>
Jag vill även ta tillfället i akt och uppmana alla politiska krafter i Ukraina att överbrygga motsättningarna och tillsammans börja arbeta med sociala och ekonomiska samt även rättsliga och konstitutionella reformer, och fortsätta sitt arbete för ett EU-medlemskap. Jag vill än en gång säga att Europeiska unionen är mycket angelägen om att ha goda, vänskapliga förbindelser med Ukraina. Detta gäller både den framtida regeringen och oppositionen. Vi hoppas och förväntar oss att Ukraina kommer att samarbeta i detta avseende. Vi delar denna utmaning och detta ansvar. På onsdag kommer en debatt att föras om situationen i Ukraina efter valen. Vi kommer att lyssna på våra kollegers betänkanden. Paweł Kowal var den som ledde Europaparlamentets valövervakningsuppdrag som var på plats och observerade röstningen i söndags och som kommer att informera oss om detta.
<P>
Den nya Europeiska kommissionen ska godkännas genom omröstning i morgon. Detta kommer att vara ett av de viktigaste ögonblicken under denna mandatperiod. Vi kommer att på medborgarnas vägnar uttrycka vår vilja genom demokratisk omröstning, och därför är det en mycket viktig dag i morgon.
<P>
Under morgondagens sammanträde kommer vi också att rösta om resolutionen om det nya ramavtalet mellan Europaparlamentet och kommissionen. Ni har fått tillgång till texten till detta avtal. Den är en mycket viktig rättsakt som kommer att fastställa hur de båda institutionerna ska samarbeta under nästa mandatperiod.
<P>
På onsdag kommer vi att föra en annan viktig debatt om behandling och överföring av uppgifter om finansiella betalningsmeddelanden till Förenta staterna för att spåra finansiering av terrorism. Jag kommer själv att leda denna debatt. Europaparlamentet fäster oerhört stor vikt vid att säkerställa ett lämpligt skydd av personuppgifter. Vi utsågs genom direkta val av våra medborgare och har ett ansvar gentemot dessa, men å andra sidan inser vi vikten av Swift-avtalet. Alla ledamöter i detta parlament bör ta hänsyn till dessa prioriteringar när de fattar detta viktiga och ansvarsfulla beslut. Omröstningen kommer att äga rum på torsdag. Jag kommer inte att kunna vara med vid omröstningen eftersom jag ska närvara vid Europeiska rådets möte i Bryssel.
<P>
Jag vill informera er om något annat.
