<CHAPTER ID="008">
Interinstitutionellt avtal om ett register för insyn (undertecknande)
<SPEAKER ID="125" NAME="Talmannen">
Mina damer och herrar, ärade kolleger! Låt oss ta plats för det officiella undertecknandet av ett mycket viktigt avtal mellan Europaparlamentet och kommissionen: ”lobbyistregistret.” Vi röstade om Casinibetänkandet vid det förra plenarsammanträdet i Strasbourg, och nu ska det officiella undertecknandet äga rum. Vi röstade den 11 maj 2011.
<P>
För det officiella undertecknandet vill jag välkomna minister Enikő Győri och kommissionens vice ordförande Maroš Šefčovič samt våra kolleger Europaparlamentets vice talman Diana Wallis, som ingick i förhandlingsteamet, vice talman Isabelle Durant, vice talman Rainer Wieland och Carlo Casini, ordförande för utskottet för konstitutionella frågor och även föredragande.
<SPEAKER ID="126" NAME="Enikő Győri">
rådets ordförande. - (EN) Herr talman, ärade ledamöter! Jag skulle vilja läsa upp rådets politiska uttalande om öppenhetsregistret.
<P>
”Rådet anser att öppenhet är en princip av yttersta vikt för EU. Enligt fördragen ska unionens institutioner, organ, byråer och myndigheter, för att främja ett gott styre och säkra det civila samhällets deltagande, bedriva sitt arbete så öppet som möjligt, och beslut ska fattas så öppet och så nära medborgarna som möjligt.
<P>
Rådet förbinder sig i enlighet med dessa bestämmelser att så långt möjligt tillämpa öppenhetsprincipen. Rådet inser att medborgarna förväntar sig att de som företräder dem på EU-nivå tillämpar högsta möjliga standarder.
<P>
Rådet välkomnar och stöder därför Europaparlamentets och kommissionens initiativ att upprätta ett gemensamt 'öppenhetsregister'.
<P>
Rådet anser att förbindelserna med intresseorganisationer bör präglas av öppenhet och att registret utgör en värdefull grund för att bygga upp dessa förbindelser och samverka med intresseorganisationerna på ett öppet, inkluderande och konsekvent sätt.
<P>
Rådet har mottagit Europaparlamentets och kommissionens uppmaning att ansluta sig till registret. Rådet är berett att överväga att ha en roll i registret och ser fram emot att diskutera tänkbara förfaranden med de övriga två institutionerna.”
<SPEAKER ID="127" NAME="Talmannen">
Den bästa lösningen vore om alla EU-institutioner hade samma register för externa intressen. Nu vill jag be mina kolleger och kommissionens vice ordförande att komma fram till podiet för undertecknandet.
