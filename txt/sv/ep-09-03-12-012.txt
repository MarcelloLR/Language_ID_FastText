<CHAPTER ID="012">
Justering av protokollet från föregående sammanträde: se protokollet
<SPEAKER ID="303" NAME="Talmannen">
Gårdagens protokoll har delats ut.
<P>
Finns det några synpunkter?
<P>

<SPEAKER ID="304" NAME="José Ribeiro e Castro" AFFILIATION="PPE-DE">
(FR) Fru talman! Jag ber ledamöterna att låta mig ta upp några minuter av deras tid.
<P>
Jag skulle vilja ta upp ämnet Kina. Ett resolutionsförslag om Kina var inplanerat för i dag, om fallet med Gao Zhisheng, en välkänd advokat som sitter i häkte. Det finns farhågor för att han kommer att torteras. Hans familj har precis fått resa in i Förenta staterna, och man fruktar för hans liv.
<P>
Eftersom endast tre ämnen dock får tas upp till behandling kunde olyckligtvis inte resolutionsförslaget om Gao Zhisheng tas med. Vi hade tänkt flytta det till sammanträdesperioden mars II. Nu har vi upplysts om att man inte kommer att ta upp några brådskande frågor under mars II, eftersom reglerna säger att när man har två sammanträdesperioder under samma månad kan inga brådskande ärenden tas upp under den andra.
<P>
Jag ifrågasätter denna tolkning. Tolkningen avser i själva verket de dubbla sammanträdesperioderna i september och dessförinnan i oktober, då budgeten diskuterades. Att det finns två sammanträdesperioder i mars beror på valet. Det är helt och hållet ett undantagsfall. Det skulle innebära att vi först i slutet av april kommer att kunna behandla människorättsfrågor, vilket är för sent.
<P>
Jag uppmanar därför ordförandeskapet att för det första granska denna fråga och för det andra uttrycka vår oerhörda oro över fallet för den kinesiska ambassaden - jag kan förse er med detaljer om Gao Zhishengs fall i detta syfte - eftersom ingen riktigt vet var han är och man fruktar att han kan vara torterad och hotad till livet.
