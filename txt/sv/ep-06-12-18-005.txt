<CHAPTER ID="005">
Undertecknande av REACH och sjunde ramprogrammet för forskning
<SPEAKER ID="015" NAME="Talmannen">
Nästa punkt är det gemensamma undertecknandet av Reachförordningen och sjunde ramprogrammet för forskning.
<P>
Jag anser att det är på sin plats att vi ägnar några minuter till att offentligt, här i parlamentet, underteckna två viktiga EU-rättsakter som parlamentet och rådet just har antagit: Reach, förordningen om kemiindustrin och dess miljöeffekter, och sjunde ramprogrammet för forskning.
<P>
Det gemensamma undertecknandet av de rättsakter som antogs under medbeslutandeförfarandet är, som ni vet, det sista skedet i EU:s långvariga och komplicerade lagstiftningsprocess innan rättsakterna offentliggörs i Europeiska unionens officiella tidning. Det är ögonblicket när de två medlagstiftarna (rådet och parlamentet) sätter sin politiska stämpel på den nya lagstiftningen.
<P>
Det är därför ett stort nöje för mig att denna morgon välkomna Finlands statsminister till parlamentet, som företräder rådets ordförandeskap och som kommer att underteckna dessa viktiga akter tillsammans med mig. Jag vill också välkomna José Manuel Barroso och be honom att ansluta sig till oss för fotograferingen av undertecknandet.
<P>
Jag vill även tacka de olika ledamöter av Europaparlamentet som har varit närmast involverade i dessa två nya rättsakter och be dem bevittna undertecknandet: Karl-Heinz Florenz, ordförande för utskottet för miljö, folkhälsa och livsmedelssäkerhet, Guido Sacconi, föredragande för Reach, Miloslav Ransdorf, vice ordförande för utskottet för industrifrågor, forskning och energi och de tre föredragandena för sjunde ramprogrammet för forskning, Jerzy Buzek, Philippe Busquin och Anne Laperrouze.
<P>
Innan akterna undertecknas anser jag att det är lämpligt att Matti Vanhanen säger några ord om han så önskar.
<SPEAKER ID="016" NAME="Matti Vanhanen">
rådets ordförande. (FI) Herr talman, mina damer och herrar! Det är ett stort nöje för mig att vara här i dag. Undertecknandet av detta dokument är ett historiskt tillfälle. Reachförordningen kommer att innebära en fullständig översyn av EU:s lagstiftning om kemikalier. Det är ett enormt steg framåt från det nuvarande kontrollsystemet, som är 40 år gammalt.
<P>
Syftet med Reachförordningen är att garantera höga standarder för hälsa och miljöskydd och öka konkurrenskraften för EU:s kemiindustri genom att tillämpa höga säkerhetsnormer och främja produktutveckling. I och med Reachförordningen kommer en europeisk kemikaliemyndighet att inrättas, som ska hantera uppgifter såsom registrering av ämnen. Att förordningen har antagits är en verkligt viktig prestation. Det är också ett lysande exempel på det utmärkta samarbetet mellan rådet och Europaparlamentet. I detta sammanhang måste det dock sägas att arbetet måste fortsätta. Vi måste nu alla se till att förordningen genomförs effektivt.
<P>
Vid detta glädjande tillfälle är jag mycket glad över att resultaten av vårt samarbete även gör att vi kan lägga sista handen vid detaljerna när det gäller sjunde ramprogrammet för forskning. Forskning och utveckling spelar en viktig roll i främjandet av EU:s konkurrenskraft och genomförandet av målen i Lissabonstrategin. Ramprogrammet för forskning är gemenskapens viktigaste instrument för att nå dessa mål. Det kommer även att vara ett viktigt verktyg i utarbetandet av en ny omfattande innovationspolitik, som även den har varit en av det finländska ordförandeskapets huvudfrågor.
<P>
Jag vill än en gång uppriktigt tacka Europaparlamentet för det utmärkta samarbetet i förhandlingarna om ramprogrammet för forskning. Utan er skulle vi inte vara här nu. Jag är mycket glad över att programmet kommer att komma igång enligt tidtabellen från början av 2007.
<P>
(Applåder)
<P>
(Under överinseende av José Manuel Barroso (kommissionens ordförande), Karl-Heinz Florenz (ordförande för utskottet för miljö, folkhälsa och livsmedelssäkerhet), Guido Sacconi (föredragande för Reachbetänkandena) och de tre föredragandena för sjunde ramprogrammet för forskning, Jerzy Buzek, Philippe Busquin och Anne Laperrouze, undertecknade rådets ordförande och parlamentets talman akterna om Reachförordningen och sjunde ramprogrammet för forskning.)
