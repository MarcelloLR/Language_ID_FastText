<CHAPTER ID="016">
Anföranden på en minut om frågor av politisk vikt
<SPEAKER ID="050" NAME="Talmannen">
Nu följer anföranden på en minut om frågor av politisk vikt.
<SPEAKER ID="051" NAME="Emmanouil Angelakas" AFFILIATION="PPE-DE">
. - (EL) Fru talman! Som ni vet har förhandlingarna mellan Grekland och f.d. jugoslaviska republiken Makedonien om vilket namn den senare ska använda vid kontakter med internationella organisationer nått ett känsligt stadium. Diskussioner äger rum inom FN-beslutens ramar. Vid sitt besök i Skopje den 27 februari talade EU:s höge representant för den gemensamma utrikes- och säkerhetspolitiken, Javier Solana, om Greklands uttalade avsikt att inlägga sitt veto mot detta lands framtida Nato-anslutning om namnfrågan inte först klaras ut. Han fällde kommentarer som för alla som håller EU:s principer och värderingar högt framstår som märkliga. Han sa till och med att han inte stöder vetot.
<P>
Med tanke på att Grekland har varit en aktiv och fullvärdig EU-medlem i 27 år, kräver vi att Javier Solana avstår från kommentarer som är till hinder för förhandlingsprocessen mellan en medlemsstat och ett land som önskar ansluta sig till Nato och EU. Vi uppmanar honom att komma ihåg att han representerar EU:s medlemsstater och anmodar honom att respektera ländernas känsliga punkter och bidra till att lösa problemen, och därmed visa den solidaritet med gemenskapen som man förväntar sig från honom och som är hans plikt i det ämbete han besitter.
<P>
(Talmannen avbröt talaren)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Jag vill bara säga att jag är väldigt oroad av den attityd som vissa EU-politiker och parlamentsledamöter visar mot den Tjeckiska regeringens förhandlingar med USA om programmet för viseringsundantag.
<P>
Även om vår regering inte har brutit mot en enda föreskrift i fördragen har den blivit föremål för kritik, moraliserande och förmaningar. Detta trots att förhandlingarna skedde med ett land som av tradition har varit en vän och bundsförvant till Europas demokratier, inte en fiende eller en misstänkt stat.
<P>
Vissa kritiska kommentarer är svåra att förklara för de tjeckiska medborgarna som har väntat på USA:s program för viseringsundantag i flera år. De som önskar misskreditera EU i den tjeckiska allmänhetens ögon är fria att fortsätta med sitt okänsliga agerande.
<P>
Vi borde alla försöka att inte frammana meningslösa negativa känslor i den här frågan. Det finns ingen grund för misstankar, och EU:s säkerhet står inte på spel.
<SPEAKER ID="053" NAME="Richard Corbett" AFFILIATION="PSE">
(EN) Fru talman! Parma är berömt för sin skinka, och Champagnedistriktet för sin champagne, men jag undrar hur många av mina kolleger här som vet att Yorkshire är berömt för sin rabarber. Yorkshires rabarberodlare har ansökt hos Europeiska kommissionen om att bli beviljade skyddad ursprungsbeteckning, och jag uppmanar kommissionen att gå med på detta krav.
<P>
Nästan 90 procent av all rabarber som odlas inom Europa producerades fram tills nyligen i Yorkshire; siffran kan ha gått ner men det har absolut inte kvaliteten. Yorkshires speciella klimat och de metoder som har utvecklats av generationer av odlare har borgat för en speciell kvalitet hos rabarbern. Rötterna flyttas till mörka skjul där mörkret gör att stjälkarna skjuter i höjden när de söker efter ljuset, vilket ger en mycket speciell kvalitet som många av de bästa kockarna och de finaste restaurangerna menar är en exceptionell delikatess. Jag uppmanar kommissionen att bevilja dem denna status.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Tekniska framsteg inom läkemedelsindustrin, liksom framsteg vid läkarutbildningarna, gör att vi nu kan behandla patienter på nivåer som tidigare verkade ouppnåeliga. Tyvärr förekommer fortfarande många fall av medicinsk felbehandling som sätter patienternas liv i fara men som kunde ha undvikits.
<P>
Felbehandling är fortfarande en realitet inom många EU-länder. Det förekommer framför allt i många av de länder som nyligen anslutit sig till EU. Ansvaret för hur man organiserar hälso- och sjukvården ligger hos varje enskild medlemsstat och alla länder inom EU har sin egen lagstiftning gällande felbehandling. Men trots det menar jag att om konsumentskydd och patienträttigheter är viktiga mål inom EU måste vi angripa problemet på europeisk nivå när det gäller patientinformation och även när det gäller lagstiftningen inom EU gällande felbehandling.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Fru talman! Den skriftliga förklaringen nr 88/2007 om att undersöka stormarknaders maktmissbruk undertecknades av 439 ledamöter och antogs officiellt av Europaparlamentet.
<P>
I maj 2007 stiftade det polska parlamentet en lag om bildandet och driften av stormarknader som uppfyller kraven i denna förklaring. Lagen kräver speciellt att de lokala myndigheter på vars mark stormarknader ska placeras måste se till att det blir balans mellan de olika formerna av handel och att principen om rättvis konkurrens inom handeln respekteras. Kommissionen har ifrågasatt dessa åtgärder och kräver att den polska regeringen ändrar dem, annars hänskjuts ärendet till EG-domstolen.
<P>
Jag skulle vilja att ni, fru talman, fäster kommissionens uppmärksamhet på den flagranta motsägelsen mellan parlamentets förväntningar och kommissionens agerande i denna fråga.
<SPEAKER ID="056" NAME="Milan Horáček" AFFILIATION="Verts/ALE">
(DE) Fru talman! För en vecka sedan var det presidentval i Ryssland, och resultatet blev precis så nedslående som vi hade förväntat oss.
<P>
Dmitry Medvedev vann, och demokratin och de mänskliga rättigheterna blev förlorare.
<P>
Tre dagar före valet träffade jag representanter för organisationer för de mänskliga rättigheterna i Moskva. De rapporterade om hur oppositionen på ett upprörande sätt motarbetats under valkampanjen och om trakasserier mot oberoende journalister och aktivister för de mänskliga rättigheterna. Dessutom kan man inte heller bortse ifrån misstanken om valfusk.
<P>
EU borde nu skicka en mycket tydlig signal om att man inte accepterar ett sådant här beteende. Relationerna mellan EU och Ryssland måste bli ärligare.
<P>
Detsamma gäller relationerna med Kina, speciellt eftersom det i dag är den 10 mars, samma datum som folkets uppror i Tibet mot Kinas ockupation ägde rum och brutalt slogs ner 1959.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
- (EL) Fru talman! För inte så länge sedan lyssnade vi på diskussionen om Palestina. Den humanitära situationen i Gaza är värre än den varit sedan 1967. I dag är 80 procent av befolkningen, det vill säga cirka 1,1 miljoner människor, beroende av livsmedelsbistånd jämfört med 63 procent 2006. Arbetslösheten är 40 procent enligt en rapport från Amnesty International. Vi såg vad som hände i området förra helgen: det begicks mord på båda sidor, fientliga handlingar ägde rum, medan det palestinska folket väntade på en bättre morgondag som tar god tid på sig att anlända.
<P>
Det är därför dags att EU axlar sitt ansvar och inför en politik grundad på objektiva kriterier snarare än dikterad av storebror Amerika.
<SPEAKER ID="058" NAME="Dimitar Stoyanov" AFFILIATION="NI">
(BG) I går var det en minnesdag i Bulgarien. Den 9 mars är den dag då turkiska terrorister sprängde en vagn med mödrar och barn på tåget mellan Sofia och Burgas för 23 år sedan. Sju människor dog, två av dem barn. Nio skadades allvarligt.
<P>
I dag är en av de personer som dömdes för medverkan i förberedelserna till det avskyvärda brottet, Sabri Mehmedali, partifunktionär i Rörelsen för rättigheter och friheter (MRF). Under nästan två decennier har denna rörelse, som är ett etniskt parti som existerar i strid mot den bulgariska konstitutionen, använt sig av centrala och lokala regeringsmedel och inte bara tolererat utan också uppmuntrat spridningen av islamisk fundamentalism.
<P>
MRF är det enda parti i Europa som har rest ett monument över dömda terrorister som har dödat barn. För mindre än två veckor sedan brändes nio personer ihjäl i sovvagnen på tåget mellan Sofia och Kardan. Starka bevis pekar på mordbrand, kort tid före nationaldagen den 3 mars. I fjol just på detta minnesvärda datum utsatte turkar unga bulgarer för sexuella trakasserier i Bulgarien.
<P>
Den känsla av straffrihet som regeringen har ingett MRF uppmuntrar till våld bland turkarna.
<P>
(Talmannen avbryter talaren)
<SPEAKER ID="059" NAME="Frieda Brepoels" AFFILIATION="PPE-DE">
(NL) Får jag fästa er uppmärksamhet vid nästa torsdag, den 13 mars, som är Världsnjurdagen. Som ni känner till är kronisk njursjukdom något av en tyst epidemi i Europa eftersom den ofta framskrider utan symtom. De flesta människor känner inte till sjukdomen, och den är inte en prioritet hos politikerna. Man tror att den drabbar 8 procent av Europas befolkning, en siffra som kommer att dubbleras under de närmaste tio åren om inte någonting görs.
<P>
I förra veckan arrangerade European Kidney Health Alliance och Världsnjurdagen ett symposium i ämnet, med tillhörande utställning, och jag har själv startat en parlamentsgrupp tillsammans med några kolleger. Jag uppmanar alla parlamentets ledamöter att stödja detta initiativ, eftersom jag är övertygad om att Europaparlamentet kan spela en viktig roll i att uppmuntra medlemsstaterna att snabbt vidta åtgärder för att uppmärksamma vidden av problemet och upprätta en lämplig strategi.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Fru talman! Två juridiskt viktiga Europarådsdokument är tio år gamla: ramkonventionen om skydd för nationella minoriteter och Europeiska stadgan om regionala språk och minoritetsspråk. Enligt Köpenhamnskriterierna utgör dessa två dokument kriterierna för medlemskap i EU för de nya medlemsstaterna. Jag vill uppmana berörda länder som ännu inte har skrivit under eller ratificerat dessa två juridiskt viktiga dokument att göra det. Enligt Köpenhamnskriterierna kan inte Frankrike, Belgien, Grekland och Luxemburg bli medlemmar i EU. Dessa EU-dokument måste införlivas och då skulle EU ha trovärdighet inför Kosovo och de nya medlemsstaterna att be....
<P>
(Talmannen avbröt talaren)
<SPEAKER ID="061" NAME="Marco Cappato" AFFILIATION="ALDE">
(IT) Fru talman, mina damer och herrar! Mitt i den hunger- och törststrejk han just nu genomför har vår kollega Marco Pannella inrättat den första stora ”World Satyagraha for Peace”. Satyagraha är en kollektiv icke-våldsrörelse. Det är en rörelse jag i skrift skulle vilja berätta för mina kollegor om som uppmanar till respekt för det talade demokratiska ordet och som är symbolisk inte bara för situationen i Italien.
<P>
Jag vill också påminna er om att det i dag är den 49:e årsdagen av det tibetanska folkets revolt mot Kinas förtryck och sända våra välgångsönskningar till Dalai Lama och de tiotusentals människor som demonstrerar i Dharamsala, inklusive ledarna för Radikala partiet Sergio dÉlia, Matteo Mecacci och Marco Perduca. Vi har just fått höra att Indiens polis vidtar åtgärder för att stoppa marschen, och därför vill vi också sända dem våra lyckönskningar.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Fru talman! En nyligen offentliggjord stor rapport om barnfattigdomen i Europa visade att nästan 19 procent av våra barn lever under fattigdomsgränsen, vilken definieras som 60 procent av medelinkomsten per capita i ett givet land. Det finns länder där siffran är ännu högre. Tyvärr är Polen ett av dem.
<P>
Jag välkomnar därför kommissionens avsikt att föreslå ett speciellt program för att bekämpa barnfattigdom. Vi är medvetna om det demografiska läget inom EU. Våra familjer behöver stöd på många sätt, och fattiga familjer har ett speciellt hjälpbehov. Vad tycker vi då om de höga momssatserna på barnkläder - mellan 7 och 22 procent i Polen? I en del länder är momsen noll procent, t.ex. i Storbritannien och Irland som absolut inte tillhör de fattigaste, och i andra länder som Luxemburg är den mycket låg - endast 3 procent.
<P>
Regeringarna i dessa länder har varit mycket förutseende, men det finns mycket hyckleri i det här. Jag uppmanar Europaparlamentet att vidta åtgärder för att ändra momsdirektivet när det gäller kläder och skor till barn.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Fru talman! A Voz do Operário, ett samfund för utbildning och välgörenhet, grundades i Lissabon den 13 februari 1883 och har under 125 år oförtröttligt arbetat inom utbildning, kultur, samarbete och socialt bistånd, en insats som jag beundrar. Detta långvariga arbete drivs vidare genom två skolor som har som mål att ge hundratals barn kunskaper som ska hjälpa dem att utvecklas, skapa möjligheter för dem att anpassa sig till den sociala miljön på ett kritiskt och uthålligt sätt, med rättvisa och solidaritet som grundprinciper.
<P>
Denna intensiva och erkända aktivitet fortsätter än i dag, trots samfundets svårigheter på grund av regeringens brist på stöd då undervisningsministeriet inte uppfyller sina skyldigheter. Detta är samma ministerium som trampar på lärarnas rättigheter, vilket har lett till de största lärardemonstrationerna i Portugal med 100 000 lärare, de flesta ...
<P>
(Talmannen avbröt talaren)
<SPEAKER ID="064" NAME="Jim Higgins" AFFILIATION="PPE-DE">
(GA) Fru talman! Ökningen av antalet sexförbrytare som dömts vid rättegångar i olika medlemsstater har lett till att flera länder nu har upprättat register över sexförbrytare. När en sexförbrytare friges blir polisen informerad om var han bor. Om han t.ex. bor nära en skola eller fritidsgård bör polisen och allmänheten informeras.
<P>
Många blir återfallsförbrytare, speciellt de som inte får någon behandling när de sitter i fängelse. Det finns dock inget som hindrar att de utför samma brott i ett annat land. Det är tydligt att det behövs en europeisk databas för att garantera ett internationellt samarbete och lösa detta problem.
<SPEAKER ID="065" NAME="Kristian Vigenin" AFFILIATION="PSE">
(EN) Fru talman! Får jag fästa er uppmärksamhet på en fråga som är av största vikt för att vårt parlament ska fungera korrekt och även för vår politiska tyngd, både på ett individuellt och ett kollektivt plan. Jag respekterar i hög grad våra tolkar och det svåra arbete de utför. De flesta av dem är mycket professionella och engagerade. Jag vill ändå betona att en dålig tolkning leder till missförstånd både mellan oss själva, parlamentsledamöterna, och mellan oss och medborgarna.
<P>
När jag talar i plenum försöker jag använda bulgariska så mycket som möjligt. Jag har den rätten, och den är en del av EU:s mångfald och mångspråkighet. Jag använder enkla meningar och delar ut en skriftlig text i förväg så att jag kan vara säker på att mitt budskap når fram. Till min förvåning upptäckte jag nyligen att allt mellan en tredjedel och över hälften av alla mina tal helt enkelt försvinner i den engelska versionen, för att inte nämna hur det är för andra språk som används av mindre länder.
<P>
Jag tror att jag talar till alla medborgare. Jag förväntar mig att bli förstådd av alla EU:s medborgare och jag kan inte acceptera att tekniska frågor förhindrar det. Jag ber parlamentets ordförande att vidta nödvändiga åtgärder för att förbättra tolkningskvaliteten.
<P>
(Talmannen avbröt talaren)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) Under de senaste månaderna har pressen fått information om våldsamma händelser av rasistisk och främlingsfientlig natur riktade mot rumänska barn i Italien. Två fall uppmärksammades speciellt av allmänheten: en 13-årig pojke i Civitavecchia nära Rom fick föras till akuten efter att ha blivit slagen av en italiensk kamrat. I det andra fallet var diskrimineringen och stigmatiseringen ännu mer uppenbar och det gick så långt att en rumänsk pojke bad sin mor att ändra hans namn. Barnet ville inte längre vara rumän eller höra talas om Rumänien. Anledningen var att pojken ständigt blev förolämpad av sina vänner för att han är rumän, trots att han talar italienska och har integrerats väl i samhället. Ärade talman, jag frågar mig därför om alla dess former av xenofobi som drabbar rumänska barn är en följd av en medial kampanj mot rumäner. I enlighet med de fundamentala principerna...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Fru talman! Just nu värvas röster inom EU angående förändringarna av fruktjuicedirektivet, 2001/112/EG. De mäktiga lobbyisterna för citronsyraproducenterna vill att det enligt lag ska vara möjligt att höja syrahalten i fruktjuicer och deras ingredienser, inklusive äppeljuice, genom att tillsätta citronsyra, citronjuice och limejuice.
<P>
En sådan möjlighet skulle bryta mot principen om rättvis konkurrens och utplåna de europeiska fruktjuicerna, inklusive äppeljuice. Frågan är alltså: Varför ger EU:s myndigheter så ofta vika inför trycket från lobbygrupper och, om detta fortgår, vilka åtgärder kommer att vidtas för att skydda producenterna av äpplen och äppelkonserver?
<P>
Får jag påminna om att vid omröstningen om en reform av frukt- och grönsaksmarknaden avslog Europaparlamentet ett ändringsförslag som lades fram av en grupp polska ledamöter med syfte att införa skyddsåtgärder för äpplen. Under dessa omständigheter skulle ett godkännande av förslaget att tillåta ytterligare surgörning av fruktjuicer, inklusive äppeljuice, med citronsyra vara en stor orättvisa och ett slag mot Europas fruktodlare.
<SPEAKER ID="068" NAME="Nicodim Bulzesc" AFFILIATION="PPE-DE">
(EN) Fru Talman! I enlighet med EU:s politik för samarbetsutveckling för de nya medlemsstaterna ska jag fokusera på Rumäniens nationella utbildningsstrategi.
<P>
Redan innan mitt land blev EU-medlem hade vi en nationell utbildningsstrategi i Rumänien som inriktade sig på att göra systemet förenligt med befintliga system i andra EU-länder. År 2004 påbörjade vi därför Bolognareformerna sedan läsåret 2005/2006 har vi en treårig utbildning. Nyligen genomförda enkäter har visat att det europeiska systemet för överföring av studiemeriter, European Credit Transfer System (ECTS) är fullt accepterat, och studenterna i Rumänien följer redan det nya systemet. Framöver planerar vi att avsluta genomförandet av Bolognareformerna för att uppmuntra de rumänska studenterna att studera utomlands och studenter från andra länder att studera i Rumänien, och se till att de examina som utfärdas av universiteten är de som arbetsmarknaden i Europa behöver.
<SPEAKER ID="069" NAME="Marianne Mikko" AFFILIATION="PSE">
(ET) Kolleger! Vitryssland är en skamfläck på Europas karta. Förhållandena där skiljer sig inte från livet bakom järnridån, som många av mina kolleger i parlamentet personligen har upplevt.
<P>
Jag minns den frihetslängtan som de flesta estländare kände, och den finska radion och televisionen hjälpte norra Estland att hålla kvar sin längtan, tillsammans med Radio Free Europe och Voice of America. Alla vitryssar behöver ett sådant fönster mot omvärlden.
<P>
Den 10 december, på de mänskliga rättigheternas dag, började tv-satelliten Belsat sända i Polen. Uppdraget är att göra Vitryssland till ett medborgarsamhälle. Stationen, som är aktiv i Vitryssland och Ryssland, har sina viktigaste samarbetspartners i de journalister i Vitryssland som kämpar för demokratin. De tio procent av invånarna i Vitryssland som har satellitmottagare kan just nu se sändningarna.
<P>
Stationen får stöd från Polen, Irland, Litauen, republiken Tjeckien och USA. Bra television är inte billig, mina vänner. Därför ber jag både kommissionen och alla medlemsstaterna om finansiellt stöd till Belsat. Jag betraktar det som vår plikt som demokratier.
<SPEAKER ID="070" NAME="Marios Matsakis" AFFILIATION="ALDE">
(EN) Fru talman! För några dagar sedan hölls presidentval på Cypern. De röstande visade sin önskan om en snabb lösning på Cyperns problem genom att välja en moderat politiker, Dimitris Christofias, och göra sig av med Papadopoulos som av många betraktas som en hård man och nationalist. Denna viktiga förändring är ytterligare ett bevis för att grekcyprioterna verkligen vill ha en lösning på den långvariga konflikten med turkcyprioterna och med Turkiet, som ockuperar 40 procent av ön.
<P>
Grekcyprioterna har agerat modigt genom att visa lugn och kompromissvilja, men för att man ska komma vidare måste Turkiet nu svara med ett passande goodwill-initiativ, som t.ex. att återlämna spökstaden Famagusta till sina rättmätiga invånare, eller dra tillbaka ett betydande antal turkiska ockupationstrupper från ön.
<SPEAKER ID="071" NAME="Eoin Ryan" AFFILIATION="UEN">
(EN) Fru talman! Jag vill ta upp den debatt om fördraget som just nu äger rum i Irland.
<P>
Jag tycker det är helt enkelt skandalöst att Sinn Féin och dess ledare Gerry Adams i denna debatt påstår att om man skulle rösta ja till fördraget skulle det innebära att Irland ansluter sig till Nato och förlorar sin neutralitet.
<P>
Inget kunde vara längre från sanningen. Det finns en tredubbel säkerhetsspärr för att förhindra något sådant. De har sagt samma sak om Maastricht-, Amsterdam- och Nicefördraget, och det har visat sig vara falskt varenda gång.
<P>
De har motsatt sig vartenda fördrag sedan 1972 och ändå säger de sig vara för EU. Om man är för någonting kan man inte sätta sig emot det varenda gång. I sitt tal till Ard-Fheis nyligen nämnde Gerry Adams aldrig de 1,65 miljarder euro som EU har bidragit med till fredsprocessen på Irland. Jag tycker inte det är mer än rätt att någon som säger att han är för EU ska erkänna det arbete som unionen har gjort för att förbättra fredsprocessen på Irland.
<P>
Om man är för EU bevisar man det och uttalar inte skandalösa och osanna beskyllningar om fördraget.
<SPEAKER ID="072" NAME="András Gyürk" AFFILIATION="PPE-DE">
(HU) Fru talman! Tack för denna möjlighet att tala. Mina damer och herrar! Under de senaste dagarna har två händelser återigen fäst vår uppmärksamhet vid behovet av en gemensam europeisk energipolitik. Den ena är att Ryssland återigen har dragit ner på mängden gas som man levererar till Ukraina och därmed allvarligt hotar Europas energisäkerhet. Den andra är att Gazprom och den ungerska regeringen har ingått ett avtal om den ungerska delen av South Stream pipeline, ett avtal som inte är förenligt med gällande bestämmelser inom EU. Vi kan dra en tydlig lärdom av dessa två händelser: även om Ryssland allt mindre kan ses som en partner i energifrågor växer EU:s beroende av Ryssland hela tiden. Beroendet kommer att förstöra den säkra energiförsörjningen och i slutändan leda till prisökningar. För att undvika detta och för att se till att vi kan garantera de europeiska användarna säker tillgång till rimligt pris måste EU tala med en röst. Det är ännu inte för sent att stärka grunderna för en gemensam europeisk energipolitik baserad på solidaritet. Tack.
<SPEAKER ID="073" NAME="Richard James Ashworth" AFFILIATION="PPE-DE">
(EN) Fru talman! Jag vill fästa er uppmärksamhet på problemen i sydöstra England på grund av de åtgärder som de franska rederierna vidtagit på rutten Dover-Calais. Denna viktiga länk för det europeiska nätverket har under många år varit en ineffektiv flaskhals. Kanske är det förståeligt när dåligt väder eller tekniska problem är orsaken, men i det här fallet - och det har varit i över två veckor nu - har hela ekonomin i regionen blivit oskyldig gisslan i dispyten.
<P>
Jag ber ordförandeskapet att förmå kommissionen och de två regeringarna att se till att principen om fri rörlighet för varor och personer inom hela EU upprätthålles. Jag ber också att man på längre sikt utövar påtryckningar för att snabbare få till stånd långsiktiga lösningar på detta problem som ställer till med så mycket svårigheter i vårt område.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Fru talman, kolleger! Jag vill återigen fästa er uppmärksamhet vid hur EU:s finansiella resurser ska användas på ett korrekt och effektivt sätt.
<P>
De betänkanden som antogs vid förra mötet och debatterna kring dessa visar tydligt på vissa mycket viktiga problem med dagens system. Olyckligtvis fortsätter media och allmänheten att debattera om hur vissa gamla medlemsstater, och även nya, inklusive mitt land Bulgarien, misslyckas med att tillämpa de europeiska standarderna tillräckligt bra och med att skydda EU:s finansiella intressen.
<P>
Det är också uppenbart att det saknas en effektiv förebyggande politik inriktad på att förhindra oegentligheter och överträdelser vid utbetalning och utnyttjande av finansiella resurser. Händelserna de senaste veckorna, då kommissionen har avbrutit utbetalningen av bistånd till Bulgarien enligt Phare- och Sapardprogrammen, är ytterligare bevis för att de flesta oegentligheter när det gäller hur resurserna används är kopplade till bedrägligt förfarande.
<P>
Jag menar att Europaparlamentets mekanismer måste stärkas, och att vi bör kräva av kommissionen att vi får övervaka genomförandet.
<P>
(Talmannen avbryter talaren)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Fru talman! I förra månaden skrev jag till kommissionen och bad dem att stoppa behandlingen av Polens ansökan om hjälp till återuppbyggnad av Krajowa Spólka Cukrowa (Polens nationella sockerbolag), avslå ansökan och påbörja kontrollåtgärder. Min skrivelse hade stöd från 35 parlamentsledamöter från olika länder och politiska grupper. I samband med beviljandet av hjälp till återuppbyggnad tänker Krajowa Spółka Cukrowa stänga sockerfabriken i Lublin och riva alla byggnaderna.
<P>
Enligt fabrikens personal och protestkommitté, som också har skrivit till kommissionen och Europaparlamentets utskott för framställningar, strider förberedelsen och behandlingen av Polens ansökan mot gemenskapslagarna. Vi väntar fortfarande på svar från kommissionen.
<P>
Jag fäster parlamentets uppmärksamhet på detta speciella problem eftersom ...
<P>
(Talmannen avbröt talaren)
<SPEAKER ID="076" NAME="Jörg Leichtfried" AFFILIATION="PSE">
(DE) Fru talman, mina damer och herrar! Vi har ofta diskuterat om de olympiska spelen i Beijing kommer att förbättra eller försämra den allmänna situationen i Kina för de mänskliga rättigheterna. Det är en ganska omtvistad fråga. En sak som efter vad jag förstår verkar säker, är att de olympiska spelen kommer att få en förödande effekt på djurens välfärd i Kina. Jag läste i dag att man hade planer på att döda 200 000 katter i Beijing genom att sätta dem i burar, låta dem svälta eller törsta ihjäl eller helt enkelt förgifta dem därför att en del gäster kanske skulle protestera mot att det finns katter. Detta kan inte tolereras.
<P>
Jag tycker att man bör tänka sig för om man verkligen vill vara åskådare vid dessa olympiska spel. Idrottsmännen borde fundera på om de verkligen ska delta, och organisatörerna på hur klokt det var att låta Kina stå värd för OS. Men vi behöver inte tveka om att ni, fru talman, kan uttala parlamentets ogillande.
<P>
(Talmannen avbröt talaren)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Fru talman! Jag vill ta tillfället i akt och uttrycka vår solidaritet med de 100 000 portugisiska lärare som demonstrerade i en imponerande och mäktig protestmarsch i Lissabon den 8 mars, organiserad av det portugisiska nationella lärarförbundet.
<P>
Som svar på en offensiv stödd av den socialistiska regeringen mot lärares rättigheter, demokratisk styrning av skolor och statlig utbildning, visade lärarna återigen sin beslutsamhet att kämpa för värdighet, anställning, lärares rättigheter och bättre förhållanden, och att skydda högkvalitativ undervisning och statlig utbildning i Portugal.
<SPEAKER ID="078" NAME="Anna Záborská" AFFILIATION="PPE-DE">
(SK) I Slovakien kommer vi den 25 mars att fira den 20:e årsdagen av ljusdemonstrationen för religiösa och medborgerliga rättigheter och friheter.
<P>
Kommunistregimen avbröt med våld denna fredliga samling av religiösa troende. Det var ett allvarligt brott mot de medborgerliga rättigheterna och mot mötesfriheten, vilka garanteras av konstitutionen genom den internationella konventionen om medborgerliga och politiska rättigheter och genom Helsingforsavtalets slutakt (1975).
<P>
Även om ljusdemonstrationen hölls på initiativ av religiösa troende uttryckte den en önskan om respekt för de mänskliga rättigheterna för alla medborgare. Den hade sina rötter i religiösa och medborgerliga meningsskiljaktigheter, i de människor som offrats genom avrättningar, i lidandet hos de orättfärdigt fängslade människorna och i Johannes Paulus den andres påvedöme. På grund av folkets mod att revoltera kan ljusdemonstrationen i Bratislava i mars 1988 sägas vara början till slutet för den kommunistiska totalitära regimen i Tjeckoslovakien, som nådde sin kulmen i november 1989.
<SPEAKER ID="079" NAME="Slavi Binev" AFFILIATION="NI">
(BG) Herr talman, kolleger! Jag vill fästa er uppmärksamhet på Suhodol-fallet, miljökatastrofen i Bulgariens huvudstad, som direkt påverkar hälsa och liv för miljontals människor.
<P>
I december 2007 skickade de invånare i Suhodol som berörs av den olagliga soptippen i området en framställan till Europaparlamentets talman. Detta efter att soptippen efter att ha stängts år 2005 enligt beslut av miljö- och vattenministeriet åter öppnades den 4 december 2007, under ingripanden av över 2 500 poliser och militärer. De berörda personerna åberopade Århuskonventionen som hade ratificerats av Bulgariens nationalförsamling.
<P>
Staden Sofia, illegalt understött av bulgariska ministerrådet, har agerat utan den obligatoriska miljökonsekvensbeskrivningen från miljö- och vattenministeriet och utan att tillfråga den berörda befolkningen. Staden har dessutom, även nu olagligt understödd av det bulgariska ministerrådet, genomfört verksamhet för vilken det inte finns någon verkställbar dom.
<P>
Jag ber er vänligen, i avsikt att få slut på denna biologiska terrorism, att utskottet för miljö, folkhälsa och livsmedelssäkerhet, utskottet för framställningar...
<P>
(Talmannen avbryter talaren)
<SPEAKER ID="080" NAME="Talmannen">
Vi måste avbryta här eftersom vi har hållit på i över trettio minuter.
<P>
Punkten är härmed avslutad.
