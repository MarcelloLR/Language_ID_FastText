<CHAPTER ID="016">
Utsläppande av biocidprodukter på marknaden - Nytt förslag till översyn beträffande biocider (debatt)
<SPEAKER ID="123" NAME="Talmannen">
Nästa punkt är en gemensam debatt om
<P>
- betänkandet av Daciana Octavia Sârbu, för utskottet för miljö, folkhälsa och livsmedelssäkerhet, om förslaget till Europaparlamentets och rådets direktiv om ändring av direktiv 98/8/EG om utsläppande av biocidprodukter på marknaden med avseende på förlängning av vissa tidsperioder - C6-0346/2008 -, och
<P>
uttalandet från kommissionen om det nya förslaget till översyn av biociddirektivet.
<SPEAKER ID="124" NAME="Daciana Octavia Sârbu" LANGUAGE="RO">
Jag vill betona att jag ser den överenskommelse som en framgång som vi har uppnått tillsammans med kommissionen och rådet om en förlängning av tidsperioden till 2014 för utvärdering av verksamma ämnen med målet att i god tid införa en reglerad marknad för biocidprodukter.
<P>
Detta har även återspeglats i resultatet av den omröstning som genomfördes i utskottet för miljö, folkhälsa och livsmedelssäkerhet. Jag vill därför tacka mina kolleger som stödde kompromissen mellan de tre institutionerna.
<P>
En förlängning av övergångsperioden är av största betydelse för att garantera ett lagligt utsläppande på marknaden av samtliga produkter som innehåller verksamma ämnen.
<P>
Det var enligt min åsikt väsentligt att slutföra granskningen av direktivet vid första behandlingen för att inte riskera att tioårsperioden för den systematiska granskningen av biocidprodukter skulle överskridas och att produkterna därmed skulle dras tillbaka från marknaden från och med 2010.
<P>
Förlängningen av tidsperioden kommer att innebära att medlemsstaterna får god tid på sig att utvärdera dessa ämnen, nämligen ända till 2014, när den ingående översynen av biociddirektivet med största sannolikhet kommer att träda i kraft.
<P>
Ett annat förslag i utkastet till betänkande är att möjligheten att ytterligare förlänga tidsfristen för återstående ärenden genom kommittéförfarandet begränsas till högst två år för att undvika att hela processen drar ut i det oändliga. Åtgärden är nödvändig i denna situation, om översynen av direktivet inte är slutförd senast 2014.
<P>
Vi hoppas att frågorna om uppgiftsskydd och systemet med ”fripassagerare”, vilket innebär att företagen låter information som registrerats av andra företag ingå i nationella system, kommer att behandlas vid den ingående översynen av biociddirektivet.
<P>
Jag vill nämna att de ändringsförslag som antogs av utskottet för miljö, folkhälsa och livsmedelssäkerhet ingår i en överenskommelse med kommissionen och rådet och finns med i det slutgiltiga förslag som vi ska rösta om under plenarsammanträdet i morgon. När omröstningen under plenarsammanträdet har slutförts kommer vi att få rådets stöd för en överenskommelse vid första behandlingen.
<SPEAKER ID="125" NAME="Stavros Dimas">
ledamot av kommissionen. - (EL) Herr talman! Jag vill tacka föredraganden Daciana Octavia Sârbu för hennes oförtröttliga arbete och insatser för att uppnå enighet vid första behandlingen av förslaget till ändring av direktiv 98/8/EG om utsläppande av biocidprodukter på marknaden.
<P>
Jag vill understryka att kommissionen är beredd att godkänna kompromisspaketet, framför allt den punkt där behovet av en förlängning av övergångsperioden med fyra år i stället för tre tas upp, liksom punkten om en tvåårig begränsning av ytterligare förlängningar i syfte att underlätta granskningsprogrammet.
<SPEAKER ID="126" NAME="Christa Klaß" LANGUAGE="DE">
Herr talman, kommissionsledamot Dimas, mina damer och herrar! Vi kan vara stolta över att vi har uppnått så höga hälso- och hygiennormer inom EU. Användningen av biocider har avsevärt bidragit till dessa framgångar. När de används som desinfektionsmedel och bekämpningsmedel utgör de ett skydd mot farliga sjukdomar eller, i förekommande fall, mot bärarna av dessa sjukdomar. Biocider är absolut nödvändiga. De måste vara oskadliga för människor och miljö, och därför behöver vi nu en granskning av samtliga biocidprodukter.
<P>
Säkerhet är tidskrävande, och granskningen tar nu längre tid än ursprungligen planerat. Vi kan inte riskera att mista viktiga produkter för att registreringen inte har slutförts. Jag välkomnar därför att parlamentet, rådet och kommissionen vid första behandlingen har enats om en snabb förlängning av tidsfristerna för biociddirektivet till - om jag minns rätt - 2014.
<P>
Varför har då förslaget kommit så sent? Risken för att ämnen skulle försvinna på grund av att tidsfristerna löpt ut var lätt att förutse sedan lång tid tillbaka, och diskussionerna i parlamentet måste nu ske under större tidspress.
<P>
Vi har nu sedan en tid tillbaka väntat på ett förslag från kommissionen om översynen av biociddirektivet. Viktiga områden måste nu skyndsamt harmoniseras och regleras. Där ingår exempelvis vilka kriterier för godkännande som ska gälla, för hur lång tid godkännandet ska gälla och framför allt uppgiftsskyddet. Tillverkarna behöver visshet och tydliga bestämmelser. Bestämmelser krävs också i samband med användning och hantering av produkterna. Prövningarna av ett verksamt ämne kostar flera tusen euro, och investeringen kan endast bli lönsam om resultaten, i alla fall under en viss tid, inte är tillgängliga för övriga sökande. Ingen vill att vi ska göra avkall på våra höga hygienkrav. Vi måste ha dem under kontroll för att kunna ta oss an nya utmaningar.
<P>
Det är min förhoppning att kommissionen kommer att lägga fram en tydlig och genomarbetad rapport, där samtliga krav tillgodoses, och jag hoppas att detta sker så snart som möjligt.
<SPEAKER ID="127" NAME="Vittorio Prodi">
för ALDE-gruppen. - (IT) Herr talman, mina damer och herrar! Tack, herr Verheugen, för att ni kom hit, så att vi fick möjlighet att gemensamt diskutera dokumentet. När det gäller förslaget till ändring av direktivet om utsläppande av biocidprodukter på marknaden har parlamentet, mot bakgrund av prövningarnas speciella karaktär och marknadens krav, enats om att bevilja vissa förlängningar av den nödvändiga granskningsperioden för att på ett riktigt sätt bedöma de viktigaste verksamma ämnena i vissa biocidprodukter. Ni bör dock vara medveten om att vi avvaktar den mer genomgripande översynen av direktiv 98/8/EG om biocidprodukter för att yttra oss om innehållet. Jag vill därför komma med några tankar som kommissionen kan fundera över.
<P>
Först och främst vore det fördelaktigt att övergå från ett direktiv till en förordning, det vill säga ett lagstiftningsinstrument som innebär att alla bestämmelser kan träda i kraft samtidigt i samtliga medlemsstater och att samma regelverk därmed tillämpas enhetligt inom sektorn. Ett centralt inslag kommer att vara informationsutbytet i enlighet med EU:s riktlinjer och, vilket redan är fallet med registrering, utvärdering, godkännande och begränsning av kemikalier (Reach), att prövningar på ryggradsdjur ska undvikas eller minskas avsevärt även för biocidprodukter genom det obligatoriska utbytet av information från sådana prövningar mellan dem som registrerar samma verksamma ämne, så att samma studier inte genomförs mer än en gång.
<P>
Ett informationsutbyte skulle leda till ökad effektivitet vid bedömningen av dessa dokument och till sänkta kostnader för att utarbeta dokumenten, vilket skulle ha betydelse för både små och medelstora företag och de nationella myndigheter som ansvarar för bedömningen av ansökningarna.
<P>
Tonvikten måste läggas på att förenkla förfarandena genom att tillämpa ömsesidigt erkännande för tillstånd för en viss produkt och dess användning i de olika medlemsstaterna och därmed påskynda såväl förfarandena som utsläppandet av biocidprodukten på marknaden i dessa stater. Avgifterna och tidsåtgången för bedömning av ansökningar i de olika länderna bör följaktligen harmoniseras och tillståndsprocessen förenklas för beredningar där skillnaderna eller variationerna i exempelvis färg är försumbara, så att fler särskilda prövningar, som innebär att ytterligare bedömningar måste genomföras av den enskilda medlemsstaten, därmed undviks.
<P>
Slutligen måste vi undvika diskriminering mellan producenter i länder inom EU av varor som behandlats med biocidprodukter och varor från länder utanför EU som innehåller sådana produkter. Jag överlåter åt kommissionen att komma fram till en lösning som det nya parlamentet förhoppningsvis kan stödja.
<SPEAKER ID="128" NAME="Urszula Krupa">
för IND/DEM-gruppen. - (PL) Herr talman! En harmonisering av lagstiftningen om biocidprodukter inom EU är mer än angelägen, eftersom bestämmelserna i vissa länder är mycket skiftande. Avsaknaden av rättsliga bestämmelser på gemenskapsnivå utgör en fara för människors liv och hälsa och ett hot mot miljön, särskilt när marknadsvillkoren är fria.
<P>
Förslaget i den ursprungliga versionen av texten, nämligen att lagstiftningen ska införlivas under en tioårsperiod, verkar emellertid orealistiskt med tanke på de synnerligen komplicerade och kostnadskrävande registreringsförfarandena för de kemikalier som används i produkterna. Förfarandena, som skulle garantera en hög säkerhetsnivå, skulle ironiskt nog kunna leda till att kontrollnivån sänks, vilket är än mer problematiskt med tanke på att de biocidprodukter som släpptes ut på marknaden i en del fall styrdes av nationella bestämmelser.
<P>
Att avskaffa dessa mekanismer och införa mindre effektiva och kostnadskrävande bedömningsförfaranden kan inverka negativt på försäljningen av biocidprodukter. Ett centralt EU-register för de verksamma ämnen som används i biocidprodukter kommer inte heller att vara någon garanti för säkerhet, särskilt inte mot bakgrund av att biologiska ämnen är av ytterst varierande typ och är resistenta mot verksamma ämnen. En begränsning av tillgången till effektiva beståndsdelar kommer endast att leda till ökad resistens. De höga kostnader och komplicerade förfaranden som detta medför kommer dessutom att innebära att små företag tvingas bort från marknaden och leda till en monopolställning för de stora företagen med verksamhet inom denna sektor.
<P>
Förslaget om en förlängd fjortonårig övergångsperiod, som kan förlängas med ytterligare två år, har blivit alltmer angeläget, eftersom möjligheten försvinner att registrera verksamma ämnen eller införliva bestämmelserna i nationell lagstiftning före 2014.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Herr talman! Jag vill ställa en fråga till kommissionsledamoten, eftersom jag har en väsentligt annorlunda uppfattning. Jag anser att det är beklagligt att EU inte på 10 år, det vill säga senast 2010, kan klara av att slutföra en granskning och registrering av de omkring 900 desinfektionsmedel, konserveringsmedel och bekämpningsmedel som saluförs på EU-marknaden. Det förvånar mig att vi behöver ytterligare tre år på oss, och föredraganden har därutöver lagt till ytterligare ett år. Detta leder till att harmoniseringen försenas, och som en följd av detta även till förseningar i arbetet med att införa ett ökat skydd för marknaden mot de skadliga ämnena. Vi hade uppenbarligen inget annat val än att meddela uppskov, eftersom många produkter annars skulle ha tvingats utgå från marknaden. Låt mig dock komma med en reflektion. Det vore en välgärning om en del av de produkter som importeras från okontrollerade asiatiska marknader tvingades bort från marknaden. Detta skulle påskynda utvecklingen av alternativa säkrare ämnen. Jag vill gärna veta om kommissionen har försökt att samarbeta med testcentrum och institutioner i medlemsstaterna och utnyttja deras resurser, för att på så sätt kunna hålla sig inom den ursprungliga kortare tidsfristen. Kan kommissionen eller föredraganden ge mig ett svar på denna fråga?
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Herr talman! På grund av lagstiftningens speciella karaktär och den eventuella risken för feltolkningar bör vi särskilt uppmärksamma frågan om bekämpningsmedel.
<P>
Jag håller med föredraganden, som menade att det är mycket viktigt att övergångsperioden för bedömning av verksamma ämnen i biocidprodukter förlängs till 2014, så att EU:s lagstiftning kan tillämpas för att reglera marknaden. Om vi lät bli att göra detta undrar jag om de nationella bestämmelserna - som löper ut 2010 - skulle innebära att saluföringen av ett betydande antal biocidprodukter blev olaglig, vilket skulle leda till en mängd motsägelsefulla situationer?
<P>
Under övergångsperioden bör nationell lagstiftning tillämpas för en ingående övervakning av denna speciella marknadssektor. Det är i detta sammanhang dessutom värt att notera att vi bör vara särskilt försiktiga när vi handskas med en lagstiftning som rör bekämpningsmedel och hålla i minnet att dessa produkter är avsedda att förstöra och stöta bort skadliga organismer och att de innehåller verksamma kemiska ämnen. Ovarsamhet från vår sida kan få oåterkalleliga konsekvenser.
<SPEAKER ID="131" NAME="Stavros Dimas">
ledamot av kommissionen. - (EL) Herr talman! Jag vill tacka talarna för de konstruktiva synpunkterna och säga att utvärderingen av verksamma ämnen mycket riktigt i slutändan kommer att ta längre tid än vad som ursprungligen, och något optimistiskt, förutsågs. När lagstiftningen infördes 2000 inleddes inte utvärderingsprogrammen omedelbart. Olika förberedande förfaranden tog omkring fyra år, och de utvärderingsförfaranden som behöriga nationella myndigheter uppenbarligen tillämpar inleddes först 2004. Även om ett mycket värdefullt och viktigt arbete har genomförts hittills kommer många av de verksamma ämnena inte att ha hunnit utvärderas till i maj.
<P>
Eftersom det föreskrivs i direktivet att biocidprodukter som innehåller verksamma ämnen som inte förtecknats i bilaga I eller bilaga IA till direktivet måste dras tillbaka från marknaden senast den 14 maj 2010 ansågs det nödvändigt att förlänga tidsfristen för slutförandet av utvärderingsförfarandet. Om vi drar tillbaka vissa ämnen med motiveringen att de inte genomgått utvärderingsförfarandet kan annars både hälsoläget och miljön inom EU äventyras, och handeln kommer också otvivelaktigt att påverkas negativt.
<P>
När det gäller den fråga som Christa Klaß hänvisade till vill jag säga att den rör skyddet av de uppgifter som lämnats in som underlag för utvärderingen av de verksamma ämnena. Detta gäller närmare bestämt de fall där de företag som inte deltog i framtagandet av uppgifterna, så kallade fripassagerare, ändå kan ha kvar sina produkter på marknaden tills övergångsperioden löpt ut.
<P>
Kommissionen håller just på att slutföra arbetet med förslaget om en ingående översyn av biociddirektivet, och frågan fick stor uppmärksamhet under de samråd som genomfördes när förslaget utformades och utarbetades. Många av de synpunkter som framfördes av bland andra Vittorio Prodi kommer tveklöst att beaktas.
<P>
Kommissionen kommer att behandla den aktuella frågan inom ramen för den ingående översynen av direktivet. Ett uttalande av kommissionen om detta kommer att sändas till Europaparlamentets generalsekretariat och tas till protokollet för dagens sammanträde.
<P>
Ett flertal andra frågor som parlamentet tagit upp kommer också att behandlas i förslaget, exempelvis utvidgningen av tillämpningsområdet till varor och ämnen som innehåller biocider, förbättrade godkännandeförfaranden för biocidprodukter, införandet av obligatoriska uppgiftsutbyten i samband med licensiering och godkännande av det verksamma ämnet, i enlighet med såväl principerna i Reach-förordningen som bästa praxis i övriga rättsakter, bland annat den som nyligen antogs om växtskyddsmedel.
<P>
Avslutningsvis vill kommissionen uttrycka sin tillfredsställelse med resultaten av förhandlingarna. Kommissionen har möjlighet att godkänna kompromissförslagen i sin helhet och lovar att i samband med den ingående granskningen av direktivet beakta de betänkligheter om uppgiftsskyddet som både rådet och parlamentet har gett uttryck för här i dag.
<P>
Kommissionen noterar de frågor om dataskydd, delning av data och ”påstådda fripassagerare” som har väckts under diskussionerna om förslaget om förlängning av vissa tidsperioder inom biociddirektivet. Kommissionen kommer att ta ställning till lämpliga lösningar på dessa problem inom ramen för den omfattande översynen av biociddirektivet.
<SPEAKER ID="134" NAME="Daciana Octavia Sârbu" LANGUAGE="RO">
Jag skulle än en gång vilja tacka mina kolleger, skuggföredragandena, som vi har samarbetade mycket bra med. Vi sammanställde detta betänkande på ett mycket effektivt sätt, även om betänkandet inte är lika viktigt som den faktiska översynen av direktivet kommer att vara.
<P>
Som ni har lagt märke till har alla mina kolleger talat om denna översyn och mindre om det betänkande som vi diskuterar i dag, eftersom det är en översyn vi väntar på.
<P>
Vi har visserligen hört här att förlängningen av övergångsperioden från tre till fyra år inte är lämplig, men jag anser att det är mycket viktigare att vi garanterar att alla produkter släpps ut lagligt på marknaden och att det görs en ordentlig utvärdering av dessa produkter.
<P>
Tack än en gång och, som sagt, vi väntar på översynen av biociddirektivet så snart som möjligt.
<SPEAKER ID="135" NAME="Talmannen">
Debatten är härmed avslutad.
<P>
Omröstningen kommer att äga rum tisdagen den 24 mars 2009.
