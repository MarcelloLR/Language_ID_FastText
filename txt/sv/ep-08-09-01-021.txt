<CHAPTER ID="021">
Utvärdering av Dublinsystemet (fortsättning på debatten)
<SPEAKER ID="192" NAME="Talmannen">
Låt oss fortsätta debatten om Jean Lamberts betänkande om utvärderingen av Dublinsystemet.
<SPEAKER ID="193" NAME="Inger Segelström" AFFILIATION="PSE">
(SV) Herr talman! Det är en väldig omställning, men om vi inte löser krisen i Georgien kommer vi att behöva en ännu bättre asyl- och flyktingpolitik i Europa.
<P>
Jag vill börja med att tacka Jean Lambert för ett mycket välarbetat betänkande. Jag stöder också både Martine Roures och Roselyne Lefrançois ändringsförslag. Utvärderingen av Dublinsystemet och förstalandsvalet för personer som kommer till EU behöver verkligen utvärderas, framför allt när det gäller de problem det kan innebära för länder som tar emot flyktingar. Jag tänker på Medelhavsländerna men också på Sverige, som är det land som i Europa tagit emot flest Irakflyktingar. EU borde ta ett större gemensamt ansvar, annars blir Dublinförordningen meningslös.
<P>
För ett år sedan reste LIBE-utskottet på en studieresa runt Medelhavet. Det var förfärligt! Det blev heller inte bättre av att Sverige började återsända flyktingar och asylsökande till Grekland som redan tidigare var mycket hårt belastat. Därefter antog den konservativa gruppen i Europaparlamentet ett direktiv om återvändande som innehöll inhumana regler, t.ex. avvisning efter upp till 18 månaders väntan, vilket framförallt slår hårt mot barnen. Det är nödvändigt med en gemensam europeisk asyl- och flyktingpolitik, men jag känner att det går åt fel håll och det är jag orolig över. Jag är orolig över att vi inte accepterar och inte är beredda att ta mer hänsyn till barnen.
<P>
Men det är en sak som vi har tagit hänsyn till och det var kommissionsledamot Jacques Barrots tal i dag om en tillfällig frysning. Som svensk vill jag passa på att lyfta fram Södertälje kommun söder om Stockholm. Södertälje har tagit emot fler flyktingar från Irak än hela USA och Kanada tillsammans! Jag anser att Södertälje måste vara med i ett sådant försök som kommissionsledamoten talade om. Tack!
<SPEAKER ID="194" NAME="Jacques Barrot">
kommissionens vice ordförande. - (FR) Herr talman! Den här debatten som utan tvekan är mycket viktig avbröts, men sådant händer. I varje fall är jag också övertygad om att ett utmärkt sätt att bemöta de problem som vi tog upp under den förra debatten skulle vara att förse Europa med en fullt ut harmoniserad asylrätt.
<P>
Jag skulle i korthet vilja lyfta fram vissa synpunkter. Det är riktigt att det nuvarande systemet inte är ”rättvist” i bemärkelsen att asylsökande, beroende på till vilken medlemsstat de ansöker, inte alltid får samma svar. Det är riktigt av er, fru Segelström, att framhålla att vissa länder har varit öppnare och mer generösa än andra. Därför behöver vi en harmonisering. Vi måste också beakta ett antal viktiga punkter, som problemet med minderåriga utan sällskap. Vi måste också undersöka problemet med förvar av asylsökande och, vi måste helt uppenbart göra det inom ramen för översynen av dessa texter, inte nödvändigtvis för att förflytta oss bort från Dublinsystemet, utan för att förbättra det europeiska bemötandet av asylsökande.
<P>
Vi måste hålla fast vid den europeiska traditionen med ett demokratiskt och humanistiskt bemötande. Det är därför vi tycker att den här debatten har varit till så stor nytta. Den ger oss definitivt en tankeställare och jag kommer givetvis återvända till parlamentet och presentera de texter som vi nu kommer att förbereda i ljuset av de utomordentliga synpunkter som har präglat den här debatten.
<P>
Jag vill därför rikta ett varmt tack till parlamentet och till er, herr talman, och jag hoppas att jag i slutet av året kan återkomma med textförslag som ger oss möjlighet att väsentligt förbättra den asylrättsliga situationen i Europa.
<SPEAKER ID="195" NAME="Talmannen">
Jag vill på nytt be kommissionen om ursäkt för avbrottet i debatten. Tyvärr var prioriteringarna fastställda på ett sådant sätt att vi var tvungna att frångå det normala förfarandet och avbryta just den här debatten.
<SPEAKER ID="196" NAME="Jean Lambert">
föredragande. - (EN) Herr talman! Jag vill rikta ett stort tack till kommissionsledamoten för det han nyss har sagt och för hans försäkran. Jag anser att det framgår klart av vad vi har sagt här i parlamentet i kväll att det inte bara behövs ett effektivt, utan också ett högkvalitativt system som bygger på ett gemensamt ansvar. Som min kollega Inger Segelström redan har betonat blir systemet meningslöst utan ett gemensamt ansvar.
<P>
Jag anser att rådet behöver höra det här budskapet mycket tydligt, eftersom rådet representerar de regeringar som är ansvariga för att fullgöra sina skyldigheter. Det är sant att vissa medlemsstater, som Sverige, är mycket bra på att fullgöra sina skyldigheter. Andra är det inte. Det betyder att de åtgärder som kommissionen kan vidta för att stödja dem i detta - exempelvis användningen av FN:s flyktingorgan UNHCR och planerna på att inrätta ett europeiskt stödkontor för samarbete i asylfrågor - blir mycket betydelsefulla, förutsatt att de används på rätt sätt. Det är också något som jag anser att vi alla som är engagerade i budgetsystemet måste tänka på.
<P>
På min kollega Simon Busuttils vägnar vill jag säga att vissa av oss fortfarande inte är övertygade om att flyktingtrycket på vissa medlemsstater är tillfälligt snarare än systematiskt, och att våra åtgärder därför kanske måste vara mer inriktade på hela systemet - förutsatt givetvis att vi inte ser en snabb förändring i världsläget som skulle påverka flyktingströmmarna. Jag vill återigen tacka kommissionsledamoten och mina kollegor för era varma ord. Vi ska se vad vi kan göra för att framföra budskapet till rådet och ser mycket fram mot de förslag som kommissionen kommer att lägga senare i år.
<SPEAKER ID="197" NAME="Talmannen">
Debatten är härmed avslutad.
<P>
Omröstningen kommer att äga rum på tisdag.
