<CHAPTER ID="002">
Uttalanden av talmannen
<SPEAKER ID="006" NAME="Talmannen">
Det är med största sorg jag måste meddela er att Pilar Juarez Boal, biträdande chef för EU:s delegation i Haiti, fortfarande saknas. Sökandet fortsätter. Pilar Juarez Boal arbetade tidigare på Europaparlamentet. Våra tankar går i dag till Haitis folk som har drabbats hårt av jordbävningen. Enskilda EU-länder och hela unionen har utlovat betydande ekonomiskt stöd till Haiti, och 150 poliser ur europeiska gendarmeristyrkan har skickats dit. Enskilda EU-länder har också skickat dit hjälpgrupper. Detta är den värsta naturkatastrofen i Haitis historia, och en av de värsta i mänsklighetens historia. Många EU-medborgare har också omkommit i Haiti och många saknas fortfarande. Vi hedrar offren för denna ofattbara katastrof med en stående tyst minut.
<P>
Det var också med stor sorg jag mottog uppgiften om att den brittiske medborgaren Akmal Shaik har avrättats i Kina. Han är en av de nästan 7 000 personer som avrättas i landet varje år. Han är också den förste EU-medborgare som avrättats i Kina sedan 1951. Europaparlamentet fördömer och har alltid fördömt dödsstraff och kommer att fortsätta sina ansträngningar för att få till stånd ett moratorium för avrättningar.
<P>
I går hölls den första omgången av presidentvalet i Ukraina. Europaparlamentets företrädare observerar valet och var på plats under gårdagen. Vi har ännu inte fått någon officiell information om hur valet går. Våra kolleger har inte sett några officiella resultat ännu, men de ska komma nu när som helst. Vi förväntar oss att få höra att valet har gått rätt till och att detsamma kommer att gälla den andra omgången som ska hållas i början av februari.
<P>
Den 1 januari tog Spanien över ordförandeskapet för Europeiska unionens råd. Jag är övertygad om att det spanska ordförandeskapet, under det nya fördraget och i samarbete med rådets nye ordförande, kommer att bli en framgång och nå de mål som har satts upp. På föredragningslistan för denna sammanträdesperiod har vi ett möte med premiärminister José Luis Zapatero och vi ska tala om trioprogrammet. Det kommer därför inte bara att handla om Spanien, utan också om Belgien och Ungern.
<P>
Låt mig slutligen önska oss alla ett riktigt gott nytt år med välmående och framgång. Låt det nya årtiondet inspirera oss att arbeta oförtröttligt för våra medborgare. Som jag sade för en vecka sedan i Bryssel - ett nytt år, ett nytt fördrag och en ny era för Europeiska unionen. Vi är alla medvetna om att vårt parlament har ett särskilt ansvar för Europeiska unionens framtid.
