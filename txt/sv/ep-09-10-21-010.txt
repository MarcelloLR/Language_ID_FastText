<CHAPTER ID="010">
Frågestund (frågor till rådet)
<SPEAKER ID="262" NAME="Talmannen">
Nästa punkt är frågestunden (B7-0212/2009).
<P>
Följande frågor har ställts till rådet.
<P>

<P>
Angående: Mänskliga rättigheter i Kuba
<P>
Hur bedömer rådet den aktuella människorättssituationen i Kuba, särskilt med tanke på de politiska fångarna? Har rådet tillgång till information om situationen för den kubanske läkaren Darsi Ferrer och hans medfånge Alfredo Domingues, som uppenbarligen lever under extremt omänskliga förhållanden i fängelset?
<SPEAKER ID="264" NAME="Cecilia Malmström" LANGUAGE="EN">
Givetvis är jag beredd att gå från USA till Kuba och Bernd Posselt, det är en mycket allvarlig fråga, och jag tackar er för den, herr Posselt.
<P>
Rådet oroas fortfarande över människorättssituationen i Kuba, särskilt när det gäller bristen på framsteg inom civila och politiska rättigheter. Människorna i Kuba åtnjuter varken yttrande- eller mötesfrihet. Det finns ingen fri press. Tillgången till information, även Internet, är begränsad. Restriktionerna på medborgarnas fria rörelse till och inom Kuba har inte förändrats. Det finns för närvarande 208 politiska fångar i Kuba. Det är en minskning från 2 034 under 2007, men de flesta släpptes fria efter avtjänat straff. Medlemsstaternas uppgifter i Havanna består i att på nära håll följa upp listan över politiska fångar och att ha en särskild arbetsgrupp för mänskliga rättigheter som diskuterar viktiga fall.
<P>
Enligt människorättsförsvarare och vittnesmål från politiska fångar och deras familjer är förhållandena i fängelserna långt under FN:s bestämmelser om lägsta standard för behandling av fångar. Enligt familjerna är vissa fångar vid mycket dålig hälsa, och de får inte lämplig medicinsk vård. Det förekommer ett antal rapporter om grym och kränkande behandling, även slag mot fångar, nekande till lämplig vård samt psykologisk utpressning. Men det finns fortfarande inga rapporter om fångvaktare eller poliser som åtalats för misshandel.
<P>
Kubas regering förnekar att politiska fångar förekommer och fortsätter tyvärr att avslå internationell granskning av mänskliga rättigheter från oberoende människorättsorganisationer. Rådets ståndpunkt gentemot Kuba fastställdes i den gemensamma ståndpunkten från 1996 som sedan dess omprövas varje år. I oktober 2008 kom EU och Kuba överens om att återuppta en omfattande politisk dialog. I enlighet med EU:s politik deltar inte bara kubanska myndigheter i dialogen utan även det civila samhället och den demokratiska oppositionen. I den årliga utvärderingen 2009 av den gemensamma ståndpunkten uppmärksammar rådet alldeles särskilt principerna för demokrati, mänskliga rättigheter och grundläggande friheter.
<P>
I slutsatserna i juni i år slog vi fast att de här frågorna även i fortsättningen kommer att vara EU:s främsta prioriteringar i förhållande till Kuba. Rådet uppmanade särskilt den kubanska regeringen att villkorslöst frisläppa alla politiska fångar, även de som fängslades 2003, och vi uttryckte vår oro för fångarna och deras hälsa.
<P>
Rådet uppmanade vidare de kubanska myndigheterna att underlätta för internationella humanitära organisationer och ge dem omedelbart tillträde till kubanska fängelser. Efter det att den politiska dialogen med Kuba inleddes förra året har EU tagit upp frågan om politiska fångar vid varje möte. I enlighet med rådets senaste slutsatser ska frågor om mänskliga rättigheter alltid tas upp vid dessa besök på högsta nivå, och i förekommande fall ska den fredliga demokratiska oppositionen delta i dessa möten.
<P>
Rådet antog ett beslut om att fortsätta dialogen med Kuba eftersom det ger möjlighet att öppet diskutera frågor av ömsesidigt intresse, även människorättssituationen, men vi är fortfarande mycket oroade över situationen i Kuba och kommer även i fortsättningen att följa enskilda fall, i synnerhet fångar som är vid mycket dålig hälsa.
<P>
När det gäller den särskilda situationen för en av fångarna som nämns av ledamoten har Europeiska unionen på initiativ av det svenska ordförandeskapet visat sin solidaritet i Havanna i augusti. Manifestationen hölls för att visa fängslade Darsi Ferrers familj att unionen oroas över att nationellt straffrättsförfarande inte efterlevs av kubanska myndigheter. Ordförandeskapet följer också fallet med den andre fången Alfredo Domínguez och tog upp frågan i dialogen med Kuba, och vi har kontakt med hans familj.
<SPEAKER ID="265" NAME="Bernd Posselt" AFFILIATION="PPE">
(DE) Fru talman! Jag vill tacka Cecilia Malmström för hennes utmärkta och detaljerade svar.
<P>
Brechtmann från den internationella civila kommissionen för mänskliga rättigheter har gett mig omfattande information om förhållandena i fängelserna. Jag skulle bara vilja fråga om rådet kan försöka utreda under vilka förhållanden enskilda fångar hålls och hur rådet bedömer utvecklingen i Kuba när det gäller förbindelserna med Europeiska unionen?
<SPEAKER ID="266" NAME="Cecilia Malmström" LANGUAGE="EN">
Formellt har vi inte tillgång till den här informationen, men genom internationella organisationer, icke-statliga organisationer, kontakter, politiska partier och så vidare får vi information - om än något splittrad - om de politiska fångarnas situation. Vi vet att i vissa fall är deras hälsotillstånd mycket dåligt. Vi försöker komma i kontakt med familjerna och dessa icke-statliga organisationer för att underlätta situationen, men ett av problemen är att vi har mycket få konkreta och bekräftade uppgifter.
<P>
Ett annat problem är att många av fångarna hålls fängslade utan rättegång och utan att åtalas för något. Det är inte förenligt med kubansk lag. De har rätt att få veta varför de är fängslade och vad de åtalas för - en grundläggande mänsklig rättighet i alla samhällen, men som vi vet inte finns i Kuba.
<P>
Dialogen med Kuba är naturligtvis fylld av svårigheter, men vi anser för närvarande att det är viktigt att dialogen äger rum i enlighet med vårt beslut, för det ger oss en möjlighet att försöka komma i kontakt med myndigheterna, att vara mycket hårda och bestämda i vår kritik samt också få kontakter med det civila samhället och de fredliga dissidenterna. Det är vad vi försöker göra för närvarande, och vi tror att det är ett sätt som skulle kunna fungera. Jag kan inte se att några dramatiska förändringar skulle inträffa inom en överskådlig framtid.
<SPEAKER ID="267" NAME="Nikolaos Chountis" AFFILIATION="GUE/NGL">
(EL) Fru talman, fru minister! När det handlar om mänskliga rättigheter, som Bernd Posselt tog upp i sin fråga, så anser jag att vi kan ha ett bättre samarbete med de länder som vi har politiska och diplomatiska förbindelser med samt ekonomiska transaktioner med. Jag är förvånad över att Europeiska unionen och medlemsstaterna fortfarande har en passiv och negativ inställning till Kubas logiska och ständiga krav på att USA ska häva embargot.
<P>
Min fråga är därför hur ordförandeskapet ser på den här frågan och hur ni anser att medlemsstaterna ska behandla frågan, i ljuset av att - som vi alla vet - Kuba lade fram ett förslag till FN:s generalförsamling den 28 oktober om att USA ska häva embargot?
<SPEAKER ID="268" NAME="Krisztina Morvai" AFFILIATION="NI">
Här är jag, en fredlig dissident från en av Europeiska unionens medlemsstater, Ungern. Jag vill be om råd. Hur kan vi uppnå samma intresse för människorättssituationen i Ungern som den som ni har för människorättssituationen i Kuba?
<P>
Sedan hösten 2006 förekommer i Ungern omfattande polisvåld mot fredliga demonstranter, och många politiska fångar har torterats i fängelser.
<P>
Jag vill be kubanska politiker att förhandla åt oss på grundval av ...
<P>
(Talmannen avbröt talaren.)
<SPEAKER ID="269" NAME="Talmannen">
Det är 30 sekunders talartid, och här handlar det om mänskliga rättigheter i Kuba.
<SPEAKER ID="270" NAME="Cecilia Malmström" LANGUAGE="EN">
Hela Europeiska unionen har vid flera tillfällen sagt att vi är emot det amerikanska embargot och att vi anser att det inte underlättar en framtida lösning i Kuba.
<P>
Europeiska unionen har också sagt att vi är villiga att inleda ett närmare samarbete med Kuba, som även omfattar handel, beroende på landets framsteg inom mänskliga rättigheter.
<P>
Men i ljuset av bristen på framsteg inom mänskliga rättigheter, bristande respekt för demokrati och antalet politiska fångar kan situationen för närvarande inte utvecklas. Det är upp till de kubanska myndigheterna att visa konkreta framsteg om de vill ha den här förbindelsen med oss. Tyvärr så har mycket små framsteg gjorts fram till i dag.
<SPEAKER ID="271" NAME="Talmannen">
Jag vore tacksam om ledamöterna ville följa reglerna för talartid, som innebär att en 30 sekunders följdfråga kan ställas och att ni håller er till frågan som debatteras.
<P>

<P>
Angående: Övergrepp mot äldre
<P>
Det har redan uppskattats att mer än 10 procent av våra äldre drabbas av någon form av fysiskt, psykiskt, ekonomiskt eller mentalt övergrepp, såväl i hemmiljö som på vårdinrättningar. På grund av den åldrande befolkningen kommer denna siffra också att öka. Vilka åtgärder kommer det svenska ordförandeskapet att vidta för att fullgöra sitt åtagande om att förbättra samarbetet och insatserna på EU-nivå med målet att höja vårdkvaliteten för äldre och förebygga övergrepp?
<SPEAKER ID="273" NAME="Cecilia Malmström">
rådets tjänstgörande ordförande. - Marian Harkin tar upp en fråga som är mycket relevant i dag när en allt större del av vår befolkning blir allt äldre. Åtgärder inom detta område är i första hand nationell kompetens och gemenskapen kan enbart stödja och komplettera det arbete som görs av medlemsstaterna.
<P>
Det svenska ordförandeskapet vill dock uppmärksamma frågan, och vi gör allt vi kan för att öka kvaliteten inom äldrevården och bekämpa de problem som finns när det gäller övergrepp mot äldre. I detta avseende vill jag erinra om en konferens som hölls i Stockholm för en månad sedan på temat Hälsosamt och värdigt åldrande. Konferensen samlade 160 personer från 27 länder. Det var en hög nivå på deltagandet. Kommissionen var där, medlemsstaterna, tjänstemän från hälso- och socialministerier och många frivilligorganisationer.
<P>
Syftet var att lyfta fram precis de problem som den ärade ledamoten talar om: Hur kan vi hantera behovet av ökat samarbete mellan hälso- och sjukvårdssektorn för att tillgodose våra äldre medborgares behov? Ordförandeskapets avsikt är att rådet ska anta slutsatser i denna fråga den 30 november på Epsco. I utkastet till slutsatser efterlyser man ett djupare och närmare samarbete inom området hälsosamt och värdigt åldrande, bland annat genom utbyte av information mellan medlemsstaterna. Kommissionen uppmanas också att utarbeta en handlingsplan för äldre människors värdighet, hälsa och livskvalitet.
<P>
Jag skulle också vilja erinra om att rådet antog slutsatser i juni i år som kallas Lika möjligheter för kvinnor och män: ett aktivt och värdigt åldrande; just för att underlätta tillhandahållandet av vård av hög kvalitet när det gäller vård av äldre i hemmet, med beaktande av de särskilda behov som äldre män och kvinnor har.
<P>
När det gäller frågan om övergrepp mot äldre mer specifikt, förbjuder redan rådets direktiv 2000/78/EG diskriminering på grund av ålder i arbetslivet. Kommissionen föreslog att det skydd som detta direktiv ger ska utvidgas till att omfatta ett antal andra områden, såsom social trygghet, hälso- och sjukvård, sociala förmåner, utbildning, tillgång till varor och tjänster, boende osv.
<P>
Detta förslag innehåller många relevanta delar som handlar om övergrepp mot äldre. Det inbegriper både vård i hemmet, institutionsvård samt hälso- och sjukvård. Det förbjuder trakasserier, som är en form av diskriminering som definieras som oönskat beteende som leder till ”att en persons värdighet kränks och att en hotfull, fientlig, förnedrande, förödmjukande eller kränkande stämning skapas”.
<P>
Detta förslag diskuteras just nu i rådet, och Europaparlamentet har redan avgett ett yttrande. Det krävs enhällighet i rådet för att förslaget ska kunna godkännas. Vi kan naturligtvis inte föregripa resultatet av diskussionen i rådet, men jag vill ändå säga att vi gör de ansträngningar vi kan för att införa en lagstiftning som bidrar till att undanröja alla former av övergrepp och vanvård när det gäller äldre människor, vilket ligger helt i linje med det yttrande som Europaparlamentet har avgett.
<P>
Det är naturligtvis vår bestämda uppfattning att ingen människa ska behöva utsättas för trakasserier eller övergrepp, och allra minst våra äldre som är så beroende av vård.
<SPEAKER ID="274" NAME="Marian Harkin" AFFILIATION="ALDE">
(EN) Jag tackar rådets ordförande Cecilia Malmström för ett väl övervägt svar. Enligt kommissionens meddelande från 2008 måste korrekta åtgärder vidtas i form av resurser, utbildning och stöd till anhörigvårdare. Jag är helt införstådd med att det är så, och jag förstår också att det här faller inom den nationella behörigheten.
<P>
Men det finns några områden där EU kan vara till hjälp. Ett av dem är hela den gränsöverskridande dimensionen. Jag ville bara höra er uppfattning om upprättandet av en formell struktur för utbyte av information när det gäller vårdpersonal, i det här fallet vårdgivare, som passerar gränser.
<SPEAKER ID="275" NAME="Cecilia Malmström" LANGUAGE="EN">
Jag tackar ledamoten för förslaget. Det är första gången jag hör talas om det här. Det låter som ett bra initiativ, men jag måste hänskjuta frågan till berörda ministrar och föra in den i diskussionsförfarandet. Vi kanske kan återkomma till det vid senare tillfälle.
<SPEAKER ID="276" NAME="Silvia-Adriana Ţicău" AFFILIATION="S&amp;D">
(RO) Europeiska unionen har en åldrande befolkning. Äldre människor behöver särskild omsorg när det gäller såväl sjukvård som rimliga anpassningsåtgärder av byggnader och kollektivtrafik. Sverige har lång erfarenhet av socialpolitik. Vilka förslag diskuteras med andra medlemsstater så att levnadsvillkoren för äldre kan förbättras i hela Europeiska unionen?
<SPEAKER ID="277" NAME="Seán Kelly" AFFILIATION="PPE">
(EN) Fru rådsordförande! Marian Harkin har ställt en mycket viktig fråga, och ni har gett ett mycket bra svar. Men om man utvidgar frågan ytterligare, så diskrimineras i dag äldre som är 65 plus. Om ni ser till hela unionen, skulle ni rekommendera en höjning av eller en mer flexibel pensionsålder så att man får en gradvis pensionering snarare än den permanenta pensionering, som verkar förekomma för flertalet människor i dag? Det skulle i stor omfattning bidra till att öka livskvaliteten och ge ökad respekt för de äldre.
<SPEAKER ID="278" NAME="Talmannen">
Jag skulle vilja säga att det här ligger lite utanför frågan, men jag låter ministern avgöra om hon vill ta upp det eller inte.
<SPEAKER ID="279" NAME="Cecilia Malmström" LANGUAGE="EN">
Svaret till ledamotens första fråga är ”ja”, i synnerhet eftersom vi måste diskutera de här frågorna.
<P>
Trion - det franska, det tjeckiska och det svenska ordförandeskapet - var överens om att förstärka dialogen som har att göra med frågor om hälsovård och äldreomsorg. Det hölls en konferens om alzheimer till exempel, och jag nämnde också den konferens som ägde rum för en månad sedan och som har att göra med värdig behandling av äldre människor. Så det var ett tillfälle att diskutera den här frågan och slutsatserna kommer att diskuteras i hälso- och sjukvårdsrådet i slutet av november, och då kommer vi också naturligtvis att beakta Europaparlamentets betänkande.
<P>
När det gäller pensionsåldern är det något som varje medlemsstat själv fattar beslut om, men i diskussionerna vi har om Lissabonstrategin - inte fördraget för en gångs skull - om hur vi kan främja tillväxt, utveckling och sysselsättning och anta den demografiska utmaningen som vi kommer att stå inför, så är det här naturligtvis en fråga som måste beaktas. Hur vi kan ta tillvara också äldre människors kompetens och erfarenhet och hitta vägar så att de kan stanna inom arbetslivet. Det är inte rådets uppgift att fatta beslut om vid exakt vilken ålder det här bör ske, utan rådet bör snarare uppmuntra medlemsstaterna att utnyttja sin arbetskraft fullt ut.
<P>
Angående: Den svenske journalisten Dawit Isaak som sitter fängslad i Eritrea
<P>
Enligt uppgifter i svenska medier har den svenske medborgaren Dawit Isaak som sedan 2001 sitter fängslad i Eritrea, nu flyttats till ett nytt fängelse. Enligt uppgift har ingen fånge lämnat detta fängelse levande. I snart åtta år har Dawit Isaak suttit fängslad under hemska förhållanden av en skurkregim utan att få veta varför han så brutalt kastades i fängelse, skildes från sin familj, sina vänner och sitt arbete. Hittills har alla försök att få Dawit Isaak fri misslyckats. EU borde göra mer. Isaak är också EU-medborgare. Görs ingenting riskerar Isaak att dö utan att vare sig Sverige eller EU lyckats få Eritreas president att ens seriöst diskutera fallet Isaak.
<P>
Vad avser det svenska ordförandeskapet göra för att föra upp frågan om Dawit Isaak på högsta EU-nivå?
<P>
Är det rimligt att Eritrea får bistånd av EU när landet så flagrant bryter mot grundläggande mänskliga rättigheter.
<SPEAKER ID="281" NAME="Cecilia Malmström">
rådets tjänstgörande ordförande. - Åtta år har gått sedan den svensk-eritreanska journalisten Dawit Isaak greps och fängslades i Eritrea. Han sitter fängslad utan rättegång, utan åtal. Varken hans familj, de svenska myndigheterna eller internationella människorättsorganisationer tillåts att besöka honom.
<P>
Situationen för de mänskliga rättigheterna i Eritrea har tyvärr inte visat några som helst tecken på förbättring under de senaste åren. Ansvaret för denna situation vilar helt och hållet på Eritreas regering. Eritreas fortsatta brott mot sina skyldigheter när det gäller mänskliga rättigheter enligt nationell och internationell rätt väcker stor oro i EU.
<P>
Vi är särskilt oroade över frågan om politiska fångar och bristen på yttrandefrihet. Från EU:s sida har vi flera gånger krävt ovillkorlig frigivning av alla politiska fångar i Eritrea, självfallet även av Dawit Isaak. Den 18 september 2009 offentliggjorde ordförandeskapet, på Europeiska unionens vägnar, ett mycket tydligt uttalande där vi upprepade kravet på en ovillkorlig frigivning av alla politiska fångar och konstaterade att Eritreas beteende är ett klart brott mot de skyldigheter som fastställs i FN:s internationella konvention om medborgerliga och politiska rättigheter, som Eritrea har ratificerat.
<P>
Dawit Isaaks fall är beklagligtvis inte löst, men det fortsätter att vara högsta prioritet för EU, för det svenska ordförandeskapet och för den svenska regeringen. Vi kommer oförtrutet fortsätta våra ansträngningar fram till dess att han släpps av humanitära skäl och kan återförenas med sin familj. Jag kan försäkra att vi kommer att fortsätta att ta upp hans fall och situationen för hans medfångar på högsta nivå i Asmara.
<P>
Mänskliga rättigheter är ett centralt inslag i förbindelserna mellan EU och Eritrea. Vi är beredda att samarbeta med Eritreas regering för att förbättra situationen för de mänskliga rättigheterna. När det gäller biståndet så styrs det och är beroende av bestämmelserna i Cotonouavtalet. I Cotonouavtalet behandlas både mänskliga rättigheter och den politiska dialogen för att utöva press och åstadkomma förändringar. Det är en pågående process som går förtvivlat långsamt, men vi hoppas att detta kan vara ett verktyg för att åstadkomma framsteg.
<SPEAKER ID="282" NAME="Olle Schmidt" AFFILIATION="ALDE">
Jag behöver inte förklara mer om det hemska fallet med Dawit Isaak. Jag vet också att Cecilia Malmström är djupt engagerad i denna fråga.
<P>
Så vitt jag vet är Dawit Isaac den ende EU-medborgare som sitter fängslad för att han har utnyttjat sin rätt att yttra sig fritt. Borde inte EU då samla sig att göra ett särskilt gemensamt uttalande om Dawit Isaak. Borde inte frågan om ett särskilt uttalande tas upp i ministerrådet? Kanske borde också minister Cecilia Malmström eller någon annan bege sig till Eritrea och försöka få träffa Dawit Isaak och även president Isaias Afewerki? Jag hoppas det, för jag tycker det är helt orimligt att en EU-medborgare ska sitta fängslad utan rättegång år efter år, förmodligen svårt sjuk. Han kanske dör i fängelset.
<SPEAKER ID="283" NAME="Cecilia Malmström">
rådets tjänstgörande ordförande. - Till Olle Schmidt vill jag säga att jag verkligen delar den enorma oron och frustrationen över att det här pågår år efter år efter år, och att det inte finns någon chans att nå fram till de eritreanska myndigheterna. Jag är säker på att både Olle Schmidt och andra ledamöter har sett reportage från Eritrea och lyssnat till intervjuer med presidenten. Det är inte en helt enkel person att ha att göra med och övergreppen i Eritrea är enorma.
<P>
Vi fortsätter att arbeta med alla de kanaler vi känner till, men vi har inte tillgång till fängelset. Vi har inte fått besöka honom, och vi vet inte hur han mår. Vi utesluter naturligtvis inte att åka dit om vi tror att det kan föra frågan framåt, men för tillfället finns det ingen möjlighet att få till stånd något som helst löfte om att vi skulle få besöka honom eller ha en dialog kring Dawit Isaak eller träffa hans familj som finns på plats i Eritrea. Det är enormt frustrerande. Vi har gjort ett mycket tydligt uttalande. Det är, som Olle Schmidt säger, den så vitt jag vet enda politiska fången av EU-ursprung som sitter fängslad och vi arbetar på olika sätt för att öka pressen på de eritreanska myndigheterna och få dem att förstå att Dawit Isaak och hans medfångar måste släppas även i enlighet med de konventioner som landet själv har ratificerat, men det är mycket svårt att få till stånd en normal dialog med detta land.
<SPEAKER ID="284" NAME="Talmannen">
Det finns inga följdfrågor, så vi går vidare till nästa fråga.
<P>

<P>
Angående: EU:s alkoholstrategi
<P>
Det har snart gått tre år sedan vi antog EU:s alkoholstrategi. Meningen var att man skulle utvärdera strategin till sommaren 2009. Tyvärr verkar det som om man har skjutit på utvärderingen. För Sverige har alkoholpolitiken alltid varit en viktig och prioriterad fråga i EU-samarbetet. Med anledning av detta undrar jag:
<P>
Kommer det svenska ordförandeskapet arbeta för att en utvärdering sker snarast? Om svaret är ja, när i tiden?
<SPEAKER ID="286" NAME="Cecilia Malmström">
rådets tjänstgörande ordförande. - Tack Anna Hedh! Jag skulle vilja börja med att påminna Anna Hedh om att det svenska ordförandeskapet har satt alkoholfrågor och hälsa högt på dagordningen som ett viktigt stöd för genomförandet av EU:s strategi för att stödja medlemsstaterna att minska alkoholrelaterade skador.
<P>
Med detta som bakgrund har vi redan genomfört tre större arrangemang. Det första var det informella mötet med hälsovårdsministrarna i Jönköping i juli, där man särskilt uppmärksammade försäljning och marknadsföring av alkoholdrycker och hur den påverkar alkoholkonsumtionen hos unga. Det andra arrangemanget var en expertkonferens om alkohol och hälsa i Stockholm den 21-22 september med syftet att stödja en hållbar, långsiktig och övergripande strategi inom EU beträffande alkohol. Det var mer än 450 deltagare från i princip samtliga EU-länder där, och deltagarna gav ett mycket starkt stöd till de svenska prioriteringarna på området alkohol och hälsa.
<P>
Det tredje evenemanget var det globala expertmötet om alkohol, hälsa och social utveckling som hölls den 23 september. Det ordnades av det svenska ordförandeskapet i samarbete med Sida (Styrelsen för internationellt utvecklingssamarbete) och det norska hälsovårds- och omsorgsministeriet, och sponsrades av Världshälsoorganisationen. Syftet var att bidra till en global strategi när Världshälsoförsamlingen sammanträder i maj nästa år. Vid mötet presenterades nya rön om sambandet mellan skadlig användning av alkohol, social utveckling och spridningen av infektionssjukdomar, som hiv/aids och tuberkulos, ett viktigt samband som är värt att uppmärksamma.
<P>
Så till frågan: ”Kommer det svenska ordförandeskapet att arbeta för att en utvärdering sker snarast?”. Ja, antagandet av en strategi inom EU 2006 var ett viktigt steg. Genom det antagandet erkände kommissionen alkohol som en av de centrala bestämningsfaktorerna för hälsa inom EU och att EU har ansvar för att angripa riskfylld och skadlig alkoholkonsumtion. Det här förstärktes ytterligare genom stödet från samtliga EU:s hälsovårdsministrar i slutsatser från november 2006.
<P>
Sedan den 1 januari 2007 har kommissionen följt utvecklingen av alkoholkonsumtion och alkoholrelaterade skador och policyutvecklingen inom EU. Även om vi har sett utveckling på många områden, har det gått alltför begränsad tid för bedöma den fulla omfattningen av hälsoeffekten som alkoholpolitik och dryckesvanor har. Den första rapporten från kommissionen, som lades fram vid en expertkonferens för ett par veckor sedan, var en lägesrapport när det gäller EU:s alkoholstrategi. Den är en delrapport inför den slutrapport som ska läggas fram 2012.
<P>
Från ordförandeskapets sida kommer vi naturligtvis att gå igenom lägesrapporten och granska resultatet av expertkonferensen om alkohol och hälsa. Vi kommer att följa utvecklingen. Vi har också finansierat ett antal nya undersökningar i syfte att se till att alkohol även fortsättningsvis står högt upp på EU:s dagordning. Bland annat finansierar vi en undersökning av vilken inverkan som marknadsföring av alkohol har på ungdomar, en granskning av alkoholens inverkan på äldre personer i 10 olika EU-länder och en undersökning av vilken inverkan som handel över gränserna har på nationell alkoholpolitik.
<P>
I våra förslag till slutsatser om alkohol och hälsa som nu behandlas i rådets arbetsgrupp har vi föreslagit att man ska uppmana kommissionen att börja analysera och söka prioriteringar för nästa fas i arbetet med alkohol och hälsa, för att framhålla att man behöver se på tiden även efter 2012 när utvärderingen och den nuvarande alkoholstrategin avslutas. Med ledning av denna behandling syftar ordförandeskapet till ett antagande av rådsslutsatser till stöd för en alkoholstrategi i december 2009.
<SPEAKER ID="287" NAME="Anna Hedh" AFFILIATION="S&amp;D">
Fru minister! Jag vet att ordförandeskapet har haft flera bra konferenser och lagt ner mycket tid på denna fråga.
<P>
Min fråga var just om alkoholstrategin, därför att jag har ställt samma fråga tidigare, för cirka ett halvår sedan. Då fick jag till svar att alkoholstrategin skulle utvärderas före sommaren. Det är bakgrunden, eftersom frågan inte har kommit upp på bordet.
<P>
Mycket har hänt sedan det svenska ordförandeskapet 2001 föreslog en alkoholstrategi för EU. Alkoholstrategin antogs 2006 och mycket har hänt sedan dess. Vissa medlemsländer har höjt sina åldersgränser, man har höjt alkoholskatter och man har sänkt promillegränser osv. Det gläder mig! Min önskan hade varit att det svenska ordförandeskapet kanske hade kunnat gå lite längre när det gäller reklam, men det är ändå glädjande att man nu har gjort denna utredning om reklam, alkohol och ungdomar.
<SPEAKER ID="288" NAME="Cecilia Malmström">
rådets tjänstgörande ordförande. - Jag tackar för stödet för detta. Vi har verkligen försökt att lyfta frågan och det är ju så man kan jobba inom EU: ha konferenser, ta fram undersökningar, upprätta tidsplaner för att se till att alltihopa rullar på, samt binda upp kommande ordförandeskap. Jag är glad att vi kunde reda ut det missförstånd som tydligen har uppstått. Tanken var att det skulle vara en delrapport, som naturligtvis är nog så viktig och som vi tittar på och analyserar, men att den slutgiltiga utvärderingen kommer 2012. Under tiden finns det väldigt mycket att göra och jag kan också konstatera att många medlemsstater gör väldigt mycket, eftersom alla har blivit uppmärksammade på de hälsoeffekter som alkoholkonsumtionen har i samtliga medlemsländer.
<SPEAKER ID="289" NAME="Justas Vincas Paleckis" AFFILIATION="S&amp;D">
(LT) Fru minister! På EU-nivå minskar antalet dödsolyckor på vägarna, men de ambitiösa målen kommer inte att uppnås nästa år. Den främsta orsaken är alkoholen. I vissa länder förekommer skrämmande höga självmordssiffror, och än en gång är det alkoholen som ligger bakom.
<P>
Tror ni inte att vi på EU-nivå bör införa strängare regler för alkoholkonsumtion och följa Skandinaviens exempel? I synnerhet så bör konsumtionen för ungdomar begränsas. Kan Sverige tänka sig ta initiativ till det?
<SPEAKER ID="290" NAME="Catherine Stihler" AFFILIATION="S&amp;D">
(EN) Jag vill uppmärksamma ministern på att i Skottland, den valkrets som jag representerar, pågår för närvarande en debatt om lägsta priser på alkoholprodukter. Jag vill ta tillfället i akt och fråga ministern om det förekommer någon diskussion i rådet om lägsta priser på alkoholprodukter. Det förekommer en stor debatt i Skottland, och jag undrar hur rådet ser på det och om det diskuteras över huvud taget i rådet.
<SPEAKER ID="291" NAME="Cecilia Malmström" LANGUAGE="EN">
Ett av fem huvudteman inom EU:s alkoholstrategi är just att försöka få ner antalet skador och dödsfall i samband med trafikolyckor som kan kopplas till alkohol. Det här är precis som ledamoten sade ett mycket stort problem som förorsakar enormt lidande och också höga ekonomiska kostnader.
<P>
Kommissionen har rekommenderat att man antar en lägre maximigräns för förare utan erfarenhet och yrkesförare, samtidigt som länder som redan tillämpar gränser inte bör sänka dem. Det finns en rekommendation om det här, och vi arbetar med medlemsstaterna.
<P>
Många stater tillämpar redan de här rekommendationerna, och det pågår en mängd aktiviteter för att öka medvetenheten och diskutera den här frågan.
<P>
Jag känner inte till någon pågående prisdiskussion. Det kanske förekommer. Jag ska höra med min kollega hälsoministern som har ansvaret för det, men jag tror inte att den särskilda frågan diskuteras.
<P>
Många andra alkoholrelaterade frågor följs för närvarande upp, men troligen inte den här just nu, eftersom den naturligtvis inte ligger inom EU:s behörighet.
<P>
Angående: Miljökonsekvenser av gasledningar
<P>
I Europeiska unionen ägnas stor uppmärksamhet åt miljökonsekvenserna av de planerade gasledningarna till EU (Nabucco, den norra gasledningen och den södra gasledningen). Den norra gasledningen, som ska byggas på Östersjöns botten, är ett ovanligt projekt på grund av dess storlek och eventuella miljökonsekvenser för Östersjöregionen.
<P>
Vilka miljöhot anser det svenska ordförandeskapet att gasledningarna medför och vilka åtgärder vill man vidta för att bekämpa dessa hot?
<SPEAKER ID="293" NAME="Cecilia Malmström">
rådets tjänstgörande ordförande. - Nord Stream är ett unikt projekt för Östersjöområdet på grund av dess storlek och möjliga konsekvenser. Rådet är medvetet om de farhågor som finns när det gäller miljöaspekterna på Nord Streams gasledningsprojekt, och har noga noterat Europaparlamentets resolution om miljökonsekvenserna av den planerade gasledningen i Östersjön mellan Ryssland och Tyskland, som antogs i juli förra året.
<P>
Alla EU:s medlemsstater och Europeiska gemenskapen är parter i FN:s Esbokonvention från 1991. Det är konventionen om miljökonsekvensbeskrivningar i ett gränsöverskridande sammanhang. Konventionen innehåller en rad relevanta skyldigheter som är bindande för parterna, i synnerhet för att säkerställa att man gör en miljökonsekvensbedömning, där det ingår samråd med andra parter som påverkas av ett visst projekt.
<P>
Nord Stream-projektets konsekvenser för den känsliga Östersjömiljön är av yttersta vikt och måste granskas noga. Natura 2000-områden skulle kunna påverkas, liksom områden med gruvor och dumpad kemisk ammunition. Sedimentspridning skulle kunna påverka den marina floran och faunan och även få konsekvenser för fiskenäringen. Det faktum att gasledningen ligger nära viktiga sjövägar skulle också kunna innebära miljö- och säkerhetsrisker.
<P>
Inom ramen för Esbokonventionen har alla stater kring Östersjön nu samarbetat under mer än tre år om hur dessa skyldigheter är när det gäller hur projektet ska fullgöras.
<P>
Rådet vill ändå betona att Nord Stream-projektet är ett privat företag. Det är därför de projektansvariga som ska tillhandahålla information som visar att projektet följer relevant lagstiftning, under kontroll av de berörda medlemsstaterna.
<P>
Därför kan rådet inte kommentera Nord Stream-projektet på något sätt som kan tolkas som inblandning i de nationella rättsliga processerna.
<SPEAKER ID="294" NAME="Justas Vincas Paleckis" AFFILIATION="S&amp;D">
(LT) Tack fru minister, för ert mycket detaljerade svar. Jag kan konstatera att Sverige är intresserat av den här frågan, för det kanske kan sägas vara ett Östersjöland. Jag vill bara betona en sak, nämligen att vi aldrig kan rikta nog uppmärksamhet åt sådana frågor. Jag skulle också vilja att ni säger att det troligen är så och att Sverige under sitt ordförandeskap kommer att fortsätta att följa frågan på nära håll och vidta lämpliga åtgärder.
<SPEAKER ID="295" NAME="Cecilia Malmström">
rådets tjänstgörande ordförande. - Jag kan garantera ledamöterna att Sverige gör det. Vi är mycket vaksamma på den känsliga miljö som finns i Östersjön och som naturligtvis är utsatt för risk på grund av alla typer av projekt som ska genomföras, och därför har vi ställt mycket hårda miljökrav på just det här projektet, och det håller nu på att granskas och gås igenom av olika relevanta myndigheter. Det är inte Sveriges territorium som berörs av detta, utan Sveriges ekonomiska zon, och därför har vi varit mycket noga med att poängtera att det är internationella konventioner, såsom Esbokonventionen, som utgör grunden för de ställningstaganden vi ska göra. Vi ska inte göra några politiska eller ekonomiska bedömningar, utan det är detta som den svenska staten kan titta på och det gör vi också.
<P>
Angående: Avskaffande av hindren för arbetstagarnas fria rörlighet mellan medlemsstaterna
<P>
Rådets svenska ordförandeskap har förklarat att det viktigaste med hänsyn till den pågående ekonomiska krisen är att medlemsstaterna gemensamt ska kunna hantera utmaningar, hitta lösningar för att ta sig ur den ekonomiska och finansiella krisen och framför allt minska arbetslösheten och dess negativa sociala effekter. De befintliga hindren för den fria rörligheten för arbetstagare från de medlemsstater som anslöt sig till unionen efter den 1 maj 2004 begränsar rättigheterna för dessa länders medborgare och kan leda till olagligt arbete och social dumpning. Avskaffandet av dessa hinder skulle skydda de migrerande och de inhemska arbetstagarna i lika hög grad. Med hänsyn till det svenska ordförandeskapets åtagande att föra en aktiv europeisk arbetsmarknadspolitik och garantera ökad flexibilitet och mobilitet, undrar jag om rådet kan ange vilka åtgärder man tänker vidta för att snabbt avskaffa befintliga hinder för den fria rörligheten för arbetstagare från de medlemsstater som anslöt sig till EU efter den 1 maj 2004?
<SPEAKER ID="297" NAME="Cecilia Malmström">
rådets tjänstgörande ordförande. - Rådet vill påminna om att fri rörlighet för personer är en av de grundläggande rättigheter som garanteras i gemenskapslagstiftningen, och här ingår EU-medborgarnas rätt att leva och arbeta i en annan medlemsstat.
<P>
Rådet riktade vid mötet den 9 mars 2009 en uppmaning till de medlemsstater som fortfarande tillämpar övergångsregler som begränsar den fria rörligheten. Rådet sade då att mot bakgrund av tillgängliga fakta bör man överväga en fortsatt tillämpning av begränsningar. Länderna uppmanades också att upphäva begränsningarna under den tredje fasen om några allvarliga störningar, eller någon risk för allvarliga störningar, inte kan konstateras på arbetsmarknaderna i de berörda medlemsländerna.
<P>
Rådet framhöll också för medlemsstaterna att man måste ge företräde åt medborgare från medlemsstaterna framför arbetskraft utanför EU, och att skyddet för medborgare från nya medlemsstater som redan tidigare var bosatta och sysselsatta i en medlemsstat kvarstår under övergångsperioderna. Dessutom har familjemedlemmars rättigheter beaktats i enlighet med praxis från tidigare anslutningar.
<P>
Rådet underströk de starka inslagen av differentiering och flexibilitet i reglerna om fri rörlighet för arbetstagare. Medlemsstaterna har förklarat att de ska sträva efter att bevilja ökat tillträde till arbetsmarknaden för medborgare från de berörda nya medlemsstaterna enligt nationell lagstiftning, med sikte på att påskynda tillnärmningen till gemenskapens regelverk.
<P>
I november 2008 lade kommissionen fram sitt meddelande om konsekvenserna av den fria rörligheten för arbetstagare efter utvidgningen. Kommissionen konstaterar att arbetstagare från Bulgarien, Rumänien och EU-10-medlemsstaterna har bidragit till att tillgodose en ökad efterfrågan på arbetskraft i mottagarländerna och därigenom i betydande utsträckning stött den fortsatta ekonomiska tillväxten. De uppgifter som finns tillgängliga tyder på att rörligheten inom EU efter utvidgningen inte har lett till - och inte kommer att leda till - några allvarliga störningar på arbetsmarknaden.
<P>
Kommissionen noterar också att det är utbud och efterfrågan på arbetskraft, snarare än regler som begränsar tillgången till arbetsmarknaden, som styr omfattning och riktning på rörligheten inom EU. Kommissionen drar slutsatsen att de begränsningar som medlemsstaterna tillämpar kan leda till att anpassningar på arbetsmarknaden tar längre tid, och att andelen svartarbete ökar.
<P>
Fri rörlighet för arbetskraft är en viktig prioritering för Europeiska unionen. Arbetskraftens rörlighet bidrar till fler jobb, att ekonomin kan anpassas även vid en ekonomisk kris. Dessutom bidrar rörligheten för arbetstagare till att minska social utslagning och fattigdom.
<P>
När det gäller den övergångsperiod för fri rörlighet som ledamoten frågar om, har medlemsstaterna rätt att behålla sina begränsningar till och med slutet av övergångsperiodens tredje fas. Rådet anser emellertid att den ekonomiska kris som Europa nu genomgår inte bör användas som anledning till att fortsätta tillämpa övergångsreglerna. Även under tider då efterfrågan på arbetskraft är låg, kan det vara svårt för arbetsgivare att fylla vakanser med arbetssökande från det egna landet.
<P>
Rådet ser regelbundet över frågan om övergångsarrangemang. Detta gjordes senast vid mötet i juni 2009, då rådet noterade kommissionens information om konsekvenserna av den fria rörligheten efter utvidgningen. Kommissionen upplyste rådet om att tre av EU-15-medlemsstaterna före den 1 maj 2009 hade anmält allvarliga arbetsmarknadsstörningar eller risk för sådana till kommissionen. Tyskland och Österrike fortsatte att tillämpa begränsningar för arbetsmarknadstillträde genom att behålla kravet på arbetstillstånd, medan Storbritannien tillämpar ett system med efterhandsregistrering som ger arbetstagare möjlighet att påbörja en anställning, men det kräver registrering inom 30 dagar.
<P>
I sin information till rådet framhöll kommissionen också att den skulle se till att bestämmelserna i anslutningsfördraget efterlevs och förbehöll sig rätten att begära förtydliganden från de medlemsstater som fortsätter att tillämpa begränsningar.
<SPEAKER ID="298" NAME="Silvia-Adriana Ţicău" AFFILIATION="S&amp;D">
(RO) Jag vill fråga er om det svenska ordförandeskapet på sin dagordning planerar några åtgärder för att övertyga de medlemsstater som upprätthåller sådana hinder för den fria rörligheten för arbetstagare att avskaffa dem. Min andra fråga är om ni avser lägga in ett förslag till avskaffande av hinder mot den fria rörligheten för arbetstagare i det svenska ordförandeskapets slutsatser.
<SPEAKER ID="299" NAME="Cecilia Malmström">
rådets tjänstgörande ordförande. - Tack ärade ledamot. Hela den nuvarande trion, både det franska, det tjeckiska och det svenska ordförandeskapet konstaterade i sina slutsatser att utvidgningen har inneburit stora fördelar för EU, att utvidgningen har lett till ekonomisk tillväxt och att det inte finns någonting som tyder på att det har uppstått allvarliga ekonomiska störningar.
<P>
Vi har regelbundna mekanismer för att regelbundet se över övergångreglerna tillsammans med kommissionen. Däremellan kan vi förstås uppmana medlemsländerna att vidta de åtgärder som krävs för att ta bort diskriminerande lagstiftning och se till att man tar till vara den kompetenta arbetskraft som finns inom hela EU, men de rent juridiska hållpunkterna görs regelbundet tillsammans med kommissionen. Vi gjorde som sagt en sådan utvärdering tidigare i år.
<SPEAKER ID="300" NAME="Franz Obermayr" AFFILIATION="NI">
(DE) Fru talman! Parlamentsledamoten som ställde frågan riktar sina anmärkningar mot situationen i de medlemsstater där delar av befolkningen utvandrar för att söka arbete på annat håll. Det förstår jag.
<P>
Men Österrike liksom Tyskland är ju ett land med stor invandring och skulle kunna utverka en förlängning av övergångsperioden tills arbetsmarknaden är helt öppen. Det finns tydliga skäl till det. Negativa förflyttnings- och fördelningseffekter vid stora inkomstskillnader - i synnerhet nu mot bakgrund av aktuella problem på arbetsmarknaden - och ökad invandring skulle kunna medföra en stor överbelastning av arbetsmarknaden och därmed sociala spänningar som alla vill undvika.
<P>
Min fråga är därför: kommer de här problemen som uppstår i Österrike och Tyskland att erkännas, och planeras lämpliga lösningar?
<SPEAKER ID="301" NAME="Cecilia Malmström">
rådets tjänstgörande ordförande. - Samtliga EU-länder är ju hårt drabbade av den ekonomiska krisen och arbetslösheten. Siffrorna ser lite olika ut, men alla är vi hårt drabbade. De övergångsregler som bland andra Österrike har, har landet rätt till och det finns möjlighet att söka om förlängning enligt särskilda förfaranden med motivering hos kommissionen. Jag har för dålig kunskap om den exakta situationen i Österrike. Jag vet inte om problemen är större där än någon annanstans. Samtliga medlemsländer har som sagt stora problem när det gäller arbetsmarknaden.
<P>
Kommissionen konstaterar i sin rapport att det inte finns något som tyder på att den fria rörligheten har lett till störningar i något medlemsland. I mitt eget land Sverige som också är drabbat av mycket hög arbetslöshet har vi inte sett något som helst samband mellan den fria rörligheten och arbetslösheten. De människor som har kommit från andra EU-länder har varit välkomna och har absorberats av arbetsmarknaden.
<P>
Angående: Turkiska störningar mot luftfartyg tillhörande Frontex
<P>
Sedan maj 2009 har luftfartyg tillhörande byrån för Europeiska unionens yttre gränskontroll (Frontex) utsatts för störningar vid sex tillfällen, antingen av turkiska flygplan eller av radiosändare. Den senaste händelsen utspelade sig den 8 september 2009, då en Frontexhelikopter med två lettiska piloter var på väg mellan öarna Kos och Samos. Ovanför ön Farmakonisi mottog man radiostörningar från den turkiska Datça-radarn och uppmanades att lämna området och att lämna in ett flygschema.
<P>
Känner rådet till händelsen? Hur bedömer rådet den? Vilka åtgärder tänker rådet vidta mot Turkiet?
<SPEAKER ID="303" NAME="Cecilia Malmström">
rådets tjänstgörande ordförande. - Ja, rådet är medvetet om de händelser som parlamentsledamoten tar upp. Ordförandeskapet vill säga att Turkiet i egenskap av kandidatland måste dela Europeiska unionens värderingar och mål i enlighet med fördragen. Ett tydligt åtagande för goda grannskapsförbindelser och fredlig lösning av konflikter är ett avgörande och viktigt krav för medlemskap i EU. I enlighet med ramarna för förhandlingarna samt relevanta rådsslutsatser har EU uppmanat Turkiet att undvika alla typer av hot, konfliktkällor eller åtgärder som kan skada de goda förbindelserna och möjligheterna att lösa tvister på fredlig väg.
<P>
Jag vill försäkra ledamoten om att frågan om goda grannskapsförbindelser systematiskt tas upp av EU, senast vid associeringsrådets möte den 19 maj och vid mötet mellan EU-trojkan och Turkiets politiska direktörer i Stockholm i juli tidigare i år.
<P>
När det gäller den särskilda punkt som rör flygplan som används av Frontex vill jag nämna att Frontex samordnar flera gemensamma operationer och pilotprojekt. De är ett viktigt bidrag till skyddet av unionens sjö-, land- och yttre luftgränser.
<P>
En av operationerna är Poseidon 2009, där Grekland står värd. Den inriktar sig på att förhindra otillåtna gränspassager av personer som kommer från eller transiterar genom Turkiet och länder i Nordafrika och som försöker nå den grekiska kusten. Parlamentsledamoten känner naturligtvis till detta. Poseidon inbegriper också utstationering av tekniska medel i det europeiska luftrummet längs de grekiska öarnas gränser. Turkiet har naturligtvis informerats om operationen.
<P>
När det gäller operativt samarbete mellan Frontex och ansvariga turkiska myndigheter så pågår för närvarande förhandlingar om arbetsmetoderna. Detta är mycket positivt. En överenskommelse skulle omfatta informationsutbyte och möjligheter för de turkiska myndigheterna att delta i Frontex gemensamma operationer. Ett sådant arbete skulle kunna vara en viktig del i arbetet mot olaglig invandring och kan bidra till förbättrade grannskapsrelationer.
<SPEAKER ID="304" NAME="Nikolaos Chountis" AFFILIATION="GUE/NGL">
(EL) Fru talman, fru minister! Jag vill än en gång upprepa min uppskattning för era ärliga ansträngningar för att svara på våra frågor, men jag skulle vilja säga att utifrån det som ni har sagt, så är ni givetvis medveten om den här händelsen. Vi samarbetar med Turkiet, men ni har inte gett mig något tydligt svar. Jag vill därför fokusera på och upprepa min fråga om det var så att turkiskt luftrum faktiskt kränktes under Frontexuppdraget, så som det påstods.
<P>
Anledningen till varför jag nämner det här är att vi under det här förfarandet utreder om Turkiet ifrågasätter den grekiska statens suveränitet. Jag vill också påminna om att Frontex' vice verkställande direktör Gil Arias Fernandez under ett besök nyligen i Grekland framhöll att man inte kränkte turkiskt luftrum och han hänvisade till piloternas rapport om frågan. Så därför upprepar jag min fråga: kränktes turkiskt luftrum under Frontexuppdraget eller inte, och vad tänker ni göra åt saken?
<SPEAKER ID="305" NAME="Cecilia Malmström">
rådets tjänstgörande ordförande. - Det är mycket svårt för det svenska ordförandeskapet att avgöra exakt när en kränkning äger rum eller inte. Vi har vid flera tillfällen fått information om den oro som många av mina grekiska kolleger känner. Vi har diskuterat det och vi har också uppmanat och fört dialog med de turkiska myndigheterna och de turkiska motsvarigheterna kring detta och uppmanat dem att arbeta för bättre grannskapsrelationer. Det är mycket svårt för ett ordförandeskap att avgöra exakt om en kränkning äger rum eller inte. Det här baseras ju på internationella folkrättsliga konventioner och är en bilateral fråga mellan de två medlemsländerna.
<SPEAKER ID="306" NAME="Talmannen">
Fru Morvai! Ni ville få ordet igen. Om det gäller en följdfråga, så varsågod 30 sekunder.
<SPEAKER ID="307" NAME="Krisztina Morvai" AFFILIATION="NI">
(EN) Fru talman! Ni läser tydligen mina tankar, för jag visade inte att jag ville få ordet, men jag vill be om ursäkt för att jag tog 20 sekunder extra från den här mycket livliga och enormt demokratiska debatten för en sådan oviktig fråga som polisbrutalitet och politiska fångar i en medlemsstat. Jag ber om ursäkt.
<SPEAKER ID="308" NAME="Talmannen">
Om ni har en fråga, så bör ni lämna in den skriftligen på normalt sätt och sedan om så är lämpligt blir det ett svar. Men det är många parlamentsledamöter som vill ha svar på sina frågor i kväll och av respekt för dem vill vi hålla oss till reglerna.
<P>
(Eftersom frågeställaren var frånvarande utgick fråga nr 8.)
<P>

<P>
Angående: Översyn av förordning (EG) nr 1/2005
<P>
Kan rådet redogöra för ordförandeskapets synpunkter på översynen av förordning (EG) nr 1/2005 om skydd av djur under transport? Är ordförandeskapet medvetet om alla aspekter av översynens potentiella konsekvenser?
<SPEAKER ID="310" NAME="Cecilia Malmström">
rådets tjänstgörande ordförande. - Tack för frågan! Rådet delar naturligtvis ledamotens oro över djurens välbefinnande. Ordförandeskapet besvarade en liknande fråga från Marian Harkin i september och framhöll redan då att det svenska ordförandeskapet har som mål att främja debatten om djurens välbefinnande, vilket återfinns bland prioriteringarna för vårt ordförandeskap.
<P>
Vid mötet den 7 september i år fick rådet information från kommissionen om att ett utkast till förslag om översyn av förordning (EG) nr 1/2005 om skydd av djur under transport kommer att läggas fram snarast. Vid samma möte tog rådet del av delegationernas synpunkter om behovet av nya instrument för bättre kontroll och inspektioner av internationella transporter av levande djur, till exempel satellitnavigeringssystem. Ett ändamålsenligt system för satellitnavigering skulle kunna underlätta tillsynen för medlemsstaternas myndigheter, för det är idag väldigt svårt att bevisa bristande efterlevnad med de instrument man har i dag.
<P>
Förordning 1/2005 innebär en kraftfullare lagstiftning om skydd av djur under transporter i kommersiellt syfte eftersom man fastställer vilka som är berörda parter och anger respektive ansvarsområden och inför förstärkta åtgärder i form av tillstånd, inspektioner och strängare regler för transporter.
<P>
Vissa aspekter av djurtransporter omfattas inte av bestämmelserna, nämligen maximalt antal resor och utrymmeskrav för djur. Enligt artikel 32 i förordningen ska dessa aspekter tas upp i en rapport som kan åtföljas av ett nytt förslag inom fyra år.
<P>
Ordförandeskapet bekräftar att vi avser att inleda en granskning av kommissionens förslag om översyn av förordningen så snart som kommissionen lägger fram förslaget. Detta har alltså inte hänt ännu, men så snart det kommer inleds granskningen, eftersom vi delar parlamentsledamotens intresse för frågan om översynen av den här förordningen.
<SPEAKER ID="311" NAME="Mairead McGuinness" AFFILIATION="PPE">
(EN) Tack för ert detaljerade svar.
<P>
Jag delar oron över djurens välbefinnande, men jag vill ha en realistisk lagstiftning som också medger en laglig och övervakad handel med djur och jag tror inte att vi behöver ytterligare bestämmelser. Vi behöver ett rimligt genomförande av den lagstiftning som finns, och jag tror att era kommentarer om navigering och så vidare är till hjälp i debatten. Låt vetenskapen styra.
<P>
Jag skulle vilja att man inriktade sig kanske på hästtransporter. Det är ett särskilt problem, och där följer man inte reglerna. Ni kanske kan kommentera det.
<SPEAKER ID="312" NAME="Cecilia Malmström" LANGUAGE="EN">
Jag är ingen expert på hästtransporter, men jag lyssnade till ert förslag och jag ska titta närmare på det.
<P>
Jag instämmer i det ni säger att det ofta är själva tillämpningen som brister och att det inte alltid behövs ny lagstiftning. När kommissionen lägger fram sitt förslag ska vi titta på det, utvärdera det och se om det behövs ytterligare åtgärder eller - så som ni sade - om det bara finns ett behov av att stärka genomförandet. Så vi kommer att ta upp det här igen så fort vi har kommissionens förslag.
<SPEAKER ID="313" NAME="Seán Kelly" AFFILIATION="PPE">
(EN) Jag spinner vidare på min kollega Mairead McGuinness fråga: Irland är ju en önation och mycket beroende av djurtransporter till sjöss. Begränsningarna som genomförs och som föreslås anses av många inom industrin som väldigt kostsamma. Kommer ni att beakta det här när ni gör översynen? Om vi inte kan transportera levande djur så kommer det att uppstå en företagskartell, och därmed kommer priserna att pressas ner ännu mer och allt fler kommer att drivas ur branschen.
<SPEAKER ID="314" NAME="Cecilia Malmström" LANGUAGE="EN">
Jag förstår svårigheterna som finns med tanke på att Irland är en ö och beroende av transporter.
<P>
Det är viktigt att man tar all lagstiftning på allvar, inte minst här. Vi vet att medborgarna trycker på för att vi ska bry oss om djurens välbefinnande, men naturligtvis ska vi göra det på lämpligt sätt och utvärdera det som har gjorts. Är lagstiftningen tillräcklig? Behövs den? Krävs ytterligare åtgärder? Ska man se över tillämpningen? Vi måste titta på allt det här innan vi går vidare med ny lagstiftning.
<P>
Jag är övertygad om att i diskussionerna som vi kommer att ha med medlemsstaterna så kommer alla att få tillfälle att lägga fram hur det ser ut i deras specifika land, och det är ett viktigt bidrag till diskussionen.
<P>

<P>
Angående: Att införa idrott som ett av kommissionens ansvarsområden
<P>
Med hänsyn till dels antalet överviktiga barn i EU 27, dels betydelsen av livslång hälsa bland EU:s åldrande befolkning är det positivt att man i Lissabonfördraget låter idrott ingå som ett av EU:s behörighetsområden. Skulle rådet, för att återspegla att idrotten fått ett större erkännande i fördraget, stödja eventuella initiativ för att idrott på ett explicit sätt ska få ingå i ansvarsområdet för en av de blivande kommissionärerna?
<SPEAKER ID="317" NAME="Cecilia Malmström" LANGUAGE="EN">
Idrottsaktiviteter lyder under tillämpningen av EU:s lagstiftning i dag, och - som ledamoten mycket riktigt påpekade - när Lissabonfördraget träder i kraft kommer det att ge EU en rättslig grund som gör det möjligt att bidra till att främja idrott inom EU samtidigt som man tar hänsyn till idrottens speciella karaktär, strukturer, huruvida den baseras på frivillig verksamhet samt dess sociala funktion och utbildningsfunktion.
<P>
Men rådet kan inte ta ställning till nästa kommissions interna organisation, eftersom det enligt fördraget är kommissionens ordförande som beslutar om det.
<P>
Jag håller med om att idrott och hälsa går hand i hand. Idrottsaktiviteter främjar också social sammanhållning, demokrati och människors utveckling. Idrott är också underhållning, både när den lokala fotbollsklubben spelar och när vi har internationella tävlingar.
<P>
Jag tror att en oberoende och fri idrottsrörelse också tar ansvar för samhällsfrågor som folkhälsa och ser till demokratiska värden.
<P>
Det svenska ordförandeskapet betraktar idrottspolitik som främst en nationell fråga. Man måste vara försiktig med nya förslag och program som utvidgar politiken till EU-nivå på ett sätt som kan skada redan väl fungerande system som det civila samhället har byggt upp under många år.
<SPEAKER ID="318" NAME="Seán Kelly" AFFILIATION="PPE">
(EN) Först vill jag tacka så mycket för att ni tog upp frågan. Det uppskattade jag verkligen. Tack också för ert svar, som var mycket detaljerat. Jag tror att ni har beskrivit idrottens värde mycket tydligt, i synnerhet dess hälsovärde, och jag är övertygad om att när Lissabonfördraget träder i kraft, så kan vi tillsammans se till att idrotten, som ett kompetensområde inom Europeiska unionen, får sin rättmätiga del av främjande och publicitet.
<SPEAKER ID="319" NAME="Mairead McGuinness" AFFILIATION="PPE">
(EN) Tack så mycket för att ni tog upp frågan, för Seán Kelly är väldigt blyg, och han har inte sagt att han tidigare var ordförande i Gaelic Athletic Association, den största idrottsrörelsen i Irland, och att det är därför han är så intresserad av idrott. Han har varit mycket återhållsam med det, men jag tyckte att ni borde få reda på det.
<SPEAKER ID="320" NAME="Talmannen">
Tack så mycket för den informationen.
<P>
Frågestunden är härmed avslutad.
<P>
De frågor som på grund av tidsbrist inte hade besvarats skulle erhålla skriftliga svar (se bilagan).
