<CHAPTER ID="011-01">
1. Arrestering av den kinesiska dissidenten Hu Jia (debatt)
<SPEAKER ID="162" NAME="Talmannen">
- Nästa punkt är en debatt om fem resolutionsförslag om arresteringen av den kinesiske dissidenten Hu Jia.
<SPEAKER ID="163" NAME="Milan Horáček">
författare. - (DE) Fru talman! Vår grupp har nominerat Hu Jia och hans fru Zeng Jinyan till Sakharovpriset. Eftersom paret befinner sig i husarrest använde de en webbkameralänk för att delta i en utfrågning i Europaparlamentet om situationen för de mänskliga rättigheterna i Kina. Den förnyade arresteringen av Hu Jia bevisar bara något han själv varnat för. Vill Kina med sitt agerande visa sitt förakt för Europaparlamentets åsikt?
<P>
Mänskliga rättigheter måste fast etableras som en fråga som skär genom samtliga förbindelser mellan EU och Kina. Vi måste också agera logiskt och konsekvent i stället för att bara offra våra värderingar på de goda ekonomiska förbindelsernas altare.
<P>
Vi uppmanar därför rådet och kommissionen att inte bara ta ställning för Hu Jia utan också att utnyttja nästa toppmöte mellan EU och Kina för att kräva ett åtagande om mänskliga rättigheter.
<P>
Kina måste upphöra med sina systematiska hotelser mot människorättsaktivister. Om Kina inte ändrar sitt beteende måste vi återigen ta upp frågan om vårt deltagande i de olympiska spelen. Dessutom ska Ryssland stå värd för nästa vinterolympiad och det är också ett land med dåligt rykte när det gäller de mänskliga rättigheterna.
<P>
(Applåder)
<SPEAKER ID="164" NAME="Erik Meijer" LANGUAGE="NL">
Fru talman! Problemet med de mänskliga rättigheterna i Kina fortsätter att dyka upp i de här angelägna debatterna, alltid av goda skäl. Kinas ekonomiska tillväxt och förbättrade internationella status har fortfarande inte resulterat i någon verklig förändring när det gäller inställningen till medborgerliga fri- och rättigheter, myndigheternas maktmissbruk, utrymme för opposition och domarkårens oberoende.
<P>
Stränga straff utdöms fortfarande, inklusive en frekvent tillämpning av dödsstraffet. Kina är inte det enda land som dömer människor till döden och avrättar dem, men man har rekordet i antalet verkställda dödsdomar. Det enda framsteg som vi kan konstatera är att förövarens skuld undersöks mer noggrant innan dödsdomen verkställs, så att färre oskyldiga människor avrättas.
<P>
Under tiden har omvärldens fokus på de tre stora dramatiska händelserna i Kina i stor utsträckning försvunnit. Massakern på himmelska fridens torg 1989, förföljelsen av anhängare till Falun Gong-rörelsen och den förändrade befolkningssammansättningen i Tibet och Östturkestan ges allt mindre uppmärksamhet.
<P>
All uppmärksamhet riktas nu mot ekonomisk tillväxt, exportmöjligheter till Kina, möjligheterna till billig import från Kina, Kinas växande roll i Afrika och de kommande olympiska spelen i Kina. Under dessa omständigheter minskar trycket att förbättra människorättssituationen i Kina. De olympiska spelen har blivit en ursäkt för att riva bostadsområden och köra iväg invånarna. Kinesiska ambassadörer säger att deras nations ära kränks när detta kritiseras av omvärlden.
<P>
De kommande olympiska spelen kunde ha erbjudit en möjlighet till förbättring. Som det nu ser ut kommer de att gynna turismen och slutförandet av stora offentliga bygg- och anläggningsarbeten men inte respekten för de mänskliga rättigheterna. I Nederländerna har en debatt inletts om att eventuellt bojkotta de här olympiska spelen.
<P>
En resolution om en enda arresterad människorättsaktivist, Hu Jia, är nödvändig men inte tillräcklig. Den viktigaste faktorn i förbindelserna mellan EU och Kina bör inte vara ekonomiskt självintresse utan vårt intresse för mänskliga rättigheter i Kina.
<SPEAKER ID="165" NAME="Marcin Libicki">
författare. - (PL) Jag håller med Erik Meijer som precis nämnde att vi borde bojkotta de olympiska spelen på grund av den förföljelse som det kinesiska folket utsätts för i Kina. Det är faktiskt inte bara kineserna som hela tiden förföljs i landet. Förföljelsen av det tibetanska folket och andra nationella minoriteter har ofta tagits upp här i kammaren. Idag handlar det om den olagliga arresteringen och förföljelsen av en fredsaktivist, en person som kämpar för frihet i Kina, nämligen politikern Hu Jia. Hans fru och familj delar hans öde.
<P>
Jag minns när de olympiska spelen arrangerades av Sovjetunionen och bojkottades för flera decennier sedan. Den handlingen bidrog till kommunistregimens fall. Vi kan nu inte tillåta oss att bli bländade av Kinas ekonomiska framgång. Vi kan gratulera Kina för den men vi får inte blunda för förföljelsen av så många människor och kränkandet av deras grundläggande rättigheter. Som jag tidigare nämnde är det inte bara kineser som drabbas utan även andra bosatta i det som är känt som Kina. Tibet, vars sak har tagits upp upprepade gånger här i kammaren, är trots allt inte Kina. Jag vädjar om en bojkott av de olympiska spelen.
<SPEAKER ID="166" NAME="Thomas Mann">
författare. - (DE) Fru talman! Sju månader innan de olympiska spelen ska börja visar Kina sin bristande hänsyn till mänskliga rättigheter. Förhoppningen om att IOK:s beslut skulle förbättra tillståndet i Mittens rike var en illusion.
<P>
I oktober och november 2007 förde den statliga säkerhetspolisen bort och misshandlade advokaterna Gao Zhisheng och Li Heping. I slutet av december fängslades människorättsaktivisten och cyberdissidenten Hu Jia, efter anklagelser om att han använt Internet för omstörtande verksamhet mot statsmakten.
<P>
Den 10 oktober deltog Hu Jia i en presskonferens om mänskliga rättigheter som hölls i Europaparlamentet i Bryssel. Han deltog direkt per telefon från Kina. Vi tackar honom för denna modiga insats. Förra året nominerade Europaparlamentet honom och hans fru Zeng Jinyan till Sakharovpriset. På sin internetblogg rapporterar han om politiska fångar och om offren för markkonfiskering inför de kommande olympiska spelen.
<P>
I ett brev tackade han förbundskansler Angela Merkel för att hon tagit emot Dalai Lama. Det blev tydligen för mycket för det officiella Kina. I ett öppet brev krävde 57 kinesiska intellektuella att Hu Jia skulle friges. Europaparlamentets talman Hans-Gert Pöttering ställde sig bakom detta. Det är ett slag i ansiktet när människorättsaktivister arresteras, särskilt när det sker på grund av att de haft kontakt med Europaparlamentet. Vi måste använda alla diplomatiska verktyg vi har för att se till att han omedelbart friges från fängelset.
<P>
Kina har lovat världen de bästa olympiska spelen någonsin. Priset för detta borde inte vara censur eller förakt för rättsstatsprincipen.
<SPEAKER ID="167" NAME="Filip Kaczmarek">
för PPE-DE-gruppen. - (PL) Fru talman! År 2001 när det beslutades att Beijing skulle stå värd för de olympiska spelen trodde många av oss att beslutet, trots att det var kontroversiellt, ändå skulle bidra till politisk förändring i det kommunistiska Kina. Vi trodde att värdlandet skulle kunna påverkas att sluta upp med de utbredda kränkningarna av mänskliga rättigheter och öka utrymmet för grundläggande friheter på sitt territorium. Jag är överens med Thomas Mann om att alla dessa förhoppningar har grusats nu, sju månader innan de olympiska spelen börjar. Det är snarare tvärtom: terrorväldet i Kina har ökat.
<P>
Försvarare av mänskliga rättigheter som Hu Jia och hans fru frihetsberövas och hålls olagligt utan rättegång på okända platser, plågas, trakasseras och nekas rätten att försvara sig. De kinesiska myndigheterna skickar ut en signal till omvärlden om att det inte finns någon demokrati eller öppenhet i landet. Samtidigt har den kinesiska olympiska kommittén beslutat att spelens motto ska vara ”En värld, en dröm”. De menar att den här drömmen består i en gemensam strävan att blomstra och leva i fred. Man undrar ju vilken typ av fred som kineserna har i åtanke och om de verkligen förstår vad de olympiska spelen handlar om.
<SPEAKER ID="168" NAME="Józef Pinior">
för PSE-gruppen. - (EN) Fru talman! Den kinesiske aktivisten Hu Jia arresterades på eftermiddagen två dagar efter jul i sitt hem. Det är väldigt tråkiga nyheter, i synnerhet som Kina, ett framstående land och aktör på världsarenan i vår tid, ska anordna de olympiska spelen i år.
<P>
Europaparlamentet och hela EU måste understryka att Kina måste ta itu med sex problem som berör de mänskliga rättigheterna: Kinas misslyckande med att fullt ut genomföra nya regler som tillåter större pressfrihet, Kinas ytliga engagemang för att upprätthålla rättssäkerheten, Kinas begränsade stöd till de internationella insatserna för att skydda civilbefolkningen i Darfour i Sudan, Kinas begränsade deltagande i internationella insatser för mänskliga rättigheter i Burma, Kinas brist på öppenhet vad gäller stöd till korrumperade regeringar och sist men inte minst frigivningen av politiska fångar i Kina.
<SPEAKER ID="169" NAME="Ewa Tomaszewska">
för UEN-gruppen. - (PL) Fru talman! Hu Jia och Zeng Jinyan har båda kommit att symbolisera kampen för yttrandefrihet och mänskliga rättigheter i Kina. Båda har av parlamentet nominerats till Sakharovpriset, som ett erkännande av deras verksamhet, under det att de kuvas i sitt eget land på grund av just denna verksamhet. Hu Jia arresterades den 2 januari.
<P>
På 1980-talet, under perioden av militärt undantagstillstånd i Polen, skyddade öppenheten mot de kraftigaste formerna av förtryck. Press och radiostationer på andra sidan järnridån nämnde dem som fängslats, vilket gjorde att vi kunde hoppas på skydd. Jag fick själv uppleva hur det kändes att bli hjälpt på det här sättet av människor utomlands som inte var likgiltiga inför vår svåra situation. Det är därför viktigt för mig att se till att vår röst, Europaparlamentets röst, hundratals ledamöters röst från olika EU-länder hörs i Kina. De kinesiska myndigheterna måste lyssna till vår vädjan och stoppa förtrycket av Hu Jia och många andra som utsatts för förföljelse.
<SPEAKER ID="170" NAME="Raül Romeva i Rueda">
för Verts/ALE-gruppen. - (ES) Fru talman! De olympiska spelen borde både av de kinesiska myndigheterna och av omvärlden ses som en chans för Kina att ändra sin internationella image, som särskilt har påverkats av ständiga kränkningar av de mänskliga rättigheterna, som drabbat olika grupper av väldigt olika skäl.
<P>
Arresteringen av Hu Jia och många andra visar att Kina inte tar fasta på den här möjligheten som de borde. Det är också en ny påminnelse för alla dem som såg Kina som ett land som var förberett och tillräckligt öppet för nya idéer för att kunna organisera ett internationellt evenemang som de olympiska spelen, som efter vad man kan anta fokuserar på solidaritet,.
<P>
Kina kan fortfarande rädda ansiktet, men då måste man ta frågor som yttrandefrihet och föreningsfrihet på allvar och upphöra med sin fixering vid arrestering, bestraffning och fällande domar mot kinesiska män och kvinnor som står anklagade för ett så svårbevisat brott som omstörtande verksamhet.
<SPEAKER ID="171" NAME="Kathy Sinnott">
för IND/DEM-gruppen. - (EN) Fru talman! Varje olympiad erinrar oss om värnadet av mänsklig värdighet som det är fastställt i OS-stadgan. Särskilt olympiaden i Peking 2008 kommer att göra oss uppmärksamma på detta, det gäller hela Kina för övrigt. Förhoppningsvis kommer kinesiska regeringen att känna trycket och ompröva handlingar som anhållandet av Hu Jia. Det är ett bra tillfälle för landet att förbättra sitt dåliga rykte på området.
<P>
I stället tycks kinesisika regeringen ha bestämt sig för att sopa brott mot mänskliga rättigheter under mattan genom att fängsla aktivister och dissidenter. En oroande omständighet är de kinesiska myndigheternas inköp av högteknologisk säkerhetsutrustning från väst som uppenbarligen gjorts för att höja säkerheten under spelen. Min oro är dubbel. Jag fruktar att sådan säkerhetsutrustning kommer att användas mot det kinesiska folket i sommar, och att den kommer att fortsätta att missbrukas efter sommaren. Vi måste antingen använda olympiaden till att verka för mänskliga rättigheter i Kina eller bojkotta den. Och det vi absolut inte kan göra är att delta i ett stort firande av Kina om de fortsätter att så uppenbart nonchalera de mänskliga rättigheterna.
<SPEAKER ID="172" NAME="Desislav Chukolov" AFFILIATION="NI">
(BG) Ärade kolleger! Under 1900-talet föll miljontals människor över hela världen offer för kommunismen. Tyvärr fortsätter denna extremt fördärvliga, människofientliga och mestadels antikristna ideologi att skörda offer än i dag och att ha sina förespråkare. Till och med här i kammaren. Jag ska ge er ett exempel för att illustrera och förtydliga.
<P>
För närvarande befinner sig Hu Jia under husarrest i Kina eftersom det finns ett tillräckligt antal människor där som anser att han är en förespråkare för deras idéer. Det är det som gör honom farlig i den kinesiska regimens ögon. Här i Europaparlamentet finns det, tack och lov, ett tillräckligt antal ledamöter som valts av miljontals medborgare för att representera deras åsikter. Ändå har de maktförhållanden som råder inom EU, som många jämför med en ”pyramid”, sina egna prioriteringar och en folkomröstning om Lissabonfördraget är inte en av dessa prioriteringar.
<P>
Detta gör oss, alltså de ledamöterna, precis lika farliga som Hu Jia är för den kinesiska regimen. Vi är inte placerade i husarrest, men Hans-Gert Pöttering skulle, om han är tillräckligt öppen och ärlig, kunna erkänna att han kan gå så långt. Jag vill dock försäkra honom om att den risken betyder mindre än att företräda väljarna på ett ärligt sätt. Tack.
<SPEAKER ID="173" NAME="Tunne Kelam" AFFILIATION="PPE-DE">
(EN) Fru talman! Tyvärr är fallet med Hu Jia och hans fru inte det enda.
<P>
För att få förmånen att anordna årets olympiska spel i Peking åtog sig den kinesiska regeringen att göra ökade insatser för att uppfylla internationellt erkända normer för mänskliga rättigheter. Men det blev tvärtemot så att Peking ser olympiaden som en förevändning för att öka förtrycket mot människorättsaktivister. Så genom att systematiskt bryta mot sitt eget åtagande har kinesiska regeringen visat att den inte har för avsikt att respektera de grundläggande värderingarna i den olympiska traditionen. Det är faktiskt så att den håller på att förlora sin trovärdighet.
<P>
Därför kan de demokratiska länderna inte låta reaktionerna stanna vid några ynka klagomål. Om de kinesiska myndigheterna inte förändrar situationen på ett trovärdigt sätt, riskerar de demokratiska länder som deltar i spelen sin egen trovärdighet i fråga om de värderingar de förespråkar.
<SPEAKER ID="174" NAME="Lidia Joanna Geringer de Oedenberg" AFFILIATION="PSE">
(PL) Fru talman! År 2001 konstaterade vice ordföranden för Pekings organisationskommitté för de tjugonionde olympiska spelen, Liu Jingmin, att det skulle främja de mänskliga rättigheterna att tilldela Peking de olympiska spelen. Under de senaste månaderna har dock de kinesiska myndigheterna tillåtit sig att kränka yttrandefriheten mer än vanligt. De har också kuvat journalister och aktivister. Arresteringen av Hu Jia, en ledande människorättsaktivist som nominerades till Sakharovpriset 2007, sände chockvågor genom samhället. Hu Jia arresterades med förevändningen att han hade försökt driva andra till att kullkasta den kinesiska regeringen. Han vägras fortfarande rätten till advokat och läkarvård.
<P>
Kina måste tvingas följa internationella standarder när de gäller de mänskliga rättigheterna och att respektera dem. Kina måste också sluta använda de olympiska spelen som en ursäkt för att olagligt frihetsberöva journalister och dissidenter. Vi bör påminna de kinesiska myndigheterna om tanken bakom den olympiska rörelsen, nämligen att förena idrotten och en vision om ett fredligt samhälle och skydd för den mänskliga värdigheten. Samtidigt bör vi kräva en omedelbar frigivning av Hu Jia och alla andra aktivister som fängslats utan rättegång, så att de kan återvända till sina familjer och få tillgång till nödvändig läkarvård.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Fru talman! Jag ville bara se om ”catch-the-eye”-strategin fungerade även här. I så fall vill jag kortfattat säga att man när man är i Kina inte kan se några tydliga tecken på hur kontrollsystemet fungerar, men det gör det. Medborgarna känner sig starkt bundna till den förtryckande regim som infört systemet. Vi anser att vi är skyldiga att göra omvärlden medveten om situationen, liksom andra medlemsstater tidigare nämnt. Det är det enda medel vi förfogar över. Vi kan respektera den ekonomiska utveckling som Kina uppnått, men knappast någon annanstans i världen är rädslan och självcensuren så utbredd bland folket. Jag är därför full av beundran för de modiga människor i Kina som är beredda att riskera sin karriär, sin frihet och till och med sitt liv för att uppmärksamma situationen. Det är vår moraliska skyldighet att stå sida vid sida med dem. Det finns ingen annan lösning, ingen annan väg framåt.
<SPEAKER ID="176" NAME="Ryszard Czarnecki" AFFILIATION="UEN">
(PL) Fru talman! Med tanke på kommentarerna från mina polska kolleger vill jag ställa följande frågor till kommissionsledamot Meglena Kuneva, eftersom hon i dag är närvarande i kammaren: Med tanke på de senaste åren, kan vi verkligen säga att den genuina respekten för de mänskliga rättigheterna ökar i Folkrepubliken Kina? Har de olympiska spel som ska äga rum i Peking i juli verkligen inneburit att kinesiska dissidenter nu kan känna sig säkrare och att relationerna till Taiwan nu är mer civiliserade? Har den fria tillgången till Internet ökat under de senaste två eller tre åren? Jag skulle vara tacksam för kommissionsledamotens svar. I bibeln står det ju trots allt: ”Be, och ni ska få”.
<SPEAKER ID="177" NAME="Meglena Kuneva">
ledamot av kommissionen. - (EN) Fru talman! För bara en månad sedan i denna kammare gav min kollega kommissionsledamot Ferrero-Waldner uttryck för kommissionens djupa oro inför det ständiga och systematiska förtrycket av försvarare av de mänskliga rättigheterna i Kina. Därför är kommissionen desto mer oroad över att höra att Hu Jia är häktad på godtyckliga grunder och vill påminna om att han har varit utsatt för upprepade trakasserier tidigare på grund av att ha arbetat för mänskliga rättigheter.
<P>
Vi vill också framföra vår oro för Hu Jias hälsa. Han lider av hepatit B och måste ta medicin dagligen. Det är oklart om han hans behov av daglig medicinsk vård är tillgodosedd och om han har tillgång till läkare under sin internering i Pekings stadsfängelse i Dougezhuang.
<P>
Kommissionen menar att fängslandet av Hu Jia innebär en skyldighet för EU att agera kraftfullt, eftersom det står helt klart att han fängslades efter att ha talat fritt och uppriktigt om förtrycket av människorättsaktivister via en telefonlinje till ett sammanträde i parlamentets underutskott för mänskliga rättigheter i november 2007.
<P>
Det här liknar fallet med Falun Gong-utövaren Cao Dong. Han fängslades och är fortfarande i fängelse efter att ha träffat Europaparlamentets vice talman i Peking i maj 2006. Hu Jias frihetsberövande kräver också en reaktion från EU i dess egenskap av internationell aktör för beskydd av försvarare av mänskliga rättigheter. I går gjorde EU-trojkan en bestämd markering mot de kinesiska myndigheterna genom att begära att han omedelbart friges. Vi hoppas uppriktigt att de kinesiska myndigheterna ska förstå att frågan om människorättsaktivisterna har stor betydelse för den europeiska allmänhetens syn på Kina och att de kommer att handla därefter.
<P>
Jag vill försäkra kammaren att EU mycket noggrant kommer att övervaka utvecklingen av Hu Jias fall.
<P>
Kommissionen vill ta tillfället i akt och åter uppmana den kinesiska regeringen att tillåta alla former av oppinionsyttringar. Det har betydelse för hur den internationella allmänheten ser på Kina, speciellt i år när världens ögon är riktade mot Kinas förberedelser inför de olympiska spelen. Vi är övertygade om att mycket bättre stabilitet i samhället kan uppnås om man tillåter yttrandefrihet.
<P>
Jag vill avsluta med att säga att kommissionen kommer att skärpa sina försök att åstadkomma en generellt förbättring av situationen för de mänskliga rättigheterna i Kina. I det avseendet kommer vi att fortsätta att spela en framträdande roll i trojkan och förbereda seminarier och meningsutbyte mellan EU och Kina om de mänskliga rättigheterna på ett sätt som fortsättningsvis gör diskussionerna mer målinriktade.
<P>
Trots den långsamma utvecklingen av villkoren för mänskliga rättigheter i Kina är det vår fasta övertygelse att dialogen mellan EU och Kina fortfarande är ett av de mest effektiva sätten att engagera Kina i en rättfram och ingående diskussion, med sikte på att åstadkomma konkreta reformer beträffande mänskliga rättigheter.
<SPEAKER ID="178" NAME="Talmannen">
- Debatten är härmed avslutad.
<P>
Omröstningen kommer att äga rum efter debatten.
