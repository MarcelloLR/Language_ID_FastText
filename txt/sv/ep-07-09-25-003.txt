<CHAPTER ID="003">
Beslut om brådskande förfarande
<P>
Förslag till rådets förordning om undantag från förordning (EG) nr 1782/2003 om upprättande av gemensamma bestämmelser för system för direktstöd inom den gemensamma jordbrukspolitiken och om upprättande av vissa stödsystem för jordbrukare när det gäller arealuttag för år 2008 - C6-0302/2007 -
<SPEAKER ID="008" NAME="Neil Parish" AFFILIATION="PPE-DE">
(EN) Herr talman! I går höll mitt utskott ett extraordinarie sammanträde för att granska kommissionens förslag och dess begäran att behandla detta förslag som ett brådskande ärende. Mitt utskott instämde i att begäran om brådskande förfarande bör godkännas. Det antogs enhälligt. Kommissionen föreslår att den obligatoriska uttagsandelen för 2008 ska sättas till 0 procent. Detta förslag måste antas så snart som möjligt - det vill säga före utgången av denna månad - så att jordbrukarna har möjlighet att fatta beslut om att odla grödor på arealuttagen mark under 2008. Den mark som berörs måste återinföras i produktion, eftersom en dålig skörd 2008 förenad med uttag på 10 procent kommer att innebära potentiellt allvarliga risker för den inre marknaden.
<P>
Marknaden för spannmål kännetecknas i början av regleringsåret 2007/08 av historiskt sett höga priser både på gemenskapsnivå och i hela världen. Skörden 2007 kommer förmodligen att ligga nära nivåerna för fjolårets skörd och leda till ytterligare minskningar av de privata spannmålslagren i EU vid utgången av regleringsåret 2007/08. På global nivå förväntas de utgående lagren 2007/08 falla till historiskt sett låg nivå, särskilt i de främsta exportländerna. Mot denna bakgrund skulle en normal skörd 2008 med en avkastning som följer prognoserna och det föreslagna undantaget avseende arealuttag under 2008 i Europeiska unionen enbart möjliggöra en delvis återuppbyggnad av de privata lagren, och jag uppmanar därför till ett brådskande förfarande.
<P>
(Parlamentet biföll begäran om brådskande förfarande).
<P>

<SPEAKER ID="010" NAME="Martin Schulz" AFFILIATION="PSE">
(DE) Herr talman! Jag hänvisar till gårdagens plenarsammanträde och de anföranden på en minut som hölls i början av sammanträdet. Under dessa anföranden på en minut inträffade en incident. En polsk ledamot (jag vet inte vilken grupp han tillhör) kritiserade talmannen på ett otillbörligt sätt i kammaren. Jag försvarade parlamentets talman, på det sätt som jag ansåg vara nödvändigt. Mitt intryck var att många kolleger i parlamentet såg det hela på samma sätt som jag. Därefter riktade min kollega Markus Ferber en kommentar åt mitt håll, som gick ut på att jag tar mig rätten att kommentera allting här i kammaren, vilket inte alls är fallet. Jag beklagar att jag inte har rätt att göra det, men jag kommenterar inte allting. Detta ledde till att jag i den allmänt upphetsade stämningen förolämpade Markus Ferber med två tyska uttryck som jag inte vill upprepa här och som inte heller stämmer. Jag tar därför tillbaka och beklagar detta. Jag vore tacksam om ni ville framföra min ursäkt till min kollega Markus Ferber och att jag annars ser honom som en mycket rolig kollega.
<P>
(Applåder)
<SPEAKER ID="011" NAME="Talmannen">
Herr Schulz! Vi noterar och för in era kommentarer i protokollet.
