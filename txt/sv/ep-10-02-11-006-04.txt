<CHAPTER ID="006-04">
4. Avtal EU/Amerikas förenta stater om behandling och överföring av uppgifter om finansiella betalningsmeddelanden från EU till Förenta staterna i enlighet med programmet för att spåra finansiering av terrorism (
<P>
- Före omröstningen:
<SPEAKER ID="091" NAME="Joseph Daul" LANGUAGE="FR">
Herr talman! Som företrädare för Europeiska folkpartiets grupp (kristdemokrater) föreslår jag att parlamentet återförvisar Jeanine Hennis-Plasschaerts betänkande till utskottet för medborgerliga fri- och rättigheter samt rättsliga och inrikes frågor i enlighet med artiklarna 63 och 175 i arbetsordningen. Vi hörde rådet och kommissionen i går. Båda uppmanade parlamentet att bevilja dem extra tid, så att de kan bemöta de krav som vi personligen fomulerade om interimsavtalet.
<P>
Parlamentet gör rätt i att ställa rådet, kommissionen och Förenta staterna till svars. Det är vårt ansvar - i ännu högre grad under Lissabonfördraget - och vi måste ta på oss detta ansvar. Parlamentet gör rätt i att jämställa personlig säkerhet och integritet, för det ena fungerar inte utan det andra. Att PPE-gruppen uppmanar er att skjuta upp omröstningen en aning innebär inte att vi ifrågasätter parlamentets krav eller auktoritet. Vi vill att initiativet ska överlämnas åt kommissionen, rådet och USA under en mycket kort tid.
<P>
Min grupp föreslår faktiskt att parlamentet ska begränsa den tid som beviljas rådet genom att kräva att vi ska få de nödvändiga uppgifterna nästa månad, inte i maj som rådet krävde. Detta skulle göra det möjligt att komma fram till en definitiv slutsats i mars. Detta är inte orealistiskt, särskilt som vi fick veta i går kväll att kommissionsledamot Cecilia Malmström åtar sig att föreslå ett nytt förhandlingsmandat för det slutliga avtalet nästa vecka eller till nästa sammanträdesperiod i Bryssel, det vill säga om tio dagar. Ett nytt mandat i februari och omröstning i parlamentet i mars, det är vad vi föreslår.
<SPEAKER ID="092" NAME="Timothy Kirkhope">
för ECR-gruppen. - (EN) Herr talman! Jag stödjer PPE-gruppens förslag om att skjuta upp omröstningen. Jag anser att detta är ett förnuftigt och rationellt handlingssätt. Parlamentet har visserligen nya befogenheter, men vi måste utöva dem på ett måttfullt och ansvarsfullt sätt. Rådet har försökt att tillmötesgå parlamentet, kanske inte tillräckligt ännu, men de har också bett om ursäkt för sina misstag under detta förfarande. Jag anser därför att vi nu bör ta oss lite tid till samarbete, och tillsammans verka för framsteg och även för ett nytt långsiktigt avtal. Jag anser att parlamentets rykte, våra internationella avtals framtid och Europas säkerhet är bäst betjänta av att vi nu tar oss denna tid.
<SPEAKER ID="093" NAME="Jeanine Hennis-Plasschaert">
föredragande. - (EN) Herr talman! Min rekommendation är att vi röstar mot uppskjutande eftersom villkoren för uppskjutande inte har uppfyllts av rådet. Parlamentet kan inte fortsätta att falla för falska löften. Det var rådets sak att agera, men det underlät att agera på ett lämpligt och effektivt sätt. Rådet har varit medvetet om detta problem i över två år och har under denna tid inte försökt göra något åt det. Genom att vi vägrar att ge vårt samtycke till interimsavtalet äventyras inte de europeiska medborgarnas säkerhet. Målinriktat transatlantiskt utbyte av uppgifter kommer att förbli möjligt. Rättssäkerheten är av avgörande betydelse, men för närvarande bryts våra lagar och under detta avtal och dess provisoriska tillämpning skulle de fortsätta att brytas. Parlamentet bör inte medverka till detta.
<P>
Slutligen: Om de amerikanska myndigheterna skulle föreslå något liknande för den amerikanska kongressen i syfte att överföra amerikanska medborgares bankuppgifter i större mängder till en främmande makt, vet vi alla vad den amerikanska kongressen skulle säga - inte sant?
<P>
(Applåder från vänster)
<SPEAKER ID="094" NAME="Cecilia Malmström">
ledamot av kommissionen. - (EN) Herr talman! Kommissionen skulle stödja ett uppskjutande av omröstningen. Det skulle ge den nya kommissionen en chans att blåsa nytt liv i detta svåra ärende, och det skulle också ge Europaparlamentet mer tid att se hur vi avser att behandla detta vidare.
<P>
Kommissionen har åtagit sig att följa en mycket ambitiös tidsplan. Jag vill bekräfta vad Joseph Daul sade - att kommissionen kommer att anta mandatet för ett nytt långsiktigt avtal den 24 februari, om ni samtycker till att skjuta upp omröstningen. Jag är beredd att komma till er personligen samma dag för att redogöra för mandatet. Rådet kommer att motta det dagen därpå i Bryssel så att de kan behandla det. Jag är säker på att det spanska ordförandeskapet kommer att göra allt de kan för att godkänna mandatet så snart som möjligt. Kommissionen kommer därefter genast att inleda förhandlingar med USA och försöka slutföra dem så snart som möjligt.
<P>
Inom ramen för dessa befogenheter kommer vi att hålla Europaparlamentet fullständigt informerat under alla steg i processen. Mitt mål är att uppnå ett nytt avtal med mycket långtgående garantier för personlig integritet och uppgiftsskydd. Jag anser att vi kan bygga upp förtroende på båda sidor om Atlanten för att spåra finansiering, men detta måste naturligtvis ske samtidigt som man fullständigt garanterar skydd av medborgerliga fri- och rättigheter och grundläggande rättigheter.
<SPEAKER ID="095" NAME="Martin Schulz" AFFILIATION="S&amp;D">
(DE) Herr talman! Jag har en följdfråga till kommissionen, det vill säga Cecilia Malmström. Förstod jag saken rätt, att ni i egenskap av kommissionsledamot stöder begäran från Europeiska folkpartiets grupp (kristdemokrater) om att skjuta upp omröstningen? Får jag fråga varför ni inte stödde dessa krav under ert sexmånadersarbete som Europaminister under det svenska ordförandeskapet? Då skulle vi inte behöva diskutera ett uppskjutande av omröstningen i dag.
<SPEAKER ID="096" NAME="Talmannen">
Vill ni ge ett mycket kortfattat svar?
<P>
(Kommissionsledamoten avböjde.)
<P>
(Parlamentet avslog begäran om återförvisning av betänkandet till utskottet.)
