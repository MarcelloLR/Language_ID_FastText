<CHAPTER ID="029">
2009 års budgetriktlinjer - (avsnitt I, II, IV, V, VII, VIII och IX) (debatt)
<SPEAKER ID="328" NAME="Talmannen">
Nästa punkt är ett betänkande av Janusz Lewandowski om riktlinjerna för budgeten 2009 - (avsnitt I, II, IV, V, VI, VII, VIII och IX).
<SPEAKER ID="329" NAME="Janusz Lewandowski">
föredragande. - (PL) Fru talman! I dag då vi har antagit och debatterat riktlinjerna, och i morgon när vi röstar om riktlinjerna för 2009, tar vi det första steget i ett budgetförfarande som avviker från modellen för tidigare år på åtminstone två sätt.
<P>
Den första avvikelsen är att vi prövar en ny samarbetsmetod mellan parlamentets administration och budgetutskottet. Vi behandlar detta som ett pilotprojekt, men det ska följa de allmänna bindande principerna för budgetförfarandet som följer på Lissabonfördragets ikraftträdande. För det andra innebär 2009 nya utmaningar som ingen ifrågasätter. En sådan utmaning är förvisso det sannolika ikraftträdandet av Lissabonfördraget och med det en grundläggande ökning av räckvidden för Europaparlamentets medbeslutandeförfarande, grundläggandet av parlamentets verksamhet som ett verkligt lagstiftande organ. För det andra är detta ett valår, så det kommer att uppstå kostnader i samband med valkampanjen och vissa kostnader, vid sidan om de tydliga besparingarna, i samband med slutet på innevarande mandatperiod. För det tredje kommer ledamotsstadgan att träda i kraft, vilket kommer att öka posten för personalkostnader, våra kostnader i Europaparlamentets budget.
<P>
I många av dessa frågor har vi redan vissa kvantifieringar, vissa beräkningar, eftersom vi parallellt med principerna börjar känna till prognoserna, de första budgetförberedelserna för 2009. På det viktigaste området, det vill säga på det område som avser förstärkningen av Europaparlamentets befogenheter efter ikraftträdandet av Lissabonfördraget, har vi kommit så långt som till en arbetsgrupp, som kommer att fastställa de extra kostnader som kan uppstå i samband med detta.
<P>
När vi erkänner de specifika utmaningar som väntar oss under 2009 kan vi inte samtidigt befria oss från vår skyldighet att vara sparsamma med de europeiska skattebetalarnas pengar, genom bestämda restriktioner som vi själva har infört, något som vi också ska förvänta oss från andra europeiska institutioner. En ökad administration under ett valår är verkligen inte det budskap de europeiska väljarna vill höra, de väljare vi vänder oss till för att förnya Europaparlamentets mandat. Ytterligare en viktig aspekt hos riktlinjerna är de interna skyldigheterna, att söka efter möjligheter till en s.k. omplacering av befintlig personalstyrka, inte utöka antalet anställda, och att koncentrera oss på de funktioner som kommer att staka ut Europaparlamentets framtid, vilka vi definierar med termen ”korrektivitet”, och som associeras med lagstiftning.
<P>
I dag måste och borde vi också debattera en fråga som har ett visst genomslag i media och som också uppenbarligen har dimensioner utanför budgeten. Vad vi behöver är tre nya parallella förordningar. Den första om införandet av en ledamotsstadga med en tydlig budgetdimension, den andra om nya pensionsfondsprinciper och den tredje om anställningsbestämmelser för assistenter, vilka måste vara tillräckligt tydliga för att inte ge upphov till frestelser, och inte väcka misstroende gentemot Europaparlamentet.
<P>
Som föredragande föreslår jag att detta material ska hänvisa specifikt till parlamentets resolution av den 25 oktober 2007 och till presidiets och Europaparlamentets talmanskonferens enhälliga beslut. Jag vet att vår nyfikenhet för närvarande kittlas mer av beräkningarna än av riktlinjerna, så jag räknar med att detta dokument röstas igenom på ett smidigt sätt i morgon.
<SPEAKER ID="330" NAME="Monica Maria Iacob-Ridzi">
för PPE-DE-gruppen. - (RO) Budgetriktlinjerna för vår institution för 2009 utgör det dokument utifrån vilket budgeten kommer att fastställas i höst.
<P>
Trots detta leder årets budgetriktlinjer, vid sidan av mängder och program, till att en fråga som jag anser är mycket viktig kommer upp till diskussion, nämligen rättsläget för Europaparlamentets assistenter. Jag skulle vilja tacka Janusz Lewandowski för att ha tagit upp även detta ämne.
<P>
Jag anser att det är dags att göra det gamla systemet tydligare och öppnare och att förse dessa unga människor med likadana sociala och skattemässiga rättigheter som institutionens övriga anställda. För de senare finns tjänsteföreskrifterna för Europeiska gemenskaperna, ett mycket omfattande dokument som förser de anställda i Europeiska unionen med lämpligt socialt skydd.
<P>
De flesta assistenter i parlamentet är också utländska medborgare i förhållande till det land där de arbetar och de borde därför ha det skydd som alla anställda i internationella organisationer har. Jag tror inte att det är normalt med fall där den belgiska staten lägger på assistenterna en extra skatteplikt, med tanke på att de betalar alla skatter i sitt eget land.
<P>
Men parlamentet behöver tydliga bestämmelser för assistenter även avseende situationer som sjukdomar eller moderskap. I flera resolutioner har Europaparlamentet redan bett generalsekreteraren och arbetsgruppen för ledamotsstadgan och assistenter och pensionsfonden att utarbeta en ny uppsättning bestämmelser som skulle lösa de problem som assistenterna för närvarande brottas med.
<P>
Jag anser att det är vårt ansvar gentemot de europeiska medborgarna att bara ha tydliga och öppna bestämmelser i denna institution.
<SPEAKER ID="331" NAME="Thijs Berman">
för PSE-gruppen. - (NL) Fru talman! Europaparlamentets budget för 2009 kommer att vara en mycket speciell sådan eftersom parlamentet för första gången kommer att ha medbeslutanderätt inom nästan alla områden om det nya fördraget träder i kraft 2009. Med Lissabonfördraget uppnås det som våra föregångare ville ha redan för 50 år sedan, utan att lyckas, inte bara samtyckande utan medbeslutande och demokratisk kontroll av parlamentet över nästan alla Bryssels politikområden.
<P>
Benägenheten att begära mer personal är därför stor. Medbeslutande innebär ett svårare förfarande i varje utskott men det innebär inte dubbel arbetsbelastning. Denna budget förblir därför försiktig och det är bra. Där det behövs mer personal försöker man med omfördelning. Få nya kommer att anställas - det skulle verkligen vara svårt att motivera med nästan 6 000 anställda.
<P>
Parlamentets arbete måste mycket riktigt göras synligare. Webb-TV kommer att införas efter sommaren och för Socialdemokratiska gruppen i Europaparlamentet hoppas jag att redigerarna får en oberoende ställning, med fullständig frihet att visa de debatter som hålls här. Vi är skyldiga våra väljare den öppenheten. En annan sak som vi är skyldiga väljarna är att våra utgifter blir fullständigt kontrollerbara och en bra hantering av de mänskliga resurserna.
<P>
Assistenter måste få ordentliga kontrakt, med vedertagen socialförsäkring och pension i varje EU-institution. Minst en av tio ur personalen arbetar utan någon socialförsäkring. Det måste det bli ändring på. Det måste införas en stadga för anställda, helst före årets slut, och det är otroligt att det förekommer försök att motsätta sig detta, motsätta sig den sociala andan, andan av solidaritet, av Europeiska unionen, bland ledamöterna i Gruppen för Europeiska folkpartiet (Kristdemokrater) och Europademokrater.
<P>
Ytterligare arbete måste läggas ned på långsiktiga strategier för t.ex. upphandlingen av byggnader och teknisk innovation. Ledamotsstadgan påverkar också budgeten. Bidragen till Sacharovstiftelsen i Moskva får inte vara mer än engångsföreteelser och inte heller är det parlamentets huvudfunktion att finansiera museer för europeisk historia. Sådana utgifter måste omfattas av den europeiska budgeten. Detta behöver diskuteras mer.
<SPEAKER ID="332" NAME="Anne E. Jensen">
för ALDE-gruppen. - (DA) Fru talman! Jag vill börja med att tacka föredraganden, Janusz Lewandowski, för ett bra betänkande och även uttrycka min tillfredsställelse över det nya förfarandet, den öppnare dialogen och den tidigare informationen till utskottet som varit. Flera i denna kammare har redan mycket riktigt påpekat att 2009 är ett speciellt år. Även om Lissabonfördraget inte har ratificerats i alla länder än så måste vi i vår budget räkna med att det träder i kraft 2009.
<P>
Europaparlamentets nya befogenheter, som bland annat ger det inflytande på jordbruksbudgeten och på den juridiska politiken, kommer att medföra en anpassning av vissa prioriteringar för att klara det nya ansvaret. Sedan har vi även valet till Europaparlamentet och ledamotsstadgan, som också kommer att påverka budgeten.
<P>
Gruppen Alliansen liberaler och demokrater för Europa är glad att parlamentets budgetförslag ligger kvar inom 20 procent av EU:s administrativa utgifter. Det finns ingen garanti för att detta kommer att vara möjligt de kommande åren men det är viktigt att vi håller de administrativa utgifterna nere.
<P>
Jag skulle även vilja framföra ALDE-gruppens stora tillfredsställelse över den nya modellen för ersättning till ledamöters assistenter. Vår grupp har länge velat ha en stadga för ledamöternas assistenter. Det är rätt lösning för parlamentet att ta över administrationen och det återspeglas i budgeten för 2009.
<P>
Det har gjorts avsevärda besparingar genom försäljningen av byggnader under de senaste 10 åren men jag håller med om att vi nu har nått en punkt där det tillvägagångssättet måste omprövas och att byggnadspolitiken i allmänhet borde genomgå en översyn. Vi väntar nu på ett förslag för de övriga institutionerna men det finns anledning att hålla ett vakande öga på deras ökande byggnadsutgifter också.
<P>
Slutligen är frågan om finansieringen av EU:s kommande utrikesminister och Europeiska rådets ordförande fortfarande viktig men det återkommer vi till senare.
<SPEAKER ID="333" NAME="Wiesław Stefan Kuc">
för UEN-gruppen. - (PL) Fru talman! Riktlinjerna för 2009 års budgetförfarande som lades fram av föredraganden, Janusz Lewandowski, gäller i första hand Europaparlamentet och kan potentiellt även gälla andra sektioner.
<P>
Med tanke på de finansiella restriktioner som införts och omfattningen av de nya arbetsuppgifter som hänger samman med Lissabonfördraget, parlamentsvalet, ändringarna i ledamöternas stadga och det föreslagna införandet av en stadga för assistenter, kommer 2009 att bli ett mycket svårt år. Det finns mycket som är okänt så den viktigaste frågan kommer att bli genomförandet av riktlinjerna. Med hjälp av detaljerade analyser och tillhörande kostnadsanalyser kommer vi att kunna hålla oss inom budgetramarna och samtidigt se till att parlamentet fungerar smidigt och att de nya arbetsuppgifterna kan hanteras. Vår politiska grupp kommer att rösta för betänkandet.
<SPEAKER ID="334" NAME="Gérard Onesta">
för Verts/ALE-gruppen. - (FR) Fru talman! 2009 är nyheternas år och därför även osäkerheternas och riskernas år. Det kommer att krävas all den begåvning vår föredragande, budgetutskottets före detta ordförande, har för att möta denna utmaning.
<P>
Ett nytt fördrag som kommer att fördubbla räckvidden av parlamentets medbeslutande. Tänk vilka insatser som måste till för det ändamålet, särskilt när det gäller budget. En ny ledamotsstadga. Något som är helt okänt i dag: vilka länder kommer att tillåta sina blivande folkvalda representanter att hamna i det här nya systemet och vilka folkvalda representanter kommer att vilja göra det? En valkampanj, en ny uppförandekod, särskilt för assistenter.
<P>
Jag har bett presidiet om detta i nästan tio år och jag är så glad att ärendet äntligen är slutfört. Det är dock ganska enkelt eftersom vi alla känner till paketet som inte kommer att kosta skattebetalarna ett öre: jämställande av assistenter med övrig gemenskapspersonal, för dem som arbetar i Bryssel, och de som betalar dem direkt under parlamentets kontroll, för dem som arbetar i valkretsarna. Det borde finnas en fast budget för det eftersom det inte kostar ett öre, bara lite politisk ansträngning.
<P>
Jag är också en passionerad förespråkare för nya arbetsmetoder, särskilt i byggnadsfrågorna. Efter ett anbudsförfarande är jag nämligen, liksom flera av mina ledamotskollegor, alltid lika överraskad över de förvånansvärt höga byggnadskostnaderna när det gäller EU-institutioner. Om vi verkligen vill spara så kanske det inte är nödvändigt att översätta allt det jag just sagt till maltesiska, lettiska och ungerska eftersom ingen mer kommer att läsa det om åtta månader och det skulle spara 17 miljoner euro per år.
<SPEAKER ID="335" NAME="Esko Seppänen">
för GUE/NGL-gruppen. - (FI) Fru Talman! Janusz Lewandowskis betänkande ger en lugn syn på storleken på parlamentets budget. Socialdemokraterna och de gröna har helt i onödan föreslagit ändringar som skulle innebära ett mindre kontrollerat sätt att ge ut pengar på.
<P>
Den hållning till ”House of European History” som intas i betänkandet är den rätta när föredraganden säger att det inte är parlamentets sak att finansiera ett sådant projekt, även om det är vad vår nuvarande talman anser.
<P>
I betänkandet görs även ett ställningstagande till kommissionens budget. Kommentaren som görs är att dess administrativa utgifter inte räcker till för cirka 2 000 anställda, vilka lånas ut för anställning i de olika organen. Denna utgift ingår inte i totalbeloppet, av vilket 20 procent läggs på parlamentet. Parlamentet kan inte lägga ut sin verksamhet på andra organ på samma sätt och det måste även finansiera stödet till de paneuropeiska politiska partierna ur sin egen budget.
<SPEAKER ID="336" NAME="Sergej Kozlík" AFFILIATION="NI">
(SK) Jag håller med föredraganden och budgetutskottet i deras åsikt att vid utarbetandet av Europaparlamentets budget för 2009 är prioriteten att ta hänsyn till parlamentets mer omfattande uppgifter efter ratificeringen av Lissabonfördraget.
<P>
Framför allt får Europaparlamentet en ny roll som innebär att lagstiftandet delas lika med EU-rådet. Även om övergången från samrådsförfarande till medbeslutandeförfarande inte nödvändigtvis betyder dubbel arbetsbelastning för parlamentsutskotten så får vi inte glömma att de ökade medbeslutandebefogenheterna är något helt nytt och att parlamentet kommer att ha ansvaret för att skapa lagar. Europaparlamentets politiska prioriteter måste därför vara ordentligt finansierade. Naturligtvis måste vi försöka spara pengar där det går men endast under förutsättning att budgeten fortsätter vara tillräcklig.
<SPEAKER ID="337" NAME="Brigitte Douay" AFFILIATION="PSE">
(FR) Fru talman! I Janusz Lewandowskis mycket omfattande betänkande var jag särskilt intresserad av parlamentets budget för detta valår, som har konsekvenser för institutionens kommunikationspolitik.
<P>
Bättre kommunikation till europeiska medborgare var en av parlamentets prioriteringar för 2009. För att de ska känna sig mer engagerade i det kommande valet och få högsta möjliga valdeltagande, är det viktigt att parlamentsledamöter förknippas med en decentraliserad informationskampanj i medlemsstaterna.
<P>
Vi hoppas också att lokala medier kommer att vara helt integrerade i denna kampanj eftersom de spelar en huvudroll när det gäller att vidarebefordra information. Parlamentets kommunikationsbudget och de åtgärder som planerats för 2009 måste därför intressera och direkt påverka europeiska medborgare, vilka ofta har en känsla av att EU-institutionerna befinner sig alltför långt ifrån dem.
<P>
Observera att generellt sett så är dessa åtgärder en fortsättning på de som inleddes och finansierades 2008. Vi hoppas också att det nya besökscentrumet och webb-TV snart kommer att vara i drift och ge bättre information om parlamentets verksamheter och förbättra relationerna mellan medborgarna och Europeiska unionen.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Fru talman, mina damer och herrar! Vid utarbetandet av Europaparlamentets budget för 2009 har frågan om den totala budgetens utgiftstak och huruvida det ska ligga över 20 procent av EU:s totala administrativa utgifter återigen hamnat i förgrunden. Jag skulle dock vilja ställa mig bakom föredragandens inställning, nämligen att Europaparlamentets utgiftsnivå bör baseras på krav som motiveras genom noggrann utvärdering. Självklart kommer 2009 att medföra betydande förändringar för Europaparlamentets arbete. Med ratificeringen av Lissabonfördraget kommer mängden lagstiftande arbete att öka avsevärt och det förändrade systemet för ersättning till ledamöterna kommer att ge upphov till extra kostnader, liksom även reklamkampanjen i samband med valet till Europaparlamentet.
<P>
Genom att fokusera på de viktigaste verksamhetsområdena och noggrant analysera budgetansökningarna samt bedöma möjligheterna till intern omplacering av tjänstemän innan nya fasta tjänster inrättas går det att hålla utgiftsnivån i Europaparlamentets budget under 20-procentsnivån. Än har man inte uttömt alla möjligheter att minska onödig pappers- och energiförbrukning vid Europaparlamentet. Jag är glad över förra årets stöd för förslaget att minska cirkulationen av pappersversioner av enskilda dokument, vilket innebär att pappersversionerna av dokumenten finns tillgängliga på begäran i stället för att de automatiskt delas ut till alla ledamöter och tjänstemän. När det här förslaget genomförts går det att spara över tre miljoner pappersark varje år. Denna princip kan tillämpas för många fler typer av dokument. När det gäller Europaparlamentets budget för nästa år, kan man inte förbise frågan om utgifter för ledamöters assistenter och jag uppmanar därför den arbetsgrupp som inrättats av Europaparlamentets presidium att lägga fram förslag för att göra betalningen av dessa kostnader öppnare och lättare att övervaka. Tack för uppmärksamheten.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Fru talman! Det finns tre frågor i den här debatten som jag skulle vilja fästa er uppmärksamhet på.
<P>
För det första ökar inflationen i enskilda EU-länder kraftigt och det medför att den genomsnittliga inflationen i EU kommer att ligga på cirka 4 procent 2008, varför en indexering av utgifterna på 2 procent per år egentligen innebär minskade utgifter.
<P>
För det andra kommer en konsekvens av att Lissabonfördraget antas att vara en tydlig ökning av Europaparlamentets befogenheter, medbeslutandeförfarande inom alla områden, och även befogenheterna för medlemsstaternas parlament, vilket naturligtvis kommer att innebära en avsevärd höjning av Europaparlamentets verksamhetskostnader.
<P>
För det tredje är 2009 slutligen ett valår för Europaparlamentet. Hittills har valdeltagandet varit utomordentligt lågt, särskilt i de nya medlemsstaterna. Ytterligare utgifter behövs alltså för en informationskampanj som främst är inriktad på regionala och lokala medier, genom vilka valkretsen kan nås på effektivast möjliga sätt.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Fru talman, mina damer och herrar! Jag skulle vilja ta chansen att agitera för ändringsförslaget från Gruppen för Europeiska folkpartiet (Kristdemokrater) och Europademokrater om sekreterarersättningen. Jag vet att Gruppen De gröna/Europeiska fria alliansen och Socialdemokratiska gruppen i Europaparlamentet har lagt fram ett annat ändringsförslag. Vårt har samma ordalydelse som besluten av presidiet och talmanskonferensen, vilka alla gruppernas ordförande enhälligt röstade för att stödja. Jag tycker faktiskt inte att det som nu sägs om att budgetutskottet lever upp till sitt rykte att det gör som det vill igen är rättvist. I ändringsförslaget från Verts/ALE-gruppen talas det om en stadga för ledamöternas assistenter. Det kommer att bli resultatet om presidiets ändringsförslag, alltså resultatet av förhandlingarna med rådet, blir tillgängligt.
<P>
Vi strävar också mot denna stadga för ledamöters assistenter men vi vet ännu inte om vi kommer att få den, om vi kan komma överens med rådet. Jag skulle därför vilja be att denna mening inte leder till ett förkastande av hela presidiets text. Jag menar att det är mycket viktigt att vi försöker vara så ense som möjligt här i parlamentet och inte i onödan gräla om detaljer som vi inte har befogenhet att fastställa. Därav mitt hjärtliga yrkande för att stödja vårt ändringsförslag. Inte ett enda ord har lagts till eller strukits.
<SPEAKER ID="341" NAME="Janusz Lewandowski">
föredragande. - (PL) Fru talman! Jag skulle vilja tacka alla som deltagit i den här debatten.
<P>
Det problem som har tagits upp mest i den här debatten, vid sidan av de specifika utmaningarna för 2009 och behovet av att vara sparsamma med de europeiska skattebetalarnas pengar, var definitivt problemet med ledamöternas assistenter. Jag vill undvika att frågan hur det här problemet ska lösas blir ett slagfält för rivaliserande politiska grupper eftersom alla politiska grupper i parlamentet är förenade genom en medvetenhet om behovet att lösa det här problemet på ett sätt som får bort frestelsen att delta i korruption och de misstankar som omger denna fråga men samtidigt tar hänsyn till olikheterna i de 27 länder som utgör Europeiska unionen.
<P>
Jag skulle vilja försäkra min kollega Zbigniew Krzysztof Kuźmiuk om att utgifterna kommer att öka med 4,8 procent, alltså troligen mer än den europeiska inflationen. Samtidigt vill jag önska Ingeborg Gräßle lycka till med slutförandet av sitt betänkande före midnatt.
<SPEAKER ID="342" NAME="Talmannen">
Debatten är avslutad.
<P>
Omröstningen kommer att äga rum imorgon, torsdag den 10 april 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
skriftlig. - (FR) Jag skulle först vilja uttrycka mitt erkännande för min polska kollega Janusz Lewandowskis utmärkta arbete om 2009 års budgetriktlinjer för de ”övriga institutionerna”, nämligen Europaparlamentet men även rådet, domstolen, revisionsrätten, Europeiska ekonomiska och sociala kommittén och Regionkommittén, Europeiska ombudsmannen och Europeiska datatillsynsmannen.
<P>
I det här dokumentet går man igenom de viktigaste utmaningar som parlamentet kommer att möta under 2009, särskilt Lissabonfördragets ikraftträdande. Allt måste göras för att se till att parlamentets ökade ansvar efter att Lissabonfördraget ratificerats beaktas i budgeten. Jag undrar dock om det innan budgetförfarandet inleds kommer att uföras någon granskning av de mänskliga resurser som har anslagits för Europaparlamentets verksamhet. Europaparlamentets politiska ledare blir allt viktigare och det är mycket viktigt att parlamentets ledamöter har de medel som behövs för att arbeta fullständigt oberoende.
<P>
Det verkar som om de resurser som i dag finns tillgängliga inte längre passar det bredare politiska ansvar som Europaparlamentet måste ta på sig för att representera europeiska medborgare på lämpligt sätt.
