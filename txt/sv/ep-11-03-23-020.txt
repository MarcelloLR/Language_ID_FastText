<CHAPTER ID="020">
Konsumenträttigheter (debatt)
<SPEAKER ID="220" NAME="Talmannen">
Nästa punkt är ett betänkande av Andreas Schwab, för utskottet för den inre marknaden och konsumentskydd, om förslaget till Europaparlamentets och rådets direktiv om konsumenträttigheter - K7-0349/2008 -.
<SPEAKER ID="221" NAME="Andreas Schwab" LANGUAGE="DE">
Herr talman, fru kommissionsledamot, mina damer och herrar! För det första vill jag tacka mina kolleger som har arbetat med detta direktiv och med den kompromiss som vi debatterar i dag. Det säger jag inte för att vara artig utan för att jag verkligen är tacksam för deras insatser. Jag tackar Diana Wallis från utskottet för rättsliga frågor som föredragande för det utskottets yttrande, Evelyne Gebhardt, Emelie Turunen och Robert Rochefort, liksom Kyriacos Triantaphyllides och Adam Bielan. Att komma fram till ett beslut har inte alltid varit en enkel process - under två år lades nästan 2 000 ändringsförslag fram - men diskussionerna har alltid varit konstruktiva och jag tackar er uppriktigt för det.
<P>
Trots alla tekniska skillnader i enskilda frågor, vilka kommer till uttryck i de olika kompromisserna, råder det i dag allmän enighet över gruppgränserna om att den signal som Europaparlamentet vill sända ut är att vi vill utveckla den inre marknaden i konsumenternas och företagens intresse. Tjugo år har gått sedan den inre marknaden etablerades genom enhetsakten. Trots den mängd direktiv och förordningar som har antagits har vi ändå inte uppnått verklig standardisering. Medlemsstaterna har utnyttjat sitt manöverutrymme, ibland på ett berättigat sätt men ofta på ett oberättigat sätt.
<P>
Det aktuella direktivet är en bra medelväg som reglerar de frågor som rör den inre marknaden, samtidigt som den överlåter lagstiftningsbesluten i alla övriga frågor till medlemsstaterna. Vi kan gå långt med denna blandstrategi och kommer att få stöd från alla sidor i parlamentet. Vi stöder kommissionens förslag, samtidigt som vi har förbättrat det på flera punkter. Vi har sett till att konsumentskydd ges tillräcklig uppmärksamhet i direktivet genom att på EU-nivå införa en enhetlig rätt att inom 14 dagar frånträda avtal som ingåtts på nätet i hela EU, genom att ge konsumenterna som utsätts för dörrförsäljare rätten att välja om de vill ha en papperskopia eller en elektronisk kopia av avtalet, genom att tillhandahålla en ”knapplösning” för att öka öppenheten inom näthandeln och samtidigt verkligen skärpa kampen mot nätbedrägerier samt avslutningsvis genom att införa enhetliga skyldigheter att tillhandahålla information, särskilt om priser, med andra ord fullständiga prisuppgifter för alla internet- och dörrförsäljningstransaktioner.
<P>
Vi har emellertid även gjort direktivet praktiskt för små och medelstora företag och små entreprenörer genom att tillhandahålla större flexibilitet och undantag för framför allt tjänster på många områden, genom att tillåta konsumenter att frånträda avtal på telefon, genom att undanröja några möjligheter för företag att driva igenom orättvisa avtalsvillor, samtidigt som vi fastställer tydliga villkor för konsumenterna när det gäller att returnera beställda varor om ett köp hävs och genom att avslutningsvis införa ett enhetligt formulär för frånträdelse av avtal som kommer att göra det enklare för människor i hela EU att få tillgång till och utnyttja sin ångerrätt.
<P>
Tack vare samrådsprocessen med medlemsstaterna kommer den rättsliga utvecklingen på detta mycket viktiga konsumentskyddsområde avslutningsvis att bli mycket enklare på rådsnivå än tidigare. Kommissionen kommer att ha en tydlig rätt att höras på rådsnivå eftersom det inte kan råda någon tvekan om att en gemensam marknad kräver gemensamma regler. Det märktes tydligare än någonsin under eurokrisen. Det räcker inte att hylla gemensamma principer om man i slutänden ändå ger medlemsstaterna full frihet. Gemensamma principer måste följas genom gemensamma regler. Det är därför som detta direktiv syftar till att skydda konsumenterna. Konsumenterna kommer att känna till vilka rättigheter de har om rättigheterna ser likadana ut i hela EU och kommer att kunna hävda dessa rättigheter på ett mer effektivt sätt mot de företag som bryter mot reglerna. Direktivet skyddar även små och medelstora företag, framför allt eftersom enhetliga bestämmelser innebär rättssäkerhet och gör det möjligt för den omtalade kulturella och kommersiella mångfalden att blomstra. Tack för ert samarbete. Jag ser fram emot den debatt som nu följer.
<SPEAKER ID="222" NAME="Enikő Győri">
rådets tjänstgörande ordförande. - (HU) Herr talman, fru kommissionsledamot, Andreas Schwab, ärade ledamöter! Det gläder mig verkligen att vi äntligen har lyckats få in debatten om detta förslag på föredragningslistan.
<P>
Som ni känner till enades rådet i frågan i december förra året och den 24 januari 2011, redan under det ungerska ordförandeskapet, antog rådet officiellt sin preliminära ståndpunkt, dvs. den allmänna strategin.
<P>
Det krävdes mer än två års förhandlingar i rådet för att nå en överenskommelse om den ideala balansen mellan EU-lagstiftning och nationell lagstiftning om konsumenträttigheter, och vilka aspekter av konsumenträttigheterna som kunde samordnas. Inget visar svårigheterna kring detta förslag bättre än att rådets arbetsgrupp behövde mer än 60 möten för att utarbeta en text som en kvalificerad majoritet av medlemsstaterna kunde ställa sig bakom. Dessutom har det visat sig omöjligt att nå en överenskommelse om kapitlen 4 och 5 i kommissionens förslag, som rör försäljning av varor och oskäliga avtalsvillkor. På grund av svårigheterna beslutade sig rådet till sist att stryka dessa två kapitel ur texten och i stället koncentrera sig på avtal som ingås utanför fasta affärslokaler och distansavtal. Denna strategi stöddes av kommissionen, eftersom rådets text skapar ett mervärde för sådana avtal på EU-nivå.
<P>
Ordförandeskapet anser att Europaparlamentet kan gjuta mer liv i debatten. Därför är morgondagens omröstning om ändringsförslagen så viktig. Om Europaparlamentet vid morgondagens plenarsammanträde beslutar sig för att återförvisa ärendet till utskottet för den inre marknaden och konsumentskydd kommer det ungerska ordförandeskapet att åta sig att sträva efter att nå en överenskommelse vid första behandlingen. Vi är beredda att göra allt som krävs för detta. Naturligtvis kommer en hel del att bero på vilka ändringar parlamentet föreslår.
<P>
Som jag redan nämnt har medlemsstaterna mycket olika uppfattningar om innehållet i kapitlen 4 och 5, dvs. om vissa aspekter av försäljningsvillkor och garantier, liksom oskäliga avtalsvillkor, måste samordnas fullt ut. Ordförandeskapet anser att skälet till varför det är nödvändigt för oss att inrikta oss på andra bestämmelser i direktivet, dvs. kapitlen 1 och 3, är att det är på dessa områden som vi kan skapa ett verkligt europeiskt mervärde. Här skiljer sig rådets synsätt inte mycket från de ändringsförslag från parlamentet som antogs i utskottet för rättsliga frågor och utskottet för den inre marknaden och konsumentskydd den 20 januari respektive den 1 februari.
<P>
Herr talman, fru kommissionsledamot, ärade ledamöter! Vi är redo att fullt ut samarbeta med parlamentet och kommissionen för att nå en lösning. Jag vill passa på att tacka föredraganden och ordföranden för utskottet för den inre marknaden och konsumentskydd, Malcolm Harbour, och alla medlemmar av utskottet för den inre marknaden och konsumentskydd för deras fulla samarbete med det ungerska ordförandeskapet. Jag vet inte vad slutresultatet kommer att bli, men jag är övertygad om att vi inte får missa chansen att ge EU-medborgarna konsumenträttigheter som går längre än tidigare.
<SPEAKER ID="223" NAME="Viviane Reding">
kommissionens vice ordförande. - (EN) Herr talman! Nästa år fyller den inre marknaden tjugo år. Vi måste se till att den inre marknaden ger konsumenterna och företagen fördelar. Mer än två års förhandlingar har visat att det är politiskt mycket svårt att nå en överenskommelse om hela direktivet på grundval av kommissionens förslag. Med all rätt vill många av er undvika en försämring av konsumenträttigheterna på nationell nivå.
<P>
Vi är nu inne på tredje året när det gäller diskussionerna om denna lagstiftning. Jag anser att det är dags för medlagstiftarna att hitta en lösning. Jag tackar särskilt parlamentsutskotten, föredragandena, Andreas Schwab och Diana Wallis, och skuggföredragandena för deras hårda arbete för att nå en kompromiss. Rådet gick med på en allmän strategi i början av året. Det har beslutat sig för att avsevärt minska förslagets räckvidd och att specifikt rikta in sig på distansavtal och avtal som ingås utanför fasta affärslokaler.
<P>
Kommissionen anser att rådets allmänna strategi är en bra utgångspunkt i strävan efter en bra kompromiss. Rent generellt är detta förenligt med målet att få den inre marknaden att fungera bättre och samtidigt skapa ett mervärde för konsumenterna. Jag vet att ni genom era ändringsförslag vill göra ytterligare förbättringar. Jag kan se många rimliga förslag som skulle leda till ökat konsumentskydd, och som jag tidigare har sagt bör direktivet om konsumenträttigheter handla om just rättigheter. Det bör vara ett direktiv värdigt ett sådant namn.
<P>
Jag kan ge er några exempel. Jag kan utan vidare godta ändringsförslag 122, som garanterar att konsumenter inte behöver betala för återsändandet av varor efter att ett avtal frånträtts om värdet på varorna överstiger 40 euro. Jag motsätter mig inte heller att ångerrättsperioden utsträcks till ett år om konsumenten inte informerades om sin rätt att frånträda avtalet (ändringsförslag 116). Dessutom kan jag ställa mig bakom en samordnad lösning för att bekämpa s.k. kostnadsfällor på internet (punkt 1a a och 1a b i ändringsförslag 107).
<P>
Det kommer säkert inte som någon överraskning att jag inte kan godta alla era ändringsförslag. Jag kan exempelvis inte godta ändringsförslag 141. Även om jag också har som mål att tjäna den inre marknaden går det ett steg för långt att göra näringsidkare som sysslar med distanshandel skyldiga att leverera varor eller tjänster i en annan medlemsstat.
<P>
Efter all denna tid, och trots de skilda uppfattningar som fortfarande råder, ser jag ljuset i tunneln. Jag är övertygad om att en godtagbar och välavvägd kompromiss nu ligger inom räckhåll. Jag ska göra vad jag kan för att hjälpa er nå en sådan kompromiss.
<SPEAKER ID="224" NAME="Diana Wallis">
föredragande för yttrandet från utskottet för rättsliga frågor. - (EN) Herr talman! Vi har alla varit på en lång resa tillsammans och vi fortsätter denna resa, och hoppas att vi snart ska nå fram till vårt slutmål. På utskottet för rättslig frågors vägnar vill jag tacka Andreas Schwab för hans arbete. Under årens lopp har vi tydligt sett svårigheterna med olika rättsliga begrepp, som hindrar konsumenterna och små och medelstora företag från att utnyttja sina möjligheter på den inre marknaden.
<P>
Vi har gjort vissa framsteg i och med den överenskommelse som vi nu behandlar i parlamentet. Utskottet för rättsliga frågor skulle ha velat göra mer, exempelvis i kapitel 5 om oskäliga villkor, och framför allt när det gäller öppenhet och insyn. Vårt utskott skulle verkligen vilja se framsteg på detta område. Jag vet att rådet tycker att det kanske är att gå ett steg för långt. För oss är det emellertid ett steg som skulle kunna bli oerhört viktigt för den inre marknaden och för konsumenträttigheterna, som du mycket riktigt påpekade Viviane Reading.
<P>
Vi har kommit långt på vägen. Vi har sett över regelverket på konsumentområdet. Vi kar inte gått igenom alla direktiv som kommissionsledamotens företrädare ville att vi skulle se över. Vi kanske tar några små steg framåt. Jag hoppas vi ska fortsätta samtala med varandra, att vi ska fortsätta diskutera. Kanske kommer vi att producera något av värde.
<SPEAKER ID="225" NAME="Sirpa Pietikäinen">
föredragande för yttrandet från utskottet för ekonomi och valutafrågor. - (EN) Herr Talman! För det första vill jag tacka mina kolleger för deras utmärkta samarbete, särskilt Andreas Schwab från utskottet för den inre marknaden och konsumentskydd för hans samarbetsvilja och outtröttliga insatser för att driva detta betänkande framåt. Det fanns en hel del att förbättra i kommissionens förslag.
<P>
Utskottet för ekonomi och valutafrågor vill ta up tre frågor. Det är bra att digitala varor ingår i förslaget. Det är bra att det finns en tydlig signal om att vi i framtiden bör utveckla alternativa tvistlösningsmetoder. Små och/eller innovativa finansiella produkter bör behandlas antingen i specifika finansiella sektorsvisa direktiv eller i ett framtida konsumentskyddsdirektiv.
<P>
Sist men inte minst hoppas jag att kommissionens nästa steg kommer att ge oss en nivå av konsumentskydd som i slutänden kan leda fram till en fullständig harmonisering av konsumentskyddsbestämmelserna i EU.
<SPEAKER ID="226" NAME="Raffaele Baldassarre">
för PPE-gruppen. - (IT) Herr talman, fru kommissionsledamot, mina damer och herrar! Jag gratulerar Andreas Schwab till hans arbete och det utmärkta samarbetet mellan utskottet för rättsliga frågor och utskottet för ekonomi och valutafrågor.
<P>
Tillhandahållandet av olika grader av harmoniserade standarder kommer att göra det möjligt för oss att nå viktiga resultat, som kommer att ge EU-medborgarna ett verkligt mervärde. Här kan nämnas 14 dagars ångerrätt och de nya reglerna om krav på information, inte bara om priset utan även om säljarens identitet och adress. Förbättringarna kommer att höja konsumenternas förtroende, särskilt vid gränsöverskridande handel, genom att konsumenterna ges den rättssäkerhet som behövs för att e-handeln ska utvecklas.
<P>
Direktivet kommer även att lägga grunden för kompletterande åtgärder, från reformen av europeisk avtalsrätt till processen för översyn av alternativa tvistlösningsmekanismer. Denna grundläggande harmonisering är en viktig förutsätting för utvecklingen av en inre marknad som inriktas på dessa konsumenters rättigheter och som tjänar EU:s medborgare.
<P>
För ungefär ett år sedan skrev professor Monti i sin rapport till kommissionsordföranden José Manuel Barroso att konsumenter och konsumenters välfärd bör utgöra kärnan i nästa fas av den inre marknaden. För det första bör lagstiftaren enas om utkastet till direktiv om konsumenträttigheter, så att man garanterar ett starkt skydd på en integrerad detaljhandelsmarknad. Denna bestämmelse uppfyller till fullo dessa krav, och jag är övertygad om att Andreas Schwab kommer att behålla den beslutsamhet som behövs i de komplexa förhandlingar som kommer att följa innan texten slutgiltigt antas.
<SPEAKER ID="227" NAME="Evelyne Gebhardt" LANGUAGE="DE">
Herr talman, mina damer och herrar! Andreas Schwab, vi hade verkligen tuffa förhandlingar, eftersom det rådde vitt skilda uppfattningar när diskussionerna inleddes. På samma sätt var det inte lätt att avgöra vilka åtgärdar som var rimliga.
<P>
Förhandlingarna lyckades emellertid få till stånd betydande förbättringar, även efter omröstningen i utskottet, vilket till sist gjorde det möjligt för min grupp att rösta för kompromisspaketet i morgon. Efter alla våra diskussioner är du säkert medveten om hur mycket det betyder.
<P>
Vi har verkligen gjort en mängd förbättringar. Den grundläggande principen i direktivet är nu åter minimal harmonisering - förutom på de områden som ska harmoniseras fullt ut, vilket var viktigt för oss. Vi undantog sociala tjänster, hälso- och sjukvårdstjänster och hasardspel från direktivets tillämpningsområde eftersom dessa områden kräver särskild lagstiftning. Man kan inte tillämpa samma principer på dessa områden som på kommersiella tjänster, varor eller detaljhandelsförsäljning. Detta var därför en viktig aspekt för oss. Vi har kraftigt skärpt kravet på att tillhandahålla information till våra medborgare, konsumenterna. Därför vill jag göra klargöra för rådets tjänstgörande ordförande att S&D-gruppen inte kommer att tolerera att kapitel 2 stryks, med andra ord att man tar bort just de områden där denna skyldighet att tillhandahålla information ska tillämpas.
<P>
Vi har inkluderat elektroniska produkter i direktivets tillämpningsområde, vilket inte ingick i kommissionens ursprungliga förslag. Distansförsäljning via internet är emellertid ett av de centrala områden som har inkluderats. När vi gick in på upploppet lyckades vi även förbättra bestämmelserna om dörrförsäljning. Det rör sig om positiva förbättringar som har gjort det möjligt att ställa oss bakom betänkandet.
<P>
Jag kan inte förneka att det fortfarande återstår en del problem, särskilt i klausulerna om oskäliga avtalsvillkor i kapitel 5. Vi är mycket missnöjda med dessa bestämmelser och måste antingen lägga ned mer arbete på denna punkt eller helt stryka detta avsnitt. Ett ännu större problem är emellertid att finansiella tjänster helt har strukits från skyldigheten att tillhandahålla information. Här har vi ett allvarligt problem som kräver ytterligare diskussioner. Finansiella tjänster ingick i kommissionens ursprungliga förslag och bör fortfarande omfattas av direktivet.
<P>
Sammanfattningsvis kommer vi att rösta för kompromisspaketet. Vi kommer också att rösta för att återförvisa direktivet till utskottet, men det innebär inte att vi går med på att anta direktivet vid första behandlingen.
<SPEAKER ID="228" NAME="Robert Rochefort" LANGUAGE="FR">
Herr talman, mina damer och herrar! Denna text är viktig. Det handlar inte om någon revolution. Vi kan inte säga att allt var dåligt tidigare och nu är allt perfekt. Trots det innebär dagens kompromiss flera framsteg i detta preliminära skede av vårt arbete.
<P>
Jag anser att de främsta framstegen handlar om bättre reglering av distansförsäljning, särskilt över internet (kapitel 3), för att stärka konsumenträttigheterna på detta område. E-handeln är mycket användbar. Den ökar konsumenternas utbud, gör det möjligt för dem att hitta de lägsta priserna och gör det även möjligt för små och medelstora företag och hantverkare att hitta nya försäljningskanaler.
<P>
Om vi ska röra oss framåt på detta område måste det ske på ett verkligt europeiskt sätt, nämligen genom att på ett fåtal specifika punkter genomföra en fullständig harmonisering av allas rättigheter och skyldigheter. Rent konkret kommer en italiensk konsument som köper något på en belgisk eller tysk webbplats hädanefter att veta att han eller hon har samma rättigheter och samma skydd. Det är vad direktivet kommer att åstadkomma.
<P>
Konsumenternas ångerrätt förlängs till 14 dagar i hela EU. Det innebär att de genast vet vilket totalbelopp som ska betalas, utan att riskera obehagliga överraskningar längre fram. Det innebär att de med ett dubbelklick kan överblicka beställningen.
<P>
Naturligtvis kommer detta att ruska om en del gamla vanor. I många medlemsstater innehåller den nationella lagstiftningen detaljer som alla betraktar som självklara men som ofta saknas i grannländerna. Att leva tillsammans i Europa handlar om att ändra sina vanor en smula till förmån för gemenskapens och det allmännas intresse.
<P>
Låt oss vara tydliga på denna punkt. Texten måste förbättras ytterligare och det måste vi göra de kommande veckorna tillsammans med rådet och kommissionen. Jag välkomnar den öppenhet som nyss har visats på detta område. Vi har redan gjort ett stort arbete tack vare vår föredragande Andreas Schwab, som jag riktar ett varmt tack till. Det verkliga resultatet av detta arbete är framför allt att samtliga politiska grupper kommer att anta ändringsförslagen i morgon. Konsumenternas förtroende för EU:s inre marknad är inte särskilt starkt. Vi behövde detta enhälliga politiska stöd för att bevara förtroendet och förhoppningsvis stärka det.
<SPEAKER ID="229" NAME="Adam Bielan" LANGUAGE="PL">
Herr talman! För det första vill jag tacka det aktuella betänkandets föredragande Andreas Schwab för hans engagemang i arbetet med detta förslag till direktiv.
<P>
Två års intensivt arbete på detta dokument har resulterat i en kompromiss, som i sin slutliga form förhoppningsvis kommer att ge konsumenterna i de 27 medlemsstaterna större rättssäkerhet när det gäller distansförsäljning, framför allt vid internettransaktioner. Jag hoppas också att konsumenterna tack vara detta direktiv kommer att få större förtroende för gränsöverskridande handel och köp på nätet till följd av förbättringar och harmonisering av vissa nya rättigheter och tack vare att befintliga rättigheter har blivit tydligare. Genom att exempelvis standardisera kraven på information i samband med distansavtal och avtal som ingås utanför fasta affärslokaler är direktivet även tänkt att uppmuntra fler näringsidkare att försöka ta sig in på de nya marknaderna i EU, vilket i sin tur bör leda till att den inre marknaden fungerar bättre. Jag hoppas att detta kommer att bli ett positivt incitament, framför allt för att göra nätförsäljning populärare. Jag hoppas också att det kommer att gynna konsumenterna genom ökad konkurrens på den inre marknaden.
<P>
Jag vill lyfta fram några av de viktigaste aspekterna. För det första ansträngde vi oss för att utarbeta en text som skulle vara välavvägd och gynna konsumenterna i hela EU, men även en text som inte skulle få negativa effekter för näringsidkarna och framför allt inte för de små och medelstora företagens verksamhet i EU.
<P>
För det andra gläder det mig att vi lyckades förhandla fram en pragmatisk text, med en blandning av minimal och maximal harmonisering. De medlemsstater som redan har ett starkt konsumentskydd på vissa områden har därför inte drabbats negativt. Dessutom lyckades vi införa enhetliga och tydliga bestämmelser i vissa fall, vilket innebär att exempelvis transaktioner över internet kommer att bli enklare.
<P>
Det gläder mig också att vi i utskottet för rättsliga frågor lyckades föra konstruktiva förhandlingar om kapitel 5 om oskäliga avtalsvillkor. I detta kapitel regleras avtal som vanligtvis inte har förhandlats fram av enskilda konsumenter och som ofta missbrukas av oärliga näringsidkare.
<P>
Jag beklagar emellertid att direktivtexten, trots vår överenskommelse, fortfarande uppvisar vissa brister. Jag är emellertid övertygad om att vi med rätt engagemang kommer att kunna korrigera dessa i nästa etapp av förhandlingarna och nå specifika fördelar för konsumenterna och europeiska näringsidkare. När allt kommer omkring får inte heller dessa glömmas bort.
<SPEAKER ID="230" NAME="Emilie Turunen" LANGUAGE="DA">
Herr talman, mina damer och herrar, herr Schwab! EU:s inre marknad är en grundsten i EU-samarbetet och som kommissionen så riktigt skrev i förslaget till inremarknadsakten förra året måste medborgarna - vi européer - vara i centrum för arbetet med att utveckla den inre marknaden. Det är viktigt att komma ihåg det när vi röstar om direktivet om konsumenträttigheter i parlamentet i morgon - ett direktiv som vi nu har arbetat på i flera år. Som alla vet har den text vi kommer att rösta om i morgon genomgått stora förändringar jämfört med det förslag som kommissionen lade fram hösten 2008, eftersom parlamentet har betonat de områden där gemensamma EU-regler konkret kommer att gynna både konsumenter och näringsidkare. Dessutom ville vi tillåta medlemsstaterna att ta fram kompletterande nationell lagstiftning där detta är meningsfullt.
<P>
Rent konkret innebär detta att de europeiska konsumenterna först och främst kommer att märka förändringarna när de handlar i utländska nätbutiker. Det nya direktivet kommer att innebära att det blir enhetliga regler för all internethandel i Europa, och det ger en rad fördelar för konsumenterna. Låt mig nämna tre exempel. För det första kommer alla konsumenter i EU att ha 14 dagars ångerrätt när de köper något i en nätbutik i en EU-medlemsstat. För det andra måste produktens totalpris anges innan en konsument går med på att köpa en produkt. För det tredje måste det vara möjligt att på ett enkelt sätt kontakta säljaren om det uppstår problem. En fjärde aspekt som var mycket viktig för oss i Verts/ALE-gruppen var att framtidssäkra direktivet. En produkt är inte bara något som vi rent fysiskt kan röra vid - nuförtiden innefattar produkter även immaterialrättsliga produkter. Det kan röra sig om ett program eller ett stycke musik som vi laddar ned. Därför är jag mycket glad över att även digitala produkter nu ingår i texten.
<P>
Det förslag vi ska rösta om i morgon, och som den gröna gruppen kan ställa sig bakom, utgör inte någon perfekt lagstiftning. Vi ville ha ett bredare, mer ambitiöst direktiv, och vi ville se framsteg på samtliga områden. Politik är emellertid även det möjligas konst och det här är vad som är möjligt just nu. Sammantaget anser jag att parlamentet har nått ett rimligt resultat som kommer att gynna konsumenterna i EU.
<SPEAKER ID="231" NAME="Kyriacos Triantaphyllides" LANGUAGE="EL">
Herr talman! Vår politiska grupp slog redan från början fast principen om att vi måste förhindra varje form av försämrade konsumenträttigheter i EU. Även om kommissionens ursprungliga förslag var oerhört ambitiöst kunde det inte uppfylla behoven hos alla konsumenter i EU. Därför drog vi ett rött streck över förslaget om fullständig harmonisering när det stod klart att detta skulle vara liktydigt med sämre skydd för EU:s konsumenter.
<P>
Det finns framför allt två viktiga komponenter i parlamentets förslag. Framför oss har vi ett helt nytt förslag från parlamentet, ett förslag som ser helt annorlunda ut än kommissionens förslag och med ett annat synsätt än rådets. Kärnan i detta förslag är en blandad samordningsgrad, där det står medlemsstaterna fritt att om de så önskar fastställa ett starkare konsumentskydd.
<P>
Den andra punkten rör undantag från direktivets tillämpningsområde. Redan från början insisterade vi på att sociala tjänster, hälso- och sjukvårdstjänster och hasardspel skulle undantas från direktivets tillämpningsområde, eftersom de inte har något att göra med förhållandet mellan näringsidkare och konsument och präglas av ett annat synsätt. Det gläder oss att man har tagit hänsyn till detta.
<P>
Stöd för parlamentets förslag är under inga omständigheter ett tecken på villkorslöst stöd för kommissionens förslag. Tvärtom söker vi en stark sammanhållen ståndpunkt och vi uppmanar kommissionen och rådet att verkligen ta hänsyn till kärnan i parlamentets förslag, särskilt i fråga om graden av harmonisering och andra bestämmelser som rör säljavtal.
<SPEAKER ID="232" NAME="Oreste Rossi">
för EFD-gruppen. - (IT) Herr talman, mina damer och herrar! Konsumenträttigheter är bara ett av många exempel på hur EU-institutionerna har enormt svårt att vidta åtgärder av stor rättslig och politisk betydelse vid detta historiska tillfälle.
<P>
Vi vill inte att allt arbete som har lagts ned och allt vi har uppnått ska gå förlorat, exempelvis vårt ändringsförslag om rätten till återbetalning, i syfte att införa en tydlig förbättring för små näringsidkare utan att konsumenternas rättigheter skadas. Om resultatet av förhandlingarna med rådet blir att alla bra aspekter som föredraganden och de politiska grupperna har infört i ett förslag som redan från början var dåligt försvinner, eller om resultatet blir att direktivets allmänna harmoniseringsgrad höjs, kommer vi inte att ha något annat alternativ än att rösta emot förslaget.
<P>
I vilket fall som helst ligger ansvaret för denna situation inte hos parlamentet utan hos kommissionen. När det gäller vissa frågor är vi EU-kritiker i Lega Nord beredda att säga ja till en hög grad av harmonisering, men bara när det sammanfaller med sunt förnuft, allmänhetens intresse, små och medelstora företags intressen och, varför inte, medlemsstaternas rättigheter.
<P>
En strategi som tar hänsyn till allt detta behövdes redan från början för en så komplex fråga som konsumentsäkerhet. Vi välkomnar att många ändringsförslag som ifrågasatte frågor som redan hade lösts har dragits tillbaka. Det är viktigt att vi fullt ut godtar den text som lämnar kammaren, så länge den är förenlig med de överenskomna ändringsförslagen.
<SPEAKER ID="233" NAME="Franz Obermayr" AFFILIATION="NI">
(DE) Herr talman! Ibland blir det svårare för konsumenter att förstå följderna av deras handlingar, exempelvis när de laddar ner digitalt innehåll. Alla är vana vid att gratis ladda ner innehåll från nätet. I vissa fall döljs avgifterna för konsumenter och därför laddar de ner en prenumeration utan att de inser det, trots att de bara ville ha en engångstjänst. Här behövs en lagstadgad ångerrätt.
<P>
Ett annat område som kan kritiseras är kombinationen av distans- och dörrförsäljning, eftersom det är mycket lättare för människor att överraskas på tröskeln till sitt eget hem. Å andra sidan får vi inte lägga onödiga bördor på små och medelstora företag när det gäller avtal som ingås utanför fasta affärslokaler. När en konsument exempelvis frivilligt låter en försäljare eller frisör komma in i sitt hem har de inte behov av ett förstärkt skydd, eftersom detta omöjligen kan överraska dem. Därför behöver vi ett förnuftigt och långtgående skydd för konsumenter. Vi måste emellertid även ta hänsyn till de små och medelstora företagens intressen.
<SPEAKER ID="234" NAME="Anna Maria Corazza Bildt" AFFILIATION="PPE">
(EN) Herr talman! Den kompromiss vi har framför oss är ett steg i rätt riktning. Jag välkomnar att vi har nått ett samförstånd i frågan om ångerrätt och om kravet på information i samband med distansavtal och avtal som ingås utanför fasta affärslokaler. Vi måste emellertid våga gå ännu längre, framför allt när det gäller åtgärder för att komma tillrätta med bristande enhetlighet, garantier och oskäliga klausuler i avtal.
<P>
Jag har lyssnat noga till argumenten i många år, men min vision har alltid varit fullständig harmonisering. Jag är övertygad om att gemensamma regler är något som både konsumenter och företag tjänat på. Öppenhet, rättssäkerhet och konkurrens ökar konsumenternas valmöjligheter och minskar byråkratin för företagen. Utmaningen ligger i att hitta den rätta balansen.
<P>
Direktivet om konsumenträttigheter får inte bli till en dragkamp mellan ett starkt konsumentskydd och låga kostnader för företagen. Vi får inte heller förledas att tro att nationella regler skyddar konsumenterna, medan gemensamma EU-regler gynnar företagen. Den bilden är felaktig. Extra kostnader för små och medelstora företag leder oundvikligen till extra kostnader för konsumenterna.
<P>
Under hela denna process har PPE-gruppen varit flexibel och konstruktiv. Vänstern har däremot varit stelbent och obstruerande, och reducerat debatten till en pedantisk övning i jämförande lagstiftning, där man förhandlat mellan olika nationella regler. För egen del anser jag att EU-invånarnas gemensamma intresse bör komma i första hand. Minimal harmonisering och nationella undantag, som socialdemokraterna föreslår, hindrar i själva verket medborgarna från att utnyttja alla fördelar med en gemensam marknad. I dessa kristider, inför hotet om ökad protektionism, är det lika lätt som oansvarigt att vara populist. Jag stödjer helhjärtat Andreas Schwab i hans utmärkta arbete och önskar honom lycka till i de kommande förhandlingarna.
<P>
Avslutningsvis vill jag bara säga att direktivet om konsumentsäkerhet är en milstolpe i nylanseringen av den inre marknaden i syfte att stärka förtroendet, främja tillväxten och konkurrenskraften och skapa de arbetstillfällen som invånarna i EU ser fram emot.
<SPEAKER ID="235" NAME="Antonio Masip Hidalgo" AFFILIATION="S&amp;D">
(ES) Herr talman! Det finns grundläggande punkter som fortfarande behöver förbättras. Därför måste vi återförvisa betänkandet till utskottet.
<P>
Parlamentets behandling av detta betänkande fortsätter alltså.
<P>
Enligt konsumentorganisationer på nationell nivå och på EU-nivå var det ursprungliga förslaget dåligt. Framför allt har jag stor respekt för konsumentorganisationen i Asturien, och dess oförtröttlige ordförande Dacio Alonso.
<P>
Vi har lyckats ompröva principen om största möjliga harmonisering i den gamla artikel 4. Vi måste tydligt klargöra att fastställandet av största möjliga harmonisering i medlemsstaterna skulle leda till minskat skydd för många konsumenter, eftersom många länder har en starkare konsumentskyddstradition.
<P>
I vilket fall som helst vill jag betona att det är viktigt att förteckningen över oskäliga avtalsvillkor inte blir uttömmande, så att varje medlemsstat kan öka antalet klausuler som de finner oacceptabla och ogiltiga i avtal med konsumenter, att omvänd bevisbörda införs så att det blir näringsidkaren som måste bevisa att de villkor som går utanför standardvillkoren har förhandlats fram individuellt och att avtalsvillkoren anges på ett tydligt och lättbegripligt sätt.
<P>
Vi motsätter oss fortfarande införandet av maximal harmonisering när det gäller avtalsvillkor.
<P>
Enligt en Eurobarometer anser 79 procent av näringsidkarna att fullständig harmonisering på detta område har liten eller ingen effekt på deras utländska verksamhet.
<SPEAKER ID="236" NAME="Malcolm Harbour" AFFILIATION="ECR">
(EN) Herr talman! Jag tror jag har två och en halv minut på mig eftersom alla mina kolleger inte är här. Som utskottets ordförande vill jag för det första gratulera alla ledamöter som har arbetat med detta ärende. Jag är glad över att de alla är här i kväll, ledda av Andreas Schwab, tillsammans med en stark grupp av skuggföredragande som visade stort intresse och sakkunskap på detta komplicerade område.
<P>
Jag håller med Viviane Reding om att medlagstiftarna nu måste gå framåt och fatta beslut. Den långa tid arbetet har tagit är ett tecken på de politiska svårigheterna, både på rådssidan och på parlamentssidan. Precis som i många tidigare ärenden har parlamentet visat att det kan ta fram en kompromiss. Jag anser att parlamentet bör rösta om ändringsförslagen i morgon, att vi ska skicka en tydlig politisk signal om vad vi vill, och sedan återförvisa ärendet till utskottet.
<P>
Jag vill tacka ordförandeskapet och Enikő Győri, som har företrätt ordförandeskapet på ett mycket aktivt sätt, för den öppenhet som visats gentemot vår ståndpunkt till följd av den ändringen. Det innebär inte att vi på något sätt åtar oss att gå vidare och slutföra förhandlingarna. Vi är emellertid skyldiga medborgarna och konsumenterna att åtminstone hålla ett öppet möte för att se om det finns en grund för att nå en överenskommelse. Det tror jag alla kolleger håller med om.
<P>
Jag beundrar verkligen Anna Maria Corazza Bildt för hennes entusiasm, men jag ser inte detta direktiv om konsumenträttigheter som en milstolpe. För att vara uppriktig är det mer av ett trappsteg på vägen, för vi är fortfarande omgivna av svårigheter och måste se upp med var vi sätter fötterna. Jag anser att det är ett första försiktigt steg mot att ta itu med harmonisering i frågor som väcker starka känslor och ger upphov till mycket politisk agitation. Konsumenter och konsumentorganisationer i olika länder tycker förståeligt nog inte om att se sina rättigheter tas ifrån dem. Det har varit ett av våra största problem.
<P>
Jag anser att vi har nått fram till en kompromiss som ger ett verkligt mervärde för konsumenterna och för företagen, framför allt när det gäller internet och gränsöverskridande handel. Vi måste hålla fast vid dessa och vissa andra områden. Avslutningsvis vill jag emellertid säga följande till Viviane Reding: Vi är i desperat behov av en ram inom vilken vi kan göra framsteg mot mer harmonisering. Vi har en rad fragmenterade initiativ, inklusive ditt arbete med konsumentavtal och översyn av annan lagstiftning. Vi är i desperat behov av den långsiktiga strategi som kommer att omvandla trappstegen till en milstolpe.
<SPEAKER ID="237" NAME="Małgorzata Handzlik" AFFILIATION="PPE">
(PL) Herr talman, fru kommissionsledamot! För det första vill jag tacka Andreas Schwab för hans utmärkta arbete. Han vet förmodligen bättre än någon annan att detta inte var en lätt uppgift. Under vårt arbete på direktivet har vi ofta framhållit hur viktigt det är för konsumenterna, men det är även viktigt för handeln, särskilt för e-handel och gränsöverskridande inköp.
<P>
Det som de konsumenter som handlar på nätet framför allt vill ha är garantier för att de varor eller tjänster de har beställt levereras till dem, och att de håller den kvalitet som angetts. Därför bör vi se till att bestämmelser som skyddar konsumenterna är klara och tydliga. I debatten får vi emellertid inte glömma bort näringsidkarna, som förväntar sig bestämmelser som inte lägger en för stor börda på dem. Har vi lyckats förena konsumenternas intressen med näringsidkarnas intressen under vårt arbete med detta direktiv?
<P>
De diskussioner som har pågått i nästan två år har fört oss närmare detta mål, men ännu är vi inte där. Jag anser att EU:s konsumenter skulle gynnas ännu mer av en maximal harmonisering av reglerna. Det skulle göra det lättare för företag som bedriver e-handel. Det gläder mig emellertid att vi i flera centrala frågor har hittat lösningar som både uppfyller konsumenternas behov och tar hänsyn till den verklighet som företagen bedriver sin verksamhet i. Som exempel kan jag nämna bestämmelserna om att konsumenterna får rätt att inom 14 dagar frånträda ett avtal. Jag välkomnar även det ändringsförslag som gör det möjligt för näringsidkare att kräva att konsumenterna måste kunna visa upp ett inlämningsbevis på sin begäran om återbetalning. Det är ett viktigt inslag i direktivet som visar att det inte bara är näringsidkarna som har skyldigheter utan i vissa fall även konsumenterna.
<P>
Avslutningsvis uppmuntrar jag rådet och kommissionen att nå en ambitiös överenskommelse.
<SPEAKER ID="238" NAME="Bernadette Vergnaud" AFFILIATION="S&amp;D">
(FR) Herr talman, fru kommissionsledamot, mina damer och herrar! För det första vill jag gratulera föredraganden Andreas Schwab, liksom skuggföredragandena, särskilt Evelyne Gebhardt, till deras arbete.
<P>
Kommissionens ursprungliga förslag var verkligen absurt, eftersom det hotade graden av konsumentskydd genom att eftersträva en fullständig harmonisering. Detta kan endast berättigas om harmoniseringen sker uppåt och inte nedåt, vilket var vad förslaget gick ut på.
<P>
Därför välkomnar jag de flesta av de kompromisser som har nåtts, som ger medlemsstaterna möjlighet att tillämpa striktare regler om de så önskar, samtidigt som man garanterar en hög miniminivå för alla konsumenter i EU. Den maximala avtalslängden har således begränsats till 12 månader, information om distansavtal eller telefonförsäljningsavtal har förbättrats, där betalning krävs först efter att ångerrättsperioden på 14 dagar har löpt ut.
<P>
Däremot är det oacceptabelt att behålla fullständig harmonisering i kapitel 5 om oskäliga avtalsvillkor. Den skyddsnivå som har valts är inte bara otillfredsställande, den ignorerar dessutom förekomsten av bedrägligt beteende, eftersom dessa kräver reaktioner på en nivå som EU-lagstiftningen inte kan erbjuda.
<P>
Att frånta medlemsstaterna allt manöverutrymme på detta område verkar därför oansvarigt. Jag hoppas därför att medlagstiftarna kan enas om en balanserad text som garanterar en genuin och gemensam kärna av starkt skydd.
<SPEAKER ID="239" NAME="Edvard Kožušník" AFFILIATION="ECR">
- (CS) Herr talman! För det första vill jag tacka Andreas Schwab och gratulera honom till hans arbete. Han har verkligen hanterat de 1 600 ändringsförslagen på ett skickligt sätt och nått förnuftiga kompromisser för betänkandet. Det gläder mig att han har lyckats behålla två grundläggande principer i det ursprungliga kommissionsförslaget. För det första principen om ”bättre lagstiftning”, genom att förenkla och modernisera reglerna för att undanröja de hinder på den inre marknaden som de entreprenörer som bedriver affärer i EU-länderna möter varje dag, och för det andra principen om största möjliga harmonisering av konsumenträtten, så att de många undantag som enskilda medlemsstaterna tillämpar undanröjs.
<P>
Trots att vi i slutänden inte lyckades enas om fullständig harmonisering i samtliga kapitel i direktivet är det nya systemet ett betydelsefullt steg i rätt riktning. Det undanröjer hinder för gränsöverskridande handel och ger i slutänden större konkurrens på den inre marknaden.
<SPEAKER ID="240" NAME="Kurt Lechner" AFFILIATION="PPE">
(DE) Herr talman! Jag är rädd för att jag måste dämpa förväntningarna. Trots de många förbättringar av kommissionens förslag som infördes under samrådet med utskotten, som vi främst har föredraganden Andreas Schwab att tacka för, innehåller det nuvarande paketet för många bestämmelser och kommer att leda till att lagstiftningen blir för komplicerad. Framför allt kommer många små och medelstora företag att få svårt att klara kraven. Dessutom kommer paketet inte egentligen att gynna konsumenterna, harmoniseringseffekterna kommer att bli små och det kommer inte att förbättra den inre marknaden och det europeiska affärsklimatet.
<P>
Med tanke på den korta tid som står till mitt förfogande kan jag tyvärr bara lyfta fram en punkt. I kommissionens förslag har man kraftigt utvidgat räckkvidden för två definitioner och har i detta fall gått alldeles för långt, vilket tydligt framgår av att 1 600 ändringsförslag har lagts fram. Det har varit svårt att föra en förnuftig diskussion om detta i parlamentet. Dessutom har kommissionen inte motiverat varför definitionerna har utvidgats. Varken i bilagorna eller i de dokument som har lagts fram för parlamentet finns det någon motivering till detta. Ett av fallen rör distansavtal. Som tur är har denna utvidgning återförts till samrådsförfarandet och ändrats. Det andra fallet rör emellertid avtal som ingås utanför fasta affärslokaler, som jag tänkte ta upp här.
<P>
I framtiden kommer varje avtal som ingås utanför ett företags fasta affärslokaler att vara föremål för en hel mängd bestämmelser och olika typer av ångerrätt, även om konsumenten själv, som Franz Obermayr precis påpekade, har bett en elektriker, inredare, målare eller snickare osv. att komma in i huset. Andreas Schwab, jag är medveten om att det finns en rad av undantag till detta som du och utskottet har förbättrat, både innehållsmässigt och när det gäller själva ordalydelsen. Det återstår emellertid många rättsliga fallgropar som kan bli förödande för mikroföretag och små näringsidkare och till och med att hota deras existens.
<P>
Jag anser att denna del av förslaget är överflödig. Den kan utan problem tas bort, tillsammans med kapitlen 4 och 5. I så fall skulle resten av förslaget och samråden inte alls vara dåliga.
<SPEAKER ID="241" NAME="Sylvana Rapti" AFFILIATION="S&amp;D">
(EL) Herr talman! Jag vill tacka föredraganden Andreas Schwab och socialisternas skuggföredragande Evelyne Gebhardt. Jag vill både tacka dem och lovorda dem eftersom de har visat stor ihärdighet och stort tålamod för att nå fram till den punkt där vi är i dag och som jag tror ger en bra grund att stå på för kommissionsledamot Viviane Reding, vars ord ger anledning till optimism.
<P>
För egen del anser jag att minimal harmonisering är en mycket bra och samtidigt pragmatisk grund att stå på. Jag kommer från Grekland, ett land där konsumenternas rättigheter har ett starkt skydd. Som ni förstår vill jag inte att detta starka konsumentskydd ska försämras.
<P>
Jag medger att jag blev väldigt orolig när Andreas Schwab talade om maximal harmonisering - och det var första gången jag hörde detta omtalas. Jag kom ihåg att jag i en tidskrift hade läst om någon som hade försökt skapa världens vackraste kvinna genom att använda en skådespelerskas ögon, en sångerskas näsa och en annan skådespelerskas mun. Resultatet var en katastrof.
<P>
Jag gör denna analogi för att visa att vi kan starta med hur goda avsikter som helst utan att nå önskat resultat. Därför anser jag att minimal harmonisering är rätt grund att arbeta vidare från.
<SPEAKER ID="242" NAME="Damien Abad" AFFILIATION="PPE">
(FR) Herr talman! För det första vill jag gratulera föredraganden Andreas Schwab. Tack vare hans arbete kan vi i dag nå ett brett samförstånd mellan alla politiska grupper om denna text, trots att förslaget fick en dålig start.
<P>
Ja, EU bör vara liktydigt med framsteg och praktiska resultat, och det är det som kännetecknar dessa förslag på konsumentområdet. Hädanefter kommer invånarna i EU att ha rätt att frånträda ett avtal när de köper något på en nätauktion, exempelvis på eBay.
<P>
Vi har lyckats lägga fram en text som dels stärker förutsättningarna för ökad gränsöverskridande handel inom EU, dels gör att vi slipper försämra konsumentskyddet i medlemsstaterna. Tvärtom kommer skyddet att stärkas.
<P>
För det första delar jag uppfattningen att vi för att återhämta oss från recessionen måste skapa nya tillväxtkällor, och tack vara förenklingen och effektiviseringen av EU-lagstiftningen kommer företagen i högre grad att kunna utnyttja den inre marknadens potential. Visste ni att bara 42 procent av alla inköp i EU är gränsöverskridande inköp? Att införa ett bättre regelverk för företagen handlar därför även om att bidra till den ekonomiska återhämtningen.
<P>
Vi ville att förhandlingarna om denna text skulle präglas av ett ambitiöst men ända pragmatiskt synsätt. Principen var enkel. Ingen harmonisering utan motsvarande grad av skydd. Därför gläder det mig att vi har lyckats behålla vissa aspekter av nationella lagar som konsumenterna i vissa medlemsstater uppskattar extra mycket. I Frankrikes fall kan konsumenterna även i fortsättningen gynnas av det skydd som ges av garantin mot ”dolda fel”, eller bevarandet av den nationella lagstiftning som ger ett mycket starkt skydd vid dörrförsäljning.
<P>
Dessutom visar vi i dag att Europaparlamentet, såväl höger- som vänsterpartier, kan reagera på medborgarnas vardagliga bekymmer. Det är något jag välkomnar. Lösningen är naturligtvis mer EU, men inte vilket EU som helst. Vi behöver ett EU som skyddar, ett EU som försäkrar och ett EU som ger européer, EU-invånare, konsumenter och företag möjligheter.
<SPEAKER ID="243" NAME="Olga Sehnalová" AFFILIATION="S&amp;D">
- (CS) Herr talman! Förr i tiden stämde uttrycket ”kunden har alltid rätt”. Livstidsgarantier var inget undantag och kvalitet var en hederssak. I dag ser världen annorlunda ut. I dag måste vi tänka på konsumenternas rättigheter, konsumentskydd och hur vi ska garantera detta. Nöjda kunder är inte längre alltid den mest lönsamma affärsstrategin, och det finns gott om exempel som tyder på att det snarare är motsatsen som gäller.
<P>
Därför är det så viktigt med en ingående debatt om denna lagstiftning, som inte får leda till att konsumenternas rättigheter försämras utan måste kunna möta nya utmaningar. Vi måste inse att medlemsstaterna startar från väldigt olika positioner när det gäller konsumenträttigheter. Målet bör vara att stärka konsumenträttigheterna på de områden där det hittills har rått rättsligt kaos och osäkerhet, som har dragit till sig olika typer av brottslingar och undergrävt förtroendet för den inre marknaden. Å andra sidan måste vi behålla ett starkt konsumentskydd på de områden där det redan finns ett väl fungerande system. Det är grundstrategin i direktivet om konsumenträttigheter och därför stöder jag helhjärtat min grupps position. Jag vill även tacka alla föredragande för deras omfattande arbete. Konsumentskydd står inte alls i motsättning till ärliga näringsidkares intressen. Tvärtom.
<SPEAKER ID="244" NAME="Regina Bastos" AFFILIATION="PPE">
(PT) Herr talman! För det första vill jag gratulera Andreas Schwab till hans ihärdighet i förhandlingarna som ledde fram till denna viktiga kompromiss. Jag vill även gratulera alla som har hjälpt honom att utarbeta detta betänkande.
<P>
Vi vill inte bara säkra ett starkare konsumentskydd för Europas konsumenter utan även att företag i EU, oavsett storlek, ska kunna förse konsumenter i samtliga 27 medlemsstater med varor och tjänster utan onödiga rättsliga hinder.
<P>
Det nya direktivet sätter stopp för den rättsliga fragmentering som har hindrat människor från att utnyttja den gränsöverskridande marknaden och kommer att stärka den inre marknaden. Jag framhåller de nya bestämmelserna om att tillhandahålla information till konsumenterna. Informationen måste vara tydlig, begriplig och tillhandahållas i god tid.
<P>
Dessutom är det viktigt att det är upp till näringsidkaren att bevisa att informationskravet har uppfyllts. Det är nödvändigt att fastställa regler för distansavtal, särskilt de som ingås över telefon eller internet, och konsumenterna måste skyddas med hjälp av enkla, effektiva mekanismer. När förhandlingarna mellan institutionerna väl har slutförts är vi säkra på att det nya direktivet kommer att bidra till att göra EU mer konkurrenskraftigt och dynamiskt, vilket är att förvänta i en global ekonomi.
<SPEAKER ID="245" NAME="Antolín Sánchez Presedo" AFFILIATION="S&amp;D">
(ES) Herr talman! Det är positivt att vi har fått till stånd ett direktiv om konsumenträttigheter och på så sätt fastställt ett horisontellt instrument som kommer att förenkla, sammanfatta och komplettera de fyra befintliga direktiven.
<P>
En inre marknad som kännetecknas av ett starkt konsumentskydd är centralt för hållbar tillväxt och sysselsättning.
<P>
För att uppnå detta i enlighet med fördraget får medlemsstaterna inte hindras från att anta åtgärder som ökar konsumentskyddet. Fullständig harmonisering bör därför endast användas i samband med de aspekter som är nödvändiga för att uppnå en sammanhållen ram för gränsöverskridande transaktioner och som skapar ett mervärde.
<P>
I utskottet för ekonomi och valutafrågor råder det brett samförstånd om att finansiella tjänster måste utgöra en integrerad del av denna förordning för att den verkligen ska bli horisontell, att den bör samordnas med sektorsvis lagstiftning på EU-nivå och på nationell nivå så att det inte finns några luckor, och att man bör samråda med experter.
<P>
Detta speglas inte i tillräckligt hög utsträckning i texten och måste därför finjusteras före slutomröstningen.
<P>
Dessutom måste vi fortfarande göra framsteg mot en europeisk konsumentstadga för finansiella tjänster.
<SPEAKER ID="246" NAME="Alajos Mészáros" AFFILIATION="PPE">
(HU) Herr talman, fru kommissionsledamot, mina damer och herrar! Låt oss tacka Andreas Schwab för hans utmärkta arbete. Enhetliga konsumentskyddsregler, och begrepp som betyder samma sak överallt, ger medborgarna förtroende och samtidigt skapar rättssäkerhet. Detta betyder mest för de medborgare och företag som fritt vill utnyttja sina rättigheter inom ramen för handel på den inre marknaden. Föredragandens förslag att en miniminivå av harmonisering ska åtföljas av fullständig harmonisering av tekniska bestämmelser är i nuläget den enda godtagbara lagstiftningslösningen. Kombinationen av minimal och maximal harmonisering kan bli ett alternativ som alla kan godta.
<P>
De hinder som för närvarande finns för gränsöverskridande transaktioner hindrar näringsidkare och konsumenter att verka över medlemsstaternas gränser. Det finns statistik som visar att många fortfarande är negativt inställda till EU-inköp över internet. Det vore bra om vi även kunde ändra denna inställning. Dessutom anser jag att många av medlemsstaterna i Central- och Östeuropa behöver ett omfattande och konstruktivt regelverk. Ett system som i högre grad bygger på öppna, gemensamma regler ökar konsumenternas kunskap, som fortfarande kan förbättras i denna region men som sedan länge har varit hög i Västeuropa. En utvecklad konsumentskyddspolitik är även ett sätt att stödja små och medelstora företag. Därför måste vi vara försiktiga så att vi inte komplicerar deras situation ännu mer genom att införa alltför strikt lagstiftning.
<P>
En tydligare definition av vilka skyldigheter näringsidkare har att informera sina kunder är en viktig aspekt, och skulle öka antalet lagenliga och skäliga marknadstransaktioner. Det är ingen tillfällighet att även det ungerska ordförandeskapet ser detta förslag till direktiv som en av sina prioriteringar under sina sex månader som ordförandeland. Att parlamentet har fört upp detta betänkande på föredragningslistan ett par dagar efter världskonsumenträttsdagen kan ses som symboliskt och som en signal. Om vi fattar rätt beslut kan vi göra livet lättare för nästan 500 miljoner konsumenter och 22 miljoner företag på EU:s inre marknad.
<SPEAKER ID="247" NAME="Seán Kelly" AFFILIATION="PPE">
(GA) Herr talman! För det första vill jag gratulera Andreas Schwab och hans kolleger till det utmärkta arbete som de i över två år har bedrivit. Utan tvekan är detta en stor framgång för dem. Dessutom måste jag lovorda Enikő Győri från det ungerska ordförandeskapet. Hon är väldigt entusiastisk, hon är här hela dagen och är alltid på plats i Strasbourg också. Jag tror aldrig jag har sett någon som är så entusiastisk som hon.
<P>
(EN) Detta handlar om den inre marknaden, harmonisering, att tillföra ett mervärde. Allt detta är viktigt. Det är inte en slutprodukt utan ett pågående arbete. Det som framför allt bör framhållas är ångerrätten, oskäliga avtalsvillkor och framför allt flexibilitetsklausuler som ger de nationella regeringarna flexibilitet. Om detta även hade finnits i andra direktiv, exempelvis direktivet om Europeiska fonden för justering för globaliseringseffekter, hade de kunnat fungera bättre. Avslutningsvis vill jag bara säga att direktivet kompletterar direktiv som tjänstedirektivet och dataskyddsdirektivet, som jag arbetar med. Därför är det ett steg i rätt riktning.
<P>
(GA) Jag lovordar Andreas Schwab för att han har lyckats slutföra arbetet.
<SPEAKER ID="250" NAME="María Irigoyen Pérez" AFFILIATION="S&amp;D">
(ES) Herr talman, fru kommissionsledamot! Låt mig börja med att gratulera föredraganden Andreas Schwab och Evelyne Gebhardt till deras arbete.
<P>
Jag har en allmän känsla, inte av att protektionismen ökar, utan snarare att de rättigheter som redan finns i vissa medlemsstater inte avskaffas.
<P>
Om vi verkligen vill införa en genuin inre marknad för förbindelserna mellan företag och konsumenter och arbeta mot detta mål måste vi samtidigt etablera en balans mellan att ge konsumenterna ett starkt skydd och försvara företagens konkurrenskraft.
<P>
Denna balansgång innefattar att vi måste komma överens om en miniminivå av harmonisering, liksom en möjlighet för medlemsstaterna att behålla eller anta ytterligare bestämmelser som stärker konsumentskyddet.
<P>
Vi kan inte tillåta att antagandet av EU-lagstiftning innebär att många konsumenter och användare får sämre skydd.
<P>
Jag välkomnar att förhandlingarna i Europaparlamentet har förbättrats, men jag framhåller att befintliga rättigheter inte får avskaffas.
<SPEAKER ID="251" NAME="Cristian Silviu Buşoi" AFFILIATION="ALDE">
(EN) Herr talman! Jag gratulerar föredraganden Andreas Schwab och hans grupp av medföredragande och skuggföredragande för deras utmärkta arbete med detta betänkande. Det tog lång tid att välja en linje som var tillräckligt välavvägd för att passa både konsumenter och företag. Jag välkomnar den övergripande kompromiss som samtliga politiska partier har enats om och jag anser att detta är ett viktigt steg i rätt riktning för alla konsumenter i EU.
<P>
Det finns betydande förbättringar som införandet av en tydlig skyldighet att tillhandahålla information i avtal, och harmoniseringen av bestämmelserna om ångerrätt. Naturligtvis är detta en kompromiss, och därför är inte allt perfekt. Ett exempel är artikel 22a som ålägger näringsidkaren att leverera i en annan medlemsstat. Det finns varor och tjänster som på grund av sin karaktär inte borde omfattas av direktivet, framför allt lättfördärvliga varor. Det kan även bli problem med digitala produkter. Det ursprungliga syftet med att främja gränsöverskridande handel är mycket viktigt och mycket bra, och jag hoppas verkligen att vi under de kommande förhandlingarna med rådet kommer att kunna göra dessa justeringar så att vi kan nå ett optimalt resultat.
<SPEAKER ID="252" NAME="Silvia-Adriana Ţicău" AFFILIATION="S&amp;D">
(RO) Herr talman! Jag anser att varje konsument bör ha rätt att få information innan han eller hon skriver under ett avtal. Detaljhandlare bör informera konsumenter och inhämta deras medgivande, inklusive när en betalning med deras kredit- eller betalkort stoppas.
<P>
För oss är det dessutom viktigt att skydda konsumenterna mot oskäliga avtalsvillkor. När det gäller banktjänster, försäkringar och elektroniska kommunikationstjänster är avtalsvillkoren tyvärr ofta skrivna i fin stil på baksidan av avtalet. Ofta undertecknar emellertid kunderna registreringsformuläret eller fakturan utan att ens ha läst avtalsvillkoren på baksidan.
<P>
Även när kunder läser alla avtalsvillkor och motsätter sig ett av dem har de ingen förhandlingskraft. Det första konsumenten får höra i ett sådant fall är att det rör sig om ett standardavtal som inte kan ändras.
<P>
Nationella konsumentskyddsmyndigheter borde kontrollera dessa standardavtal så att konsumenterna skyddas mot oskäliga villkor.
<SPEAKER ID="253" NAME="Zuzana Roithová" AFFILIATION="PPE">
- (CS) Herr talman! Jag vill tacka Andreas Schwab för ett utmärkt arbete, och för att han stöder mina förslag. Det faktum att konsumenterna under vissa omständigheter får rätt att få varor och tjänster som beställts på internet levererat till vilken medlemsstat som helst markerar en avgörande vändpunkt i näthandeln. En tredjedel av alla näringsidkare vägrar att leverera varor över gränsen, särskilt till nya medlemsstater.
<P>
Jag tror dessutom att rådet kommer att anta vår kompromissversion, däribland mina förslag om skyldighet att uppge huruvida datorutrustning och elektronik är driftskompatibel, avtalsvillkorens läsbarhet, rättigheterna för konsumenter i samband med organiserade säljresor och medlemsstaternas möjlighet att utöka konsumenternas rättigheter, inklusive garantier, till frivilligorganisationer och små företag. Betydelsen av detta direktiv är uppenbar. Att ge de europeiska konsumenterna tydliga rättigheter är bästa sättet att få till stånd en rättvis handel inom EU.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
(RO) Herr talman! Enligt EU:s 2020-strategi innebär en hög nivå av konsumentskydd högkvalitativa produkter, men det garanterar även konsumentförtroende och gör därmed den inre marknaden effektivare.
<P>
När det gäller konsumenträttigheter erbjuder den nuvarande minimiförordningen alla medlemsstater friheten att anpassa EU:s förordningar till nationella principer, och jag anser att detta synsätt måste bibehållas.
<P>
Europeiska unionen kan bidra till en bättre harmonisering av den inre marknaden med en hög nivå av konsumentskydd genom att höja den nuvarande miniminivån för harmonisering till bästa befintliga nationella praxis.
<P>
Jag anser att det europeiska systemet med ansvar för bristande överensstämmelse måste vara rättvist så att konsumentskydd och förtroende för marknaderna förbättras och därmed ökar produkternas användningstid.
<SPEAKER ID="255" NAME="Ildikó Gáll-Pelcz" AFFILIATION="PPE">
(HU) Herr talman! EU:s nu gällande konsumentregler följer en princip med minimiharmonisering. De ger medlemsstaterna möjlighet till undantag samtidigt som allt detta också innebär en konkurrensnackdel för EU. Jag är mycket nöjd med att Andreas Schwab har utarbetat ett så utmärkt betänkande. Efter flera års förhandlingar har det blivit dags att nå en överenskommelse i frågan och, som Enikő Győri sagt, kommer det ungerska ordförandeskapet också att sträva efter detta. Konsumenträttigheterna behöver genomdrivas mer kraftfullt för att minska uppdelningen av EU:s inre marknad, och för att konsumenterna ska kunna fatta bättre beslut utan att det drabbar företag negativt på grund av ny lagstiftning. Den gemensamma inre marknaden kräver gemensamma europeiska konsumentregler. Det är därför viktigt att vi når en uppgörelse vid den första behandlingen.
<SPEAKER ID="256" NAME="Viviane Reding">
kommissionens vice ordförande. - (EN) Herr talman! Jag måste säga att det var en mycket konstruktiv debatt här i kammaren där alla läger var överens om att vi behöver ett bättre, mer konstruktivt och effektivare direktiv om konsumenträttigheter än vi har i dag - och alla är också överens om att även om vi inte har ett perfekt direktiv är det ändå bättre än det befintliga som är långtifrån perfekt, vilket alla instämmer i.
<P>
Jag har sällan heller upplevt en sådan enhällighet som den vi har sett i dag här i kammaren när det gäller att hylla föredraganden Andreas Schwab och hans medföredraganden. Jag hoppas att denna enhällighet fortsätter, eftersom vi nu ger oss in i ett mycket originellt förfarande, och vi har mycket kort tid på oss för att försöka uppnå denna bättre lagstiftning som alla ledamöter från alla politiska partier sagt sig vilja ha. Jag uppmuntrar er därför att ge era föredragande detta betänkande som en startpunkt för förhandlingarna. Jag vet att det ungerska ordförandeskapet kommer att göra allt som står i dess makt för att detta originella förfarande ska få ett positivt slut.
<SPEAKER ID="257" NAME="Enikő Győri">
rådets tjänstgörande ordförande. - (HU) Herr talman, fru kommissionsledamot, mina damer och herrar! Jag vill gärna instämma med dem som sagt att detta har varit en utmärkt debatt. Det har varit en mycket konstruktiv debatt och för det ungerska ordförandeskapets och våra experters räkning skulle vi vilja tacka er för ert stöd. Jag hoppas att vi kommer att kunna fortsätta med ytterligare samråd i samma anda. Låt mig ta upp några specifika frågor som restes i debatten. Många har yrkat på att förteckningen över oskäliga avtalsvillkor skulle regleras. Vi håller med Europaparlamentet om att det skulle ge ett mervärde att ha en förteckning på EU-nivå. Även om den gällande lagstiftningen innehåller en vägledande förteckning över exempel skulle det ändå ge ett mervärde att upprätta en gemensam europeisk förteckning. Det finns emellertid ännu inte tillräckligt med stöd för detta i rådet och det är ett av skälen till att rådet har beslutat att utelämna frågan.
<P>
Det var några som frågade, även om Ildikó Gáll-Pelcz besvarade frågan för mig, varför det skulle vara nödvändigt att nå en överenskommelse vid den första behandlingen. Såsom nämnts inledde vi förhandlingarna i oktober 2008 under det franska ordförandeskapet. Under två och ett halvt år hade vi över sextio sammanträden i arbetsgruppen och vi anser därför att det inte finns fler möjligheter till anpassning för att lösa de blockerande minoriteterna. Vi var därför tvungna att besluta om en betydande inskränkning av direktivets omfattning till distansavtal och avtal utanför fasta affärslokaler. Den begränsade omfattningen och därmed den inriktade harmoniseringen kommer, det är jag övertygad om, att leda till en snabbare överenskommelse och jag kan inte se vilket mervärde det skulle ge att fortsätta och ha en andra behandling.
<P>
Europaparlamentets preliminära ståndpunkt ligger ur flera aspekter nära rådets allmänna synsätt och jag anser därför att vi inte ska ha en andra behandling, utan uppmanar alla att inte missa det här tillfället att nå en överenskommelse vid den första behandlingen.
<P>
(EN) Jag uppskattade Malcolm Harbours kommentar om huruvida den nuvarande situationen är en språngbräda eller en milstolpe. Om vi vill vara realistiska - och jag är inte en person som tycker om att överdriva - tror jag att det är en språngbräda och inte en milstolpe. Det kunde ha varit en milstolpe men förutsättningarna var helt enkelt inte rätt. Vi kan se det som en språngbräda när vi överväger våra medborgares och konsumenters intressen.
<P>
Vi vet alla att de rättsliga villkoren i medlemsstaterna skiljer sig åt avsevärt. En större harmonisering på det här stadiet hade inte varit möjlig. Det är mycket bättre att ha en mindre omfattning och kunna nå en överenskommelse. Det kommer verkligen att bidra till att öka konsumenternas rättigheter och därmed också hjälpa oss att röra oss i riktning mot en gemensam marknad.
<SPEAKER ID="259" NAME="Andreas Schwab" LANGUAGE="DE">
Herr talman! Frågan om huruvida detta är en milstolpe eller ej kan diskuteras länge. Det är exempelvis uppenbart att grundarna av Europeiska gemenskapen, såsom Altiero Spinelli, som vi har uppkallat vårt gruppmötesrum efter i dag, kunde hantera mer grundläggande frågor i Europa. Jag är emellertid övertygad om att dagens framsteg i Europa består av små konstruktiva steg. Jag vill därför tacka alla ledamöter som deltagit i diskussionen och som tack vare bidragen till ändringsförslagen har gjort denna kompromiss möjlig. En kompromiss är alltid en möjlighet att uppnå balans mellan olika intressen. Ingen kommer att vara fullständigt nöjd, men alla kommer att vara beredda att förbättra det synsätt som har tagits ännu längre. Jag tror därför att vi är på rätt spår.
<P>
Jag vill ta tillfället i akt och tacka kommissionens vice ordförande Viviane Reding för hennes fortgående satsning och hennes stöd och uppmuntran både i dag i den här debatten och i många andra möten. Jag hoppas att vi kan fortsätta att räkna med henne under samråden med rådet. Jag skulle också vilja tacka utskottets ordförande Malcolm Harbour för hans tålamod med föredraganden och övriga ledamöter i utskottet, tillsammans med Klaus-Heiner Lehne, ordförande i utskottet för rättsliga frågor. När det gäller rådet skulle jag vilja att Enikö Győri, som tidigare ledamot av kammaren, i sin roll som tjänstgörande ordförande i rådet förstår att Europaparlamentet kan tvingas ändra förslaget som tack och lov antogs av rådet den 24 januari. Inom vissa områden skulle vi vilja gå längre och under de närmaste veckorna kommer vi därför att hålla konstruktiva diskussioner för att hitta en positiv lösning. Tack så mycket.
<SPEAKER ID="260" NAME="Talmannen">
Debatten är avslutad.
<P>
Omröstningen kommer att äga rum i morgon kl. 11.30.
<P>
Skriftliga förklaringar (artikel 149 i arbetsordningen)
<SPEAKER ID="261" NAME="Liam Aylward" LANGUAGE="GA">
Jag välkomnar det som har gjorts för att stärka konsumenträttigheterna i EU. Jag stöder även de föreslagna åtgärderna för att underlätta gränsöverskridande handel och åtgärderna för att klargöra EU:s regler om konsumentstöd för att undanröja den nuvarande osäkerheten.
<P>
Öppenhet och bättre information för företag och konsumenter skulle i stor utsträckning bidra till konsumenters förtroende för marknaden och det skulle främja den ekonomiska tillväxten. Jag är emellertid ganska oroad över vissa av åtgärderna och deras inverkan på små och medelstora företag. Samtidigt som dessa företag definitivt är positiva till åtgärder som skulle skapa en tydligare rättslig ram och komplettera befintliga system för konsumentskydd är några av dem oroliga för att vissa av de nya bestämmelserna skulle kunna påverka företagets dagliga verksamhet. Dessa åtgärder kan i stor utsträckning öka byråkratin och den onödiga administrativa bördan.
<P>
När det gäller att skydda konsumenterna måste vi vara säkra på att vi inte tar död på företag och tjänster som sörjer för dessa konsumenter.
<SPEAKER ID="262" NAME="Zuzana Brzobohatá" LANGUAGE="CS">
Det föreslagna direktivet om konsumenträttigheter sammanför i ett enda rättsligt dokument totalt fyra direktiv som handlar om avtal utanför fasta affärslokaler, oskäliga villkor i konsumentavtal, konsumentskydd vid distansavtal och vissa aspekter av försäljning av konsumentvaror och garantier. Målet med att slå ihop dessa fyra direktiv är att förbättra den inre marknaden och främja gränsöverskridande handel. En hög nivå av konsumentskydd kommer att höja produktkvaliteten och öka konsumenternas förtroende och på så sätt göra den inre marknaden effektivare. Vi måste avvisa förslaget med en strikt tvåårig garantiperiod, eftersom denna bestämmelse skulle försvara konsumentskyddet i många stater, då dessa medlemsstater skulle tvingas minska garantiperioden i sin nationella lag, och på så sätt försvaga konsumentens ställning. Målsättningen med att förbättra konsumentens förtroende för gränsöverskridande inköp där konsumenterna upplever de största hindren i form av språkproblem, bristande förtroende för betalningssystemet och företagens ovilja att idka handel över gränserna är korrekt. Kritiken från föredraganden för utskottet för ekonomi och valutafrågor, som beklagar att lagen inte tar hänsyn till nya produkter som kommer fram genom förändringar av produktutveckling och innovation, exempelvis digitala produkter, är helt korrekt. Inom området underhållning och konsumentelektronik blir produkter som innehåller mjukvara och andra abstrakta tjänster allt vanligare.
<SPEAKER ID="263" NAME="Monika Flašíková Beňová" LANGUAGE="SK">
Bristen på enighet mellan befintliga lagar och standarder är ofta avskräckande för konsumenter och företag som överväger att delta i gränsöverskridande handel. Konsumenter och företag stöter på hinder i förhållande till de olika marknadsvillkoren.
<P>
Det behövs omfattande harmonisering av avtalet i fråga, framför allt i syfte att bibehålla en hög nivå av skydd för konsumenters rättigheter. Utöver sektorsvisa variationer skulle direktivets omfattning begränsas huvudsakligen till avtal utanför fasta affärslokaler. Det är dessa avtal som står för det största antalet gränsöverskridande transaktioner.
<P>
Frågan om huruvida ett visst avtal omfattas av harmoniserade regler beror också huvudsakligen på lydelsen i de fastställda villkoren. Vissa av dessa är ofta bristfälliga och otillfredsställande ur ett rättsligt perspektiv.
<P>
Vi behöver verkligen se till att konsumenterna i alla EU:s medlemsstater garanteras en hög nivå av konsumentskydd och att de kan få tillgång till varor utan onödiga juridiska hinder. Det skulle bidra till att öka konsumenternas förtroende och även göra företagen mer intresserade av gränsöverskridande transaktioner.
<SPEAKER ID="264" NAME="Liem Hoang Ngoc" AFFILIATION="S&amp;D">
skriftlig. - (FR) Jag är angelägen om att tacka Andreas Schwab och skuggföredragandena för deras arbete. Kommissionens inledande förslag var oacceptabelt eftersom det avsåg att fullt ut harmonisera reglerna rörande konsumenträttigheter, utan att systematiskt anpassa dem till den mest gynnsamma nationella lagstiftningen.
<P>
Med andra ord skulle många medlemsstater ha varit tvungna att i sin nationella lagstiftning stryka bestämmelser som faktiskt medgav större konsumentskydd. I Frankrike skulle man som ett resultat av detta ha tvingats avskaffa två stora förmåner: regeln om ”dolda fel” och regeln om att man inte får ta betalt för dörrförsäljning innan ångerveckan löpt ut.
<P>
Mina socialdemokratiska kolleger och jag lyckades emellertid få detta synsätt ändrat och göra minimiharmonisering till norm. Vi lyckades också förbättra konsumenträttigheterna på en rad punkter, framför allt rörande information som säljaren måste lämna och bestämmelser som gäller ångerveckan.
<P>
Ett problem kvarstår emellertid: kapitel V. Vi kan inte acceptera att reglerna om oskäliga villkor harmoniseras fullständigt eftersom det skulle frånta medlemsstaterna deras förmåga att reagera när de ställs inför affärstillämpningar som förändras dagligen och ibland innebär allvarliga risker för konsumenterna.
<SPEAKER ID="265" NAME="Tunne Kelam" LANGUAGE="EN">
Undersökningar från kommissionen visar att en av tre EU-medborgare köper varor på nätet, men endast 7 procent handlar från andra länder. Hela 33 procent skulle vara intresserade av gränsöverskridande handel. Området är fortfarande oreglerat och det är komplicerat att handla varor på nätet, särskilt med tanke på leverans- och transaktionskostnader. Förslaget till direktiv om konsumenträttigheter syftar till att minska komplikationerna vid näthandel. Jag välkomnar verkligen förbättrade rättigheter för konsumenter som handlar på internet. Vi behöver ha fullständig information om affärsidkarna, deras namn, adress och kontaktuppgifter. Reglerna inom hela EU behöver harmoniseras, så att vi inte drabbas av obehagliga överraskningar och extra kostnader. Jag välkomnar harmoniseringen av ångerrätten inom 14 dagar. Vi måste skydda konsumenterna men vi behöver också förbättra ekonomin. Jag stöder fullständigt föredragandens ansträngningar för att balansera detta. Att genomföra direktivet om konsumenträttigheter är en aspekt av problemet, med fullständig integration och genomförande av den gemensamma digitala marknaden, medan EU:s inre marknad och tjänstedirektivet är en annan fråga. EU och dessa medlemsstater behöver betona båda.
<SPEAKER ID="266" NAME="Siiri Oviir" LANGUAGE="ET">
Antagandet av det nya harmoniserade EU-direktivet om konsumenträttigheter är definitivt en av de viktigare pelarna för en bättre fungerande inre marknad. Det harmoniserade direktivet som samlar ihop ett antal direktiv som gäller konsumenträttigheter kommer att avsevärt förenkla den rättsliga ramen, bidra till att öka konsumenternas förtroende och uppmuntra gränsöverskridande handel. För att göra handeln, eller leverantörskedjan, mer öppen, särskilt när det gäller e-handel, behöver vi se till att handlarnas kontaktuppgifter är tillgängliga så att konsumenten kan kontakta dem direkt vid behov. Jag stöder fullständigt föredragandens försök att balansera detta. Direktivet är ganska balanserat sett ut konsumenternas och entreprenörernas synvinkel och det är tillräckligt flexibelt för att jämka ihop skillnaderna mellan medlemsstater. Lagstiftning om fullständigt konsumentskydd är fortfarande inte verklighet i Europeiska unionen. Detta är ändå ett stort steg i riktning mot bättre konsumentskydd och handel.
<SPEAKER ID="267" NAME="Marianne Thyssen" AFFILIATION="PPE">
skriftlig. - (NL) Europeiska folkpartiets grupp (kristdemokrater) har i många år konsekvent betonat att konsumentskydd och slutförandet av den inre marknaden inte är motsatta målsättningar och att de faktiskt går hand i hand. Detta horisontella instrument kodifierar och klargör rättigheter och skyldigheter för konsumenter och handlare i hela EU. Det visar också att EU menar allvar med att uppfylla behoven för de mest sårbara konsumenterna. Befintliga brister när det gäller köp på nätet eller gränsöverskridande köp kommer i stor utsträckning att elimineras. Det kommer att skapa möjligheter, inte bara för konsumenter utan även för små och medelstora företag som från och med nu tycker det är lättare att dra nytta av skalfördelarna med den inre marknaden. Om vi emellertid vill ha det bästa för våra små och medelstora företag bör vi inte påtvinga dem några onödiga bördor. Vi behöver därför göra ändringar i kommissionens förslag som är bra för de små och medelstora företagen. EU bör inte satsa på mindre än högsta betyg i examen för små och medelstora företag.
<SPEAKER ID="267" NAME="Giovanni Collino" AFFILIATION="PPE">
skriftlig. - (IT) Våra stormarknader ligger allt längre bort från våra hem och vi blir allt mindre intresserade av att gå omkring bland hyllorna med en produkt i handen, omgivna av doften av färsk mat och människors kommentarer. Våra inköp sker alltmer avlägset och internet har nu fullständigt förändrat våra vanor, delvis på grund av att våra liv har blivit alltmer röriga. Detta är ett specifikt, påtagligt tecken på något som läroböckerna kallar för ”den globala ekonomin”. Vad är det för skillnad mellan internet och stormarknaden? På internet kan du inte stanna upp för att fråga affärsinnehavaren om skillnaden mellan en produkt och en annan, eller till och med gå tillbaka till stormarknaden om det är något fel på din produkt och hämta en annan från hyllan efter att ha visat kvittot för kassören. EU-direktivet om konsumenträttigheter är därför grundläggande på grund av de skyldigheter det medför när det gäller produktinformation och på grund av de regler det medför när det gäller felaktiga produkter, som måste ersättas, repareras eller prissänkas för att säkerställa att skyddet för försäljning på nätet inte är mindre starkt än försäljning på plats i hela Europa.
<SPEAKER ID="267" NAME="Lidia Joanna Geringer de Oedenberg" LANGUAGE="PL">
Jag anser att direktivet om konsumenträttigheter är en av de viktigaste lagstiftningstexterna som vi kommer att diskutera under det första halvåret. Bättre tillgång till information och större konsumentskydd är särskilt viktiga frågor, exempelvis för utveckling av marknaden på nätet och för ekonomisk tillväxt i hela EU. Marknaden på nätet utvecklas fortfarande relativt långsamt i Europa jämfört med exempelvis Förenta staterna, och mitt hemland - Polen - ligger först på 17:e plats bland EU:s medlemsstater i detta hänseende. Endast 23 procent av de polska konsumenterna handlar över internet och bristande förtroende förefaller vara ett av huvudskälen till detta. En av de mest kontroversiella punkterna i förslaget till direktiv är i vilken utsträckning förordningarna ska harmoniseras. Jag är glad över att föredraganden från utskottet för den inre marknaden och konsumentskydd instämde i de argument som min grupp, gruppen progressiva förbundet av socialdemokrater i Europaparlamentet, lade fram där vi kritiserade kommissionens mål med fullständig harmonisering vilket i praktiken skulle göra det omöjligt för medlemsstater att anta strängare normer än de som anges i direktivet. Jag anser att länder som vill bibehålla strängare normer ska ha möjlighet att göra det.
<SPEAKER ID="267" NAME="Alexander Mirsky" LANGUAGE="EN">
Tyvärr är rättigheterna för konsumenter som köper industriprodukter eller livsmedel bättre skyddade än de som använder transporter, sjukvård eller utbildningstjänster. Det beror på att det är svårt att bevisa att de tjänster som utförts är av dålig kvalitet.
<P>
Det lettiska flygbolaget Air Baltic som till 51 procent ägs av staten åtnjuter exempelvis för närvarande monopol. Det leder till missförhållanden när det gäller passagerarservice och tillhandahållande av tjänster. Företagets direktör Bertolt Flick har inte kunnat besvara frågorna från parlamentsledamöterna och struntar helt enkelt i klagomål från allmänheten. Air Baltic försöker med sina intriger att driva med Europaparlamentet. Man säljer business class-biljetter till flygplan där inga business class-tjänster tillhandahålls. Samtidigt döljer Air Baltic ofta att det finns dåligt fungerande flygplan och fortsätter därmed att riskera livet på tusentals passagerare. En undersökningskommitté behöver inrättas för att titta på hur Air Baltic sköter sig, annars kan resultaten bli tragiska.
<SPEAKER ID="267" NAME="Ville Itälä" AFFILIATION="PPE">
skriftlig. - (FI) Kommissionens ursprungliga grundförslag var relativt problematiskt både ur konsumenternas och företagens synvinkel. Föredraganden har emellertid gjort ett utmärkt arbete och resultatet har blivit att viktiga steg kan tas i riktning mot mer konsekvent konsumentskydd vid utvecklingen av den inre marknaden utan att kompromissa om en hög nivå av konsumentskydd. Detta kommer förhoppningsvis att främja gränsöverskridande distansförsäljning. Vi måste emellertid komma ihåg att det är många faktorer som fortfarande förhindrar tillväxten av e-handel i Europa. I framtiden måste vi exempelvis arbeta för att påskynda betalningstrafiken och göra inkasseringen av gränsöverskridande betalningar effektivare, så att små och medelstora företag i större utsträckning vågar satsa på den europeiska e-marknaden.
<SPEAKER ID="267" NAME="Daciana Octavia Sârbu" LANGUAGE="RO">
Jag är tacksam över att vi efter morgondagens omröstning kommer att kunna ha en lagstiftningsram som innebär bättre harmonisering av konsumenträttigheterna i EU. Å andra sidan skulle jag vilja gratulera kommissionen till att ha initierat detta förslag till direktiv som kombinerar fyra befintliga direktiv i ett enda lagstiftningsinstrument. Jag vill också betona att när direktivet väl har genomförts kan vi äntligen garantera medborgarna i Europeiska unionens 27 medlemsstater att de kan lita på att det finns ett starkt konsumentskydd. Samtidigt vill jag gratulera föredraganden till hans utmärkta arbete och för att han har lagt till avgörande artiklar till betänkandet som kommer att reglera rättigheterna för dem som köper varor och tjänster på nätet.
<SPEAKER ID="267" NAME="Zbigniew Ziobro" LANGUAGE="PL">
Jag vill tacka Andreas Schwab och övriga ledamöter för det arbete de lagt ned på förslaget. Jag välkomnar det som gjorts i syfte att uppnå harmonisering i hela EU av bestämmelser för distansförsäljning som syftar till att skydda konsumenterna och göra det lättare för handlare att arbeta. Vad som definitivt behövs är en kompromiss som både garanterar en hög nivå av skydd för konsumenterna och gör det lättare för affärsidkare att erbjuda tjänster i hela EU. Jag anser att det är rätt att garantera en hög miniminivå av konsumentskydd i hela Europeiska unionen, under förutsättning att medlemsstaterna också kommer att kunna införa mer stringenta bestämmelser på sina territorier om de anser att den skyddsnivå som EU garanterar är otillräcklig. Vi får emellertid inte bortse från affärsidkarnas behov, då deras liv skulle bli avsevärt enklare genom harmoniseringen av bestämmelserna i hela EU, både i operativa och kostnadssänkande termer. Vi bör därför formulera en ståndpunkt som skyddar både konsumenternas och affärsidkarnas intressen. Det råder inga tvivel om att säkrare transaktioner och harmoniserade förordningar kommer att öka förtroendet för distansförsäljning och fungera som incitament för konsumenter att oftare göra distansinköp.
