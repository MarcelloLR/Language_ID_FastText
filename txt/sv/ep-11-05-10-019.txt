<CHAPTER ID="019">
Benämningar på textilier och etikettering och märkning av textilprodukter (debatt)
<SPEAKER ID="679" NAME="Talmannen">
Nästa punkt är en andrabehandlingsrekommendation från utskottet för den inre marknaden och konsumentskydd om rådets ståndpunkt vid första behandlingen inför antagandet av Europaparlamentets och rådets förordning om benämningar på textilfibrer och etikettering och märkning av fibersammansättningen i textilprodukter och om upphävande av rådets direktiv 73/44/EEG, Europaparlamentets och rådets direktiv 96/73/EG och Europaparlamentets och rådets direktiv 2008/121/EG (13807/4/2010 - C7-0017/2011 - (Föredragande: Toine Manders).
<SPEAKER ID="680" NAME="Toine Manders">
föredragande. - (NL) Herr talman! Jag vill tacka alla, och särskilt skuggföredragandena för det utmärkta samarbete som vi har haft. Jag vill också tacka kommissionen för vårt samarbete. Dessutom vill jag tacka rådet, eftersom jag anser att vi tack vare det ungerska ordförandeskapet har lyckats bryta dödläget i den här frågan. Jag är särskilt glad över att det är en förordning och inte ett direktiv, eftersom jag anser att en förordning är det rätta verktyget för att slutföra den inre marknaden, vilket professor Mario Monti för övrigt också visade i sin forskning.
<P>
Vi inför alltför mycket lagstiftning som genomförs på flera olika nivåer samtidigt och för att den inre marknaden inte fungerar som den ska. Jag tycker att det är bra att vi diskuterar den frågan i det här sammanhanget och jag konstaterar att vi har lyckats förbättra en hel del på den punkten. Förslaget behandlades av utskottet för den inre marknaden och konsumentskydd. Konsumenterna nämndes knappt i det ursprungliga förslaget, men som politiker insåg vi att vi även måste skydda konsumenternas intressen i detta betänkande, vilket vi också har gjort.
<P>
Det finns flera viktiga överväganden, och här tänker jag särskilt på forskningen om allergiska reaktioner. Kommissionen har uppgett att den är beredd att genomföra en undersökning om dessa viktiga frågor. Undersökningen kommer att läggas fram senast den 20 september 2013 och kommer att innehålla de positiva resultaten från undersökningen av ytterligare lagstiftning. Rådet har å sin sida förklarat att det är villigt att bidra till överläggningarna, om resultatet är positivt och möjligt att uppnå.
<P>
Låt oss överväga allergiska reaktioner och kemiska ämnen - vi ser att alltfler konsumenter utvecklar allergiska reaktioner när de bär vissa kläder eller äter, luktar på eller andas in vissa produkter. Vi anser att det är nödvändigt att överväga möjligheten att varna konsumenterna för sådana eventuella allergiska reaktioner. Vilseledande handelsmetoder är också mycket vanliga. Faktum är att de har varit förbjudna i EU sedan 2005, men vi kan se att informationen om tillverkningsland är otydlig när det gäller ”made in”-märkningen.
<P>
Det saknas även lagstiftning på det här området, vilket innebär att den lagstiftning som finns ofta överträds. Vi har bett kommissionen att överväga möjligheten att fastställa tydliga regler och villkor för att se till att tillverkare som hävdar att en viss produkt till exempel har framställts i Nederländerna, Italien eller Tyskland kan garantera att så verkligen är fallet. Vi vill inte ha en situation där 99 procent av en produkt är framställd i Kina och endast slutarbetet utförs i någon av EU-medlemsstaterna, men att produkten ändå bär den berömda ”Made in Europe”-märkningen.
<P>
Detta skulle till exempel även omfatta förfalskningar. Jag är särskilt glad över att vi öppnar dörren för modern teknik, att vi inte håller oss till enkla gammalmodiga märkningar på textilprodukter och att vi faktiskt kommer att undersöka möjligheten att använda modern teknik för att ge bästa möjliga information till konsumenterna. Rådet har redan direkt samtyckt till märkningar som anger om klädesplagg innehåller animaliska produkter, eftersom det blir allt svårare att ta reda på om en pälsbit är riktig päls eller fuskpäls, och sådan information är viktig för många konsumenter.
<P>
Syftet med kommissionens kommande undersökning är särskilt att undanröja hinder så att den inre marknaden kan fungera på lämpligt sätt och föregripa utvecklingen inom e-handeln. Om vi vill ha mer e-handel måste vi nämligen se till att vi har EU-normer för märkningen. Jag hoppas att den här undersökningen kommer att bidra till att skapa klarhet i den frågan.
<P>
Jag anser även att vi i den moderna världen inte längre behöver ha märkningar på 23 språk, eftersom den moderna tekniken kan ge förbättrade lösningar på detta problem.
<P>
Jag hoppas att morgondagens uttalande från rådet kommer att bli positivt och att det kommer att försäkra oss om ett positivt resultat, och vill återigen tacka alla som har bidragit till det lyckade resultatet.
<SPEAKER ID="681" NAME="Enikő Győri">
rådets ordförande. - (HU) Herr talman, herr kommissionsledamot, herr Manders, mina damer och herrar! Det är en stor bedrift att vi har lyckats enas i andra behandlingen om detta förslag till förordning om benämningar på textilfibrer och etikettering och märkning av fibersammansättningen i textilprodukter. Det skulle inte ha varit möjligt utan det nära samarbetet mellan de tre institutionerna.
<P>
För rådets räkning vill jag säga att det har uppskattat det utmärkta samarbetet med Europaparlamentet. Jag vill särskilt tacka föredraganden Toine Manders och hans kolleger för det ytterst värdefulla arbete som de har bidragit med i den här processen. Jag uppskattar även det arbete som har utförts av de svenska, spanska och belgiska ordförandeskapen, eftersom slutresultatet även beror på deras högkvalitativa arbete.
<P>
Kommissionen har varit en mycket konstruktiv och samarbetsvillig partner under hela den här tiden, så den är också värd ett tack. Om allt går enligt planerna kommer rådet att kunna anta förordningstexten tidigt under hösten och lagstiftningen kommer därför att träda i kraft från och med 2012.
<P>
Förordningen kommer avsevärt att bidra till den inre marknadens funktionssätt och kommer att stärka konkurrensen inom denna viktiga bransch. Förenklingen och utvecklingen av den befintliga rättsliga ramen för utveckling och tillämpning av nya textilfibrer kommer att stimulera innovation inom textil- och konfektionsbranschen. Både användarna av fibrerna och konsumenterna kommer snabbare att kunna dra fördel av nya och innovativa produkter.
<P>
Det ungerska ordförandeskapet anser att en förordning kommer att ge ökad rättslig säkerhet för ekonomiska aktörer och förbättra konsumentskyddet på den inre marknaden.
<P>
Till följd av översynsbestämmelserna kan medlagstiftarna fatta välgrundade beslut, eftersom kommissionen kommer att genomföra en djupgående undersökning om ytterligare obligatoriska märkningskrav. Dessa krav kan omfatta skötselråd, storleksstandardisering, angivelse av ursprungsland och information om allergiframkallande ämnen, elektronisk märkning och annan ny teknik.
<P>
I förslaget till gemensam förklaring betonar Europaparlamentet och rådet att de fäster särskild vikt vid textilprodukternas spårbarhet och användningen av ny teknik.
<P>
Vi hoppas att kommissionen kommer att ägna särskild uppmärksamhet åt dessa frågor i sin rapport. Till dess kommer denna rättsakt att möjliggöra snabba godkännanden av nya textilfibrer.
<P>
I förordningen anges att fibrernas verkliga sammansättning måste anges i märkningen, men den inför även ett nytt märkningskrav för icke-textila produkter av animaliskt ursprung. Precis som Toine Manders har sagt kan konsumenterna till följd av detta fatta mycket mer välgrundade beslut. Det faktum att detta rättsliga instrument har fått formen av en förordning kommer dessutom att öka den rättsliga säkerheten på området. Gratulationer återigen, och tack för er uppmärksamhet.
<SPEAKER ID="682" NAME="Antonio Tajani" LANGUAGE="IT">
Herr talman, mina damer och herrar! Jag tackar föredraganden Toine Manders, alla de övriga skuggföredragandena och utskottet för den inre marknaden och konsumentskydd (IMCO) för deras arbete med att nå en överenskommelse efter de svåra förhandlingarna. Jag anser att det är viktigt att nå en överenskommelse vid andra behandlingen eftersom medborgarna och företagen därmed snabbare kan dra fördel av de nya fibrer och innovativa produkter som detta kommer att resultera i. Dessutom kommer kostnaderna att minska för de nationella regeringarna.
<P>
Jag tackar ännu en gång parlamentet som har bidragit till den interinstitutionella debatten genom att föreslå ändringar, i vilka exempelvis den politiska dimensionen av denna fråga samt konsumentintresset särskilt har betonats. När betänkandet antogs med stor majoritet vid den första behandlingen betonades att vi behöver inleda en bred debatt om märkning av textilprodukter, däribland om frågan om ursprungsmärkning. Vi föreslog dessutom att utöka förordningens räckvidd till vissa sektorer. De efterföljande månaderna uppmanades, som ni alla vet, till flexibilitet från alla håll genom förhandlingar med rådet för att fastställa fungerande lösningar för institutionerna.
<P>
Jag anser att den text som vi enats om är en balanserad kompromiss i vilken många av de ändringar som parlamentet föreslagit införlivats och i vilken det lämnats utrymme för ytterligare utveckling i en nära framtid, något som Enikő Győri framhöll som mycket viktigt i sitt anförande. På kort sikt, eller så snart som den nya förordningen träder i kraft, kommer konsumenterna att få mer information om förekomsten av icke-textila delar av animaliskt ursprung och få tillgång till information om allt innehåll i textilprodukter.
<P>
Ytterligare ett omedelbart resultat av den nya förordningen är att situationen förenklas, eftersom kommissionen kommer att omvandla en detaljerad teknisk bilaga på mer än 50 sidor till samordnade europeiska standarder. Ännu viktigare är dock att de omedelbara resultaten av denna förordning inte utgör det sista stadiet av detta förfarande. Tvärtom utgör detta startpunkten för ytterligare analys och för en förbättring av lagstiftningen. På kort sikt tillhandahåller faktiskt den nya förordningen en omfattande översynsklausul enligt vilken kommissionen, där så är nödvändigt, inbjuds att fastställa ytterligare krav på märkning inom detta område. Kommissionen kommer sedan att lägga fram lämpliga lagstiftningsförslag inom de områden där det krävs mer harmonisering. Det är min avsikt - och jag åtar mig härmed detta inför parlamentet - att ta itu med denna översyn omedelbart och på ett noggrant sätt.
<P>
Vi förbereder redan för att samråda med konsumenterna angående vissa grundläggande frågor, nämligen vilket slags information som är viktig och hur den skulle kunna göras tillgänglig. På vilket sätt kan den tekniska utvecklingen, exempelvis när det gäller e-handeln, påverka köp av textilprodukter? I vilken utsträckning påverkar det ökande behovet av spårbarhet, hållbarhet och socialt ansvar hos företagen marknaden för textilfibrer? Hur kan vi på ett bättre sätt använda tekniken i den digitala tidsåldern? Hur kan vi, som EU-institutioner, anpassa våra lagar till medborgarnas växande behov när det gäller etiska, sociala och miljömässiga frågor?
<P>
Detta är bara ett fåtal av de frågor som vi redan har börjat arbeta med. Som ni förstår kommer ursprungsmärkning otvivelaktigt att bli en av prioriteringarna och ett av de viktigaste inslagen i vårt arbete. Översynen kommer därför att skapa möjlighet att på nytt bekräfta mitt stöd till ursprungsmärkning och att tydliggöra denna fråga en gång för alla - detta är ett grundläggande instrument för att öka de europeiska företagens konkurrenskraft och förbättra EU-medborgarnas hälsa. Vi kommer att undersöka denna fråga på djupet för att tillhandahålla tydliga regler, förhindra missvisande information och underlätta för konsumenterna att göra ansvarsfulla val när de köper textilprodukter.
<P>
Som fastslogs av föredraganden, Toine Manders, kommer kommissionen också att utvärdera kopplingen mellan allergier och de kemikalier som används i textilprodukter. Särskilda analyser på området kommer att kunna ange vilket som är det bästa sättet att använda befintlig lagstiftning, exempelvis Reach. Låt mig förklara helt kort: genom ursprungsmärkningen kommer köpare att vara säkra på att de köper en textilprodukt som inte är hälsovådlig varken för dem själva eller för deras barn, eftersom märkningen kommer att uppfylla alla regler i denna viktiga förordning som EU-institutionerna, på bekostnad av viktiga uppoffringar, har ålagt alla industrier i denna sektor att följa.
<P>
Enligt översynsklausulen - och ännu en gång tackar jag rådet för att man betonat betydelsen av denna och förklarat sin villighet att omedelbart arbeta med kommissionen för att införliva denna förordning - krävs att kommissionen lägger fram ett betänkande som möjligen efterföljs av ett lagstiftningsförslag senast den 30 september 2013. Jag är fast besluten att skära ner på den tid som behövs för detta, och jag har redan instruerat min personal att inleda arbetet.
<SPEAKER ID="683" NAME="Lara Comi" LANGUAGE="IT">
Herr talman, herr kommissionsledamot, mina damer och herrar! Äntligen har vi nått en överenskommelse om detta viktiga dokument tack vare stora insatser från var och en för att skapa en gemensam grund, trots skiljaktigheterna mellan parlamentet och rådet. Mitt mål var, är och kommer att vara att säkerställa att bindande regler antas när det gäller textila produkters ursprung eftersom konsumenter och företag absolut måste skyddas. Jag anser att den kompromiss som uppnåddes i dag är ett mycket bra resultat.
<P>
Jag uppmanade mina kolleger att kämpa emot rådet, och jag använder ordet ”kämpa” av en god anledning eftersom förhandlingarna inte alls har varit lätta. Vi kämpade inte bara för att uppnå ursprungsmärkning utan också för spårbarhet. Det senare utgör en viktig del av informationen för konsumenten före köpet. I dag är textilprodukterna märkta med ”Made in Italy”, ”Made in Germany” eller ”Made in France” trots att de faktiskt nästan helt och hållet har tillverkats någon annanstans.
<P>
Vi frågar också efter märkningstekniker, som mikrochips och identifiering av radiofrekvenser (RFID), som kan användas för att bekämpa varuförfalskning. Det är sant att vi har utökat räckvidden för förslaget till förordning eftersom vi anser att textilsektorn behöver ett mer omfattande skydd. Den gemensamma förklaring som ska antas av parlamentet och rådet visar på vikten av spårbarhet och ursprungsmärkning. Jag döljer inte det faktum att rådets perspektivförskjutning inger förtroende för framtiden.
<P>
Vi väntar med stort intresse på undersökningen som begärts av kommissionen, vilken vi ännu en gång tackar för dess samarbete. Och jag vill innerligen tacka Antonio Tajani för att han just gått med på att minska den planerade tidsramen eftersom textilindustrin är i så stort behov av detta. Vi kan inte negligera våra medborgares behov av sanningsenlig produktinformation. Vi är trots allt alla konsumenter och att uppnå detta mål ligger i allas intresse.
<SPEAKER ID="684" NAME="Christel Schaldemose" LANGUAGE="DA">
Herr talman, herr kommissionsledamot, mina damer och herrar! Jag vill också uttrycka ett stort tack för den utmärkta kompromiss vi har uppnått. Föredraganden, särskilt Toine Manders, har utfört ett förstklassigt arbete och han har säkerställt att vi har fått erfara ett utmärkt samarbete här i Europaparlamentet. Vi har kommit en lång väg sedan kommissionen lade fram det ursprungliga förslaget. Det var ett huvudsakligen tekniskt förslag som bara gynnade företagen. Lyckligtvis lyckades vi, genom att arbeta med förslagen här i Europaparlamentet, att införliva delar som även gör denna lagstiftning förmånlig för konsumenter. Jag anser att detta är absolut nödvändigt.
<P>
Som ett resultat av detta kommer vi att få bättre märkning och en högre säkerhetsnivå för konsumenter när vi väl har genomfört denna lagstiftning. Det viktigaste för mig och gruppen Progressiva förbundet av socialdemokrater i Europaparlamentet var att säkerställa att de textilier som säljs på den inre marknaden inte orsakar hälsoproblem. Vi är därför mycket nöjda med att kraven på att det inte får finnas några rester av farliga ämnen i våra textilier som kan ge upphov till allergier röstades igenom framgångsrikt och att, som kommissionsledamoten precis sade, en undersökning kommer att genomföras för att säkerställa att så verkligen blir fallet. Detta är absolut grundläggande och något som vi i S&D-gruppen är mycket glada över.
<P>
Vi håller också med om att spårbarheten och ursprunget är mycket viktigt och att detta är det slags information som konsumenterna är måna om att få. Personligen hoppas jag också att vi kan uppnå lite mer än så. Jag hoppas att vi kan samordna klädstorlekar och i framtiden även använda oss av ny teknik i vår märkning av textilier. Jag anser dock att vi har uppnått mycket redan nu. Det bör tjäna som en läxa för oss att det, när vi lägger fram lagstiftning i EU, är viktigt för oss att gynna både företag och konsumenter. Det är bästa sättet för att säkerställa en välfungerande inre marknad. Jag vill avsluta med att ännu en gång uttrycka ett uppriktigt tack till alla mina kolleger för deras enastående samarbete. Jag anser att vi har uppnått ett mycket gott resultat.
<SPEAKER ID="685" NAME="Cristian Silviu Buşoi">
för ALDE-gruppen. - (RO) Herr talman! Först och främst vill jag gratulera föredraganden Toine Manders för hans goda arbete och för den uthållighet han har visat vid förhandlingarna med rådet om detta förslag till förordning.
<P>
Jag välkomnar denna överenskommelse som har nåtts med rådet vid andra behandlingen. Jag anser att detta är en överenskommelse som, även om den kan förbättras, kommer att öka konkurrenskraften i textilindustrin samtidigt som den kommer att tillhandhålla bättre information till konsumenterna. Överenskommelsen innehåller många positiva inslag. För det första har förfarandet för införande av nya fibrer i bilaga I förenklats. Detta kommer att bidra till att minska de administrativa kostnaderna för textilindustrin och låta pengarna omfördelas till innovation. Denna åtgärd kommer också att gynna konsumenterna eftersom innovation uppmuntras.
<P>
Jag anser också att denna förordning kommer att innebära fördelar för konsumenterna genom kraven på märkning. Att tillhandahålla tillräckligt med information till konsumenterna så att de kan göra ett upplyst val är ett fullkomligt naturligt steg. Diskussionerna om märkning har pågått längre än vad kommissionen ursprungligen föreslog. Jag tror dock att detta endast är en fördel för de europeiska konsumenterna. Jag håller med om att vi behöver mer tid för att utvärdera effekterna av ytterligare märkningskrav, särskilt när det gäller ursprung, skötselråd och införandet av ett samordnat system för storleksmärkning. Det är därför som studien som genomförts av kommissionen innebär ett första steg framåt.
<P>
Slutligen anser jag att märkningskraven för icke-textila delar av animaliskt ursprung är ett tecken på verklig framgång eftersom konsumenterna inte vill att de textilprodukter som de köper ska innehålla sådant material. Jag tror att förordningen som helhet kommer att bidra till att fördjupa den inre marknaden för textilier, något som jag helt och fullt ställer mig bakom.
<SPEAKER ID="686" NAME="Adam Bielan" LANGUAGE="PL">
Herr talman! Genom att förenkla det bindande rättsliga ramverket för märkning av textilprodukter avser man att uppmuntra utvecklandet av nya textilier och deras införande på marknaden. Förslaget som vi kommer att rösta om i morgon skiljer sig betydligt åt från det som lades fram av kommissionen, vilket huvudsakligen innehöll tekniska förändringar som underlättar den redan befintliga lagstiftningen.
<P>
Det ursprungliga syftet med detta betänkande var att skynda på förfarandet med att registrera nya textiliers namn för att tillhandahålla ett effektivt stöd till innovation i EU:s textil- och klädindustri. Man ville dessutom göra det möjligt för konsumenterna att få snabbare tillgång till moderna produkter. Trots det faktum att arbetet med att förenkla förfarandena har saktats ner under de dryga två år som lagts på denna fråga, vill jag erinra om att parlamentet föreslog en utvidgning av förordningens ursprungliga räckvidd, särskilt för att innefatta bestämmelser som rör textilprodukters ursprungsland. Jag är alltså glad över att man har uppnått en balanserad kompromiss. Jag vill dock påpeka att min grupp beslutade att godkänna förslaget i dess första version, enligt vilket snabba vinster tillhandahålls för företag och konsumenter. Ända från början föreslog vi att arbetet med dessa frågor inte skulle genomföras i form av en teknisk rapport. Kommissionen kommer därför att bli tillfrågad att genomföra en mer djupgående analys av frågan om obligatoriska ”made in”-märkningar för textilprodukter som tillverkats utanför EU, och 2013 kommer den att framställa ett betänkande om att möjligen lansera ett system för märkning av produkters ursprungsländer. Detta betänkande kan komma att åtföljas av ett lagstiftningsförslag.
<P>
Kompromissen mellan parlamentet och rådet garanterar också att märken på kläder kommer att tillhandahålla information om användning av material av animaliskt ursprung. Låt oss, om vi i framtiden ska kunna genomföra nya möjligheter att informera konsumenter om textilprodukter, exempelvis en samordning av storlekar i EU eller teknik för identifiering av radiofrekvenser (RFID), komma ihåg att anta ett pragmatiskt förhållningssätt i linje med konsumenternas förväntningar och industrins kapacitet.
<SPEAKER ID="687" NAME="Eva-Britt Svensson">
för GUE/NGL-gruppen. - Herr talman! Vi hävdar att konsumentmakt är viktigt. Om vi menar allvar med detta måste vi naturligtvis också ge konsumenterna möjlighet att använda denna makt. Vi måste se till att de har tillräckligt med produktinformation osv. för att kunna göra medvetna och kloka val. Därför vill jag särskilt tacka vår föredragande Toine Manders för hans envishet och engagemang för att inkludera konsumentperspektivet i betänkandet. Jag vill också tacka skuggföredragandena som har visat ett stort engagemang för att öka konsumentmakten. Som skuggföredragande har jag på GUE/NGL:s vägnar lagt fram ett ändringsförslag om ursprungsmärkning, obligatorisk märkning av animaliska produkter samt etisk och miljömässig märkning. Allt har inte kommit med, men jag är väldigt nöjd med den kompromiss som nu finns, och jag vill uttrycka mitt stöd till denna.
<P>
Det finns en brist på information när det gäller kemikalier och olika produkter som används i textilframställningen. Kommissionen har lovat att genomföra en studie om detta, och jag vill bara understryka hur oerhört viktigt det är att vi får en sådan studie för att kunna skydda folkhälsan och motarbeta bland annat allergier, som vi ser har ökat väldigt mycket. Vi måste kunna se och i så fall belägga de samband som finns.
<P>
Det är också glädjande att även animaliska delar av textilprodukter ska märkas. Jag vill bruka min talartid till att säga tack till alla som har gjort ett väldigt bra arbete för att öka konsumentmakten. Tack!
<SPEAKER ID="688" NAME="Oreste Rossi" LANGUAGE="IT">
Herr talman, mina damer och herrar! Åtgärden i fråga, som är utformad för att ersätta tre föråldrade direktiv, rör märkning av textilprodukter som förs in i Europeiska unionen och registrering samt namngivande av de ämnen som dessa innhåller.
<P>
En text antogs vid första behandlingen, enligt vilken det uppmanas till märkning av ursprungsland och en fullständig och obligatorisk lista över vilka ämnen som produkten innehåller. Tyvärr tycks rådets ståndpunkt motsäga den text som godkänts av parlamentet, eftersom den särskilt går emot all hänvisning till ursprungsmärkning och införande av spårbarhet i märkningen av textilprodukter.
<P>
För att få åtgärden godkänd vid andra behandlingen har utskottet för den inre marknaden och konsumentskydd gått med på att stödja en text som vi inte är nöjda med på grund av att den inte tillhandahåller ursprungsmärkning. Syftet att tillhandahålla konsumenterna med korrekt och noggrann information om produktens ursprung och innehåll har inte uppnåtts. Vi kommer därför att rösta emot texten.
<SPEAKER ID="689" NAME="Antonio Cancian" AFFILIATION="PPE">
(IT) Herr talman, herr kommissionsledamot, herr minister, mina damer och herrar! Genom denna nya förordning om märkning av textilprodukter som vi kommer att rösta om i plenum i morgon, kommer EU att uppnå ett mål som man har strävat efter i åratal. Det kan dock bara ses som ett första steg mot en omfattande lagstiftning för att skydda alla EU:s konsumenter genom att ursprungsland anges och en ny och exakt spårbarhetsmekanism antas.
<P>
Jag välkomnar inbjudan till kommissionen att utforma ett lagstiftningsförslag om ett antagande av nya, mer precisa och fullständiga märkningssystem. Dessa kommer att innehålla mer information om egenskaperna och ursprunget för textilprodukter som importerats från tredjeländer och säljs i Europeiska unionen och därigenom skydda konsumenterna från falska, oriktiga och vilseledande uppgifter om ursprung. Jag hoppas att detta kommer att uppmuntra till innovation av textilier och kläder och underlätta för konsumenterna att dra fördel av innovativa produkter.
<P>
Förslaget stöder också den europeiska tillverkningsindustrin och garanterar dess globala verksamhet. Slutligen skickar parlamentet genom dessa åtgärder en positiv signal till medlemsstaternas regeringar, så att de kan ge sitt samtycke till införandet av spårbarhet för textilprodukter. Detta kommer att tillhandahålla mer omfattande och sanningsenlig information till konsumenterna än vad som är fallet med nuvarande lagstiftning om ursprungsmärkning samt förhindra att dessa blir vilseledda.
<P>
Förordningarna om märkningar av textilprodukter skulle nu behöva utvidgas till alla andra marknadssektorer. Därigenom skulle de olika lagstiftningsförslagen samordnas och rådets antagande av förslaget om textilier och fibrer och förordningen om ursprungsmärkning, som godkändes i Strasbourg i oktober förra året, påskyndas. Som Antonio Tajani redan har betonat är tidsfristen som satts till den 30 september 2013 alltför långt borta. Vi litar därför på hans uttalande om att tidigarelägga detta.
<SPEAKER ID="690" NAME="María Irigoyen Pérez" AFFILIATION="S&amp;D">
(ES) Herr talman! Jag vill inleda mitt anförande med att gratulera alla som har gjort det möjligt att nå en överenskommelse.
<P>
Detta är ett betänkande som vi alla bör välkomna eftersom det påverkar vardagslivet för alla medborgare. I den konstruktiva anda som kännetecknar mig skulle jag dock vilja påpeka några saker.
<P>
Inledningsvis vill jag fästa uppmärksamhet på vikten av att tillhandahålla information som är exakt och relevant, men framför allt begriplig och enhetlig, om textilprodukters innehåll till konsumenterna. Uttömmande information är värdelös om allmänheten inte kan tyda den. Vi har uppnått ett framsteg som är nödvändigt men inte tillräckligt. Vi måste göra ytterligare framsteg och skydda våra mest sårbara medborgare.
<P>
Det är viktigt att upprätta ett enhetligt system för storleksmärkning för hela EU som bygger på kroppsmått, eftersom det första som vi tittar efter när vi går ut för att handla kläder är storleken. Vi måste därför vara mycket mer ambitiösa och försöka samordna detta.
<SPEAKER ID="691" NAME="Olle Schmidt" AFFILIATION="ALDE">
Herr talman! Tack till Toine Manders, och en särskild eloge för att önskan om att märka ut delar gjorda av päls nu finns med. Märkning är bra för konsumenterna, det vet vi alla. Vi vet också hur viktigt det är med valfrihet, och för att konsumenterna ska kunna göra genomtänkta val så krävs bra information som är lättförståelig och sann. Här har jag problem med ursprungsmärkning. Dagens varor är ofta hopsatta av textilier och delar från olika länder och det blir näst intill omöjligt att på ett korrekt sätt ursprungsmärka ett klädesplagg. Toine Manders var ju själv inne på det: Var går gränsen, vad ska man märka och hur mycket ska komma från ett visst land?
<P>
I dagens globala värld kan ursprungsmärkning vara ett sätt för konsumenter att bli välinformerade och göra riktiga val. Det kan också vara ett tecken på dold protektionism och ibland när jag hör de här inläggen så tycker jag mig både höra och se det. Det är öppna gränser och frihandel som gjort Europa rikt, och det vet Europas konsumenter. Tack.
<SPEAKER ID="692" NAME="Anna Rosbach" AFFILIATION="ECR">
(DA) Herr talman! Textilindustrin är en global industri. Kläderna vi har på oss har ofta varit ute i världen innan de hamnar hos EU:s konsumenter som färdiga produkter. Detta betänkande är omfattande, noggrant och mycket tekniskt. Att hitta den rätta balansen mellan konkurrenskraft, konsumenters rätt till information och spårbarhet på global nivå är svårt. Konsumenterna har rätt att veta vilka kemiska ämnen som har använts vid tillverkningen av en produkt, varifrån råmaterialet kommer liksom att få tillgång till annan relevant information. Hur ska vi emellertid hitta en lämplig balans - en kompromiss mellan en oändligt lång beskrivning i plaggets krage och en liten etikett som bara säger att plagget inte får tvättas?
<P>
Märkningen måste vara entydig och tillhandahålla tydlig information för att det ska vara möjligt för medborgarna att göra egna val i enlighet med sina egna uppfattningar. Denna kompromiss är ett steg i rätt riktning. Kommissionens studie kommer dock inte att genomföras förrän 2013. Denna studie ska skapa grunden för hur konsumenter, genom märkning, kan få exakt information om ursprungsland och ytterligare information som säkerställer full spårbarhet av textilprodukter. Jag hoppas att detta kommer att lägga grunden till en förnuftig och användbar rättsakt. Eftersom det fortfarande är långt kvar till 2013 är jag glad över att kommissionsledamoten vill tidigarelägga lagstiftningen för detta. Jag vill tacka kommissionsledamoten. Gruppen Europeiska konservativa och reformister kommer att rösta för förslaget.
<SPEAKER ID="693" NAME="Jacky Hénin" AFFILIATION="GUE/NGL">
(FR) Herr talman! År 2005 lämnade slopandet av textilkvoter EU:s dörr vidöppen för allt slags dumpning. Detta var katastrofalt för sysselsättningen och miljön, och även om det inte verkar så är det förödande för konsumenthälsan på lång sikt.
<P>
Det är hög tid för oss att införa åtgärder för att skydda och utveckla sysselsättningen och främja såväl kunskapen bland textilanställda som konsumenthälsan. Även om vi ville gå längre godkänner vi förslagen som har lagts fram och som rör ursprungsmärkning, studien om farliga ämnen och en obligatorisk märkning av fibersammansättningen i textilprodukter. Vi måste ändå säkerställa att vi har resurser att genomföra detta skydd och nå ut med denna information i alla medlemsstater samt vidta åtgärder gentemot lagöverträdare.
<P>
Vi måste säkerställa att vi har resurser för att bekämpa förfalskning, exempelvis vid unionens gränser, men också i centrum av den inre marknaden. Detta är en fråga om politisk vilja. Det måste sägas att det tyvärr läggs ner mer resurser på att spåra tunisier vid den fransk-italienska gränsen än på att bekämpa försäljning av förfalskningar.
<P>
Det tycks vara bättre att vara en handelsvara än en människa i Europa. Vi måste ändra på detta!
<SPEAKER ID="694" NAME="Matteo Salvini" AFFILIATION="EFD">
(IT) Herr talman, mina damer och herrar! Samtidigt som vi tackar kommissionens ordförande och Antonio Tajani för deras insatser måste vi från Lega Nord säga att vi är ytterst missnöjda.
<P>
Jag upplever debatten som helt overklig. Detta handlar rätt och slätt om ett lurendrejeri! Några upphetsade vänsterledamöter föreslår att vi enas om enhetliga storlekar trots att vi inte känner till ursprunget för de kläder som våra konsumenter har på sig. Så mycket för den fria marknaden! Jag skulle vilja att denna tisdagskvälls surrealistiska debatt - som hölls i en halvtom kammare - hade kunnat höras av några tusen av de tillverkare som överlevde krisen inom denna sektor.
<P>
Jag förstår logiken i att kompromissa. Men genom den nuvarande texten ödeläggs den text som var ett resultat av den första behandlingen och som röstades igenom av en övervägande majoritet. Det var en balanserad text som beaktade både producenternas och konsumenternas behov. Sedan dess har fiaskot varit fullständigt; om jag inte missminner mig är det bara två av de 27 medlemsstaterna som har frågat efter att konsumenten ska informeras om plaggens sammansättning, något som helt har ignorerats av rådets ungerska ordförandeskap. Visar inte detta ännu en gång att EU är ljusår ifrån intressena hos medborgarna, oavsett om de är producenter eller konsumenter?
<SPEAKER ID="695" NAME="Csanád Szegedi" AFFILIATION="NI">
(HU) Herr talman, mina damer och herrar, fru Győri! Låt mig dela in ämnet med märkning av textilprodukter i två viktiga delar. Den första viktiga frågan är att det är nödvändigt att ange var, från vilket land, en textilprodukt härstammar. Den andra viktiga frågan är naturligtvis att de material som en textilprodukt är gjord av också bör anges exakt. Ett gemensamt regelsystem är naturligtvis en fördel i bägge dessa fall.
<P>
Om vi tittar på den första frågan, nämligen produkternas ursprung, är det rimligt att börja med uppfattningen att det pågår en kris i Europeiska unionen som huvudsakligen beror på att tillverkningen i vissa produktionsbranscher, exempelvis textilindustrin, utlokaliserades till olika länder i Fjärran Östern för att man ville göra lätta och snabba vinster. Därför har produktionen i EU minskat.
<P>
Vi måste hitta de brytpunkter som kommer att hjälpa Europeiska unionen att komma över krisen. Textilindustrin är särskilt en sådan sektor, tillsammans med exempelvis jordbruket, maskinproduktionen och turismen.
<P>
Europeiska tillverkare har en tydlig nackdel i textilindustrin på grund av att dumpningen av billiga och lågkvalitativa kvalitetsprodukter från Fjärran Östern gör det omöjligt för EU:s tillverkare att nå framgång.
<P>
Ursprungslandet måste anges och jag tror definitivt att det vore bra om medlemsstaterna litade på att konsumenterna är kloka och stöder sina egna ekonomier, exempelvis att bulgarer, tjecker, ungrare eller tyskar köper produkter som tillverkats i deras respektive länder.
<P>
Vi måste skydda våra marknader med ny teknik. Kvalitetsuppgifter om materialet, grundat på tillförlitliga laboratorietester, måste också anges.
<SPEAKER ID="696" NAME="Zuzana Roithová" AFFILIATION="PPE">
- (CS) Herr talman! Förra veckan var det ett år sedan som ett mycket omfattande lagförslag om märkning av textilprodukter, som lagts fram av utskottet för den inre marknaden och konsumentskydd, godkändes av en stor majoritet vid första behandlingen. Jag välkomnar i hög grad det arbete som utförts av föredraganden Toine Manders och andra som förhandlade fram till sista minuten med rådet om en kompromiss vid andra behandlingen som innebär att vi snabbare kan införa nya fibrer i EU-tillverkningen och förbättra produktsäkerheten.
<P>
Jag måste dock beklaga det faktum att rådet så envist har vägrat att införa märkning av ursprungsland och en samordning av storleksmärkningen. Jag är mycket besviken på rådets tillvägagångssätt, enligt vilket konsumenterna berövas rätten att före köp få veta var en viktig del av en produkt är tillverkad. Sådana uppgifter är trots allt inte klassificerade. Detta skulle stärka främjandet att högkvalitativa europeiska märken och med rätta skapa stolthet hos medborgarna över vad européer fortfarande klarar av att producera, trots konkurrens från billig arbetskraft. Om konsumenterna visste var en produkt var tillverkad skulle de också lättare kunna undvika att köpa farliga produkter som det fortfarande finns många av, trots förbättrade kontroller. Detta handlar absolut inte om protektionism.
<P>
Det gläder mig att kommissionen åtminstone är beredd att genomföra en konsekvensbedömning i september 2013, vilken förutom ursprungsland också kommer att betona samordnade metoder för skötsel av produkter, storleksmärkning och på att infoga information om farliga ämnen, allergener, brandfarlighet och så vidare. Det återstår att se om detta på två års tid kommer att få någon effekt på rådet som skyddar intressena hos företag som importerar textilier från tredjeländer mer än det skyddar EU:s producenter och konsumenter. Om vi vill uppnå dessa mål är det emellertid också upp till oss att övertyga människor om detta, inte bara de som befinner sig här i Bryssel utan även de som ingår i våra regeringar därhemma. Jag vill avsluta med att ännu en gång tacka Toine Manders, kommissionsledamoten och alla de övriga för dagens resultat.
<SPEAKER ID="697" NAME="Gianluca Susta" AFFILIATION="S&amp;D">
(IT) Herr talman, mina damer och herrar! Detta förslag till förordning är värt ett stöd eftersom det bidrar till att underlätta och harmonisera de olika lagarna i medlemsstaterna. Förslaget ger en signal som både är i enlighet med kommissionens förslag när det gäller små och medelstora företag och strategierna att stimulera den europeiska konkurrenskraften i tillverkningssektorn. Indirekt belönas också produktinnovation genom förordningen samtidigt som den bidrar till ökad insyn i processen.
<P>
Jag vill dock påpeka att den kompromiss som nåtts genom införandet av översynsklausulen och det gemensamma uttalandet av parlamentet och rådet om ursprungsmärkning - vars politiska betydelse inte går mig förbi - skulle kunna utgöra ett prejudikat och äventyra resultatet av de svåra förhandlingarna mellan kommissionen, parlamentet och rådet om den komplexa frågan om ursprungsmärkning av produkter som inte kommer från EU, vilket parlamentet godkände vid första behandlingen förra året i oktober och som även rör andra produkter än textilier.
<P>
Det är hög tid för rådet att en gång för alla erkänna att demokratin talar här genom majoriteten av ledamöterna. Vi kommer trots allt att rösta för förslaget till förordning.
<SPEAKER ID="698" NAME="Claudio Morganti" AFFILIATION="EFD">
(IT) Herr talman, mina damer och herrar! Trots att betänkandet å ena sidan innehåller användbara åtgärder för att underlätta inom detta område, motsätter jag mig texten eftersom vi å andra sidan inte lyckades införa en hänvisning till ursprungsmärkning. En sådan åtgärd skulle ha varit mycket viktig för textilsektorn och den skulle ha tillhandhållit en garanti för EU-medborgarna och konsumenterna.
<P>
Våra huvudkonkurrenter, som Förenta staterna, Japan och till och med Kina, har redan sedan en tid tillbaka tillämpat en liknande regel för importerade produkter. Vem vet varför, men EU tycks betrakta detta som fullständigt oviktigt och ovidkommande. Frågan är dock allt annat än trivial; etiketter med ursprungsmärkning kan bidra till att förhindra bedrägerier och även till att skydda kvaliteten. Bara förra veckan, i min hemstad Prato, tillvaratogs mer än 73 000 förfalskade produkter och majoriteten av dessa var textilprodukter.
<P>
Förfalskning, imitationer, extremt låga tillverkningskostnader i Fjärran Östern och så vidare har fått vår textil- och tillverkningssektor på knäna. EU ignorerar dessutom varje begäran vi för fram. Att avstå från ursprungsmärkning är sorgligt nog bara den senaste av alla dåliga idéer.
<P>
(Talaren godtog att besvara en fråga (blått kort) i enlighet med artikel 149.8 i arbetsordningen.)
<SPEAKER ID="699" NAME="Lara Comi" AFFILIATION="PPE">
(IT) Herr talman! Jag riktar mig till ledamöterna från partiet Lega Nord för att fråga vad deras parti har gjort under förhandlingarna och trialogen, eftersom jag personligen, tillsammans med Europeiska folkpartiets grupp (kristdemokrater), bad dem att aktivt bidra.
<P>
Det är rätt att kritisera, men det skulle vara bättre att arbeta tillsammans för att uppnå konkreta resultat och inte bara rabbla upp klyschor.
<SPEAKER ID="700" NAME="Claudio Morganti" AFFILIATION="EFD">
(IT) Herr talman! Under den första behandlingen i utskottet godkändes en fullständigt annorlunda text i vilken ett urprungsintyg inkluderades. Det står inte klart varför rådet och kommissionen gav upp när det gäller detta. Vi tänker dock inte ge upp, så vi röstar emot betänkandet just på grund av att detta ursprungsintyg har utelämnats.
<SPEAKER ID="701" NAME="Elisabetta Gardini" AFFILIATION="PPE">
(IT) Herr talman, herr kommissionsledamot, mina damer och herrar! Vi är alla här för att bedöma en text som verkligen innehåller vissa luckor. Jag tror att - och detta sägs ofta i denna kammare - vi alla ville ha något mer ambitiöst. Vi är dock också medvetna om att vi är inne på rätt väg. Det står klart att ett tydligt obligatoriskt märkningssystem för alla klädprodukter innebär större kontroll och betyder att bedrägerier och olagligheter kan bekämpas mer effektivt.
<P>
Det faktum att denna text gör det obligatoriskt att uppge garneringar av icke-animaliskt ursprung hyllades praktiskt taget enhälligt. Vi hoppas att detta kommer att leda till en effektivare kamp mot den avskyvärda handeln med hund- och kattpäls som används som accessoarer på plagg som placerats ut illegalt på vår marknad. Vi hade hoppats på en mer ambitiös plan som innefattar en angivelse av ursprungsplats eller åtminstone en omedelbar ursprungsmärkning för produkter från de tredjeländer som är ökända för att inte respektera regler eller förordningar till skydd för konsumenterna, arbetstagarna, miljön och barnen. Sådana regler är nu etablerad praxis i EU och utgör därmed en verklig garanti för våra konsumenter och medborgare. Jag skulle dock vilja att vi alla erinrar oss att detta är en strid som vi måste vinna tillsammans och genom att arbeta som en enhet. Precis som Lara Comi påpekade markerar vi i dag viktiga framsteg i denna långvariga kamp.
<P>
Samråden med konsumenterna som kommissionen har lovat att genomföra kommer att innebära ett viktigt steg, inte bara för textilsektorn utan även för de sektorer i vilka parlamentet ofta har ifrågasatt allmänhetens önskan om information som rör ursprungsplats. Jag tror att denna information kommer att stå överst på konsumenternas önskelista, och jag erkänner det som gjorts i denna fråga av alla de ledamöter som personligen arbetat med denna viktiga text.
<SPEAKER ID="702" NAME="Ildikó Gáll-Pelcz" AFFILIATION="PPE">
(HU) Herr talman! Vi måste fästa särskild uppmärksamhet vid konsumenternas intressen under diskussionen om detta betänkande. Exakta angivelser och märkning måste eftersträvas, eftersom det är genom sådana åtgärder som EU:s mervärde kan visas för konsumenterna. Den nuvarande lagstiftningen tillåter undantag. Detta betyder en konkurrensnackdel för EU. Tiden är därmed inne för en översyn av lagstiftningen i enlighet med de nuvarande marknadsförhållandena.
<P>
Föredraganden kan ha rätt i att det inte finns tillräckliga bevis för de möjliga effekterna av användande av farligt material. Å andra sidan kanske föredraganden har fel, och det skulle vara tillrådligt att undersöka frågan närmare. Det är också viktigt att utvärdera förbindelserna mellan orsak och verkan, om det finns sådana, mellan allergiska reaktioner och syntetfibrer samt färgämnen som använts i textilprodukter. Därför måste frågorna som rör kvalitet, ursprung och spårbarhet ges ännu högre prioritet.
<SPEAKER ID="703" NAME="Phil Prendergast" AFFILIATION="S&amp;D">
(EN) Herr talman! EU-medborgarna har rätt att få kännedom om sammansättningen i de kläder som de har på sig. Genom denna förordning kommer konsumenterna att kunna undvika att köpa produkter som innehåller icke-textila delar av animaliskt ursprung, vare sig det är av hälsoskäl, etiska skäl eller andra skäl. När sådana material används i klädesplagg, exempelvis i accessoarer, är de för närvarande inte föremål för obligatorisk märkning - de flesta konsumenter är omedvetna om detta och vet ofta inte vilken den exakta sammansättningen är för de textilier som de köper.
<P>
En EU-lagstiftning som tillhandahåller detta existerar redan för skor. Det vore också förnuftigt att tillhandahålla samma grad av information till konsumenterna när de ska köpa kläder. Särskilt allergiker har att vinna på detta förslag, eftersom päls kan vara skadligt för deras hälsa. Kommissionen måste också beakta möjligheten att potentiellt farligt material och kemikalier som använts i textilier kan leda till allergiska reaktioner. En framtida tillämpning av nya namn för textilfibrer måste innefatta tillgängliga vetenskapliga fakta om möjliga allergiska reaktioner och andra negativa effekter på människors hälsa. Det bör betonas att dessa förslag är balanserade genom att de undantar kläder som tillverkats av skräddare som är egenföretagare från märkningskraven.
<SPEAKER ID="704" NAME="Antonio Tajani" LANGUAGE="EN">
Herr talman! Snarare än en teknisk debatt anser jag att detta är mer av en politisk debatt inom ramen för de beslut som tagits av EU-institutionerna - i detta fallet parlamentet, kommissionen och rådet - för att stimulera den reala ekonomin.
<P>
Kommissionen och kommissionsledamoten med ansvar för näringsliv och företagande tänker fortsätta stödja industripolitiken och de små och medelstora företagen, delvis genom att informera våra medborgare om kvaliteten på de produkter som tillverkats av våra företag. Också för den europeiska ekonomins konkurrenskraft är produktkvalitet en faktor när det gäller skydd av våra medborgares hälsa. Det är därför som kommissionen i kväll, i slutet av denna debatt, på nytt uttrycker sin önskan att gå vidare med ursprungsmärkning. Som jag redan har tillkännagett - och för att försäkra Antonio Cancian och alla de andra ledamöter som har uttryckt oro för den alltför långa tidsramen - kan jag bekräfta att vi kommer att försöka presentera vårt arbete tidigare än planerat. Jag bekräftar att jag har gett min personal tillstånd att fortsätta på samma väg som tidigare - kommissionen har alltid gett sitt stöd till ursprungsmärkning både för produkter som tillverkats i Europeiska unionen och för importerade produkter.
<P>
Kvällens debatt har verkligen inte varit fruktlös eftersom Enikő Győri tydligt fastslog att rådet lägger stor vikt vid den klausul som vi diskuterar - vilken är nyckeln till dagens politiska debatt - och att rådet är redo att nå en framåtriktande snarare än en bakåtriktad överenskommelse med kommissionen och parlamentet för att tillhandahålla våra medborgare verkliga svar.
<P>
Jag fortsätter att tro att frågan om spårbarhet påverkar småföretagens konkurrenskraft. Eftersom min huvudsakliga prioritering ända sedan jag valdes till kommissionsledamot har varit politik för små och medelstora företag, i likhet med min föregångare, tänker jag fortsätta skydda konsumenternas hälsa genom att tillhandahålla dem kvalitetsprodukter som kommer att vara de enda som är konkurrenskraftiga på den internationella marknaden - EU-produkternas konkurrenskraft mäts nämligen utifrån kvalitet. Det är därför jag anser att det är viktigt att fortsätta arbeta i denna riktning.
<P>
Jag är nöjd med den överenskommelse som nåtts mellan medlagstiftarna. Som ni är väl medvetna om ska parlamentet och rådet bedöma detta vid en andra behandling. Kommissionen tänker dock ta tillbaka det politiska initiativet och återuppliva detta. Med andra ord tänker kommissionsledamoten med ansvar för näringsliv och företagande att börja arbeta omedelbart med att säkerställa ett skydd för våra produkter, våra företags konkurrenskraft och våra medborgares hälsa.
<P>
Innan jag sammanfattar vill jag nämna vår föresats att stödja innovation i textil- och klädsektorn. Att anpassa lagstiftningen är ett sätt att försvara vår konkurrenskraft, men det finns även andra politiska initiativ på gång. Jag vill bara nämna två av dem. Vi utvecklar åtgärder för att stödja en överföring av forskningsresultaten till konkreta, omsättningsbara produkter och tjänster. Vi förbereder också ett meddelande om de grundläggande aspekterna av konkurrenskraften i modeindustrin.
<P>
Allt detta går i riktning mot att betona behovet av att skydda EU:s företag och det faktum att ingen utveckling och tillväxt kan ske, och att det framför allt inte kan skapas några arbetstillfällen, i sociala och marknadsekonomiska förhållanden under vilka marknaden - vilken också är ett viktigt instrument för EU - inte också strävar efter ett högre och viktigare mål, nämligen socialpolitik.
<SPEAKER ID="705" NAME="Enikő Győri">
rådets ordförande. - (HU) Låt mig med några få ord besvara frågan om angivandet av ursprungsland, eftersom detta var den mest spännande delen av debatten. Jag måste också säga att denna fråga ledde till en livlig debatt, inte bara under samrådet med parlamentet utan även i rådet, och att vi har diskuterat saken mycket utförligt.
<P>
Eftersom samrådet om det horisontella förslaget som rör ursprungsland i handelspolitiken ännu inte har avslutats verkade det inte riktigt för oss att skapa ett prejudikat som skulle äventyra förslaget och påverka resultatet av debatten. Vi beaktade också möjligheten att etablera ett system för att ange tillverkningsplats på frivillig grund. Detta alternativ är i praktiken redan öppet för aktörerna. Men om vi skulle fastställa detta frivilliga system i en förordning, utan en särskild genomförandemekanism, skulle det leda till orättvisa bördor och snedvridningar. Detta är något vi ville undvika med alla medel.
<P>
Jag är säker på att effekterna av ett möjligt system för ursprungsbeteckningar kommer att utvärderas i kommissionens betänkande så att lagstiftarna kan fatta ett förnuftigt beslut i framtiden.
<P>
(IT) Jag måste också uttrycka min tacksamhet till Antonio Tajani för hans villighet att snabba på arbetet i kommissionen, vilket syftar till att hitta en lösning på denna mycket viktiga fråga.
<P>
(HU) Vid slutet av dagen såg alltså införandet av en översynsklausul i texten och ett införlivande av ämnet i ett stycke i dess inledning ut som en genomförbar lösning. Det gläder mig att denna lösning anses som acceptabel och bra av Lara Comi, som var den viktigaste företrädaren för denna fråga i dag och som också är en pionjär för detta. Detta kan också ligga till grund för ett gemensamt arbete i framtiden.
<P>
Jag vill alltså ännu en gång tacka alla för denna användbara debatt. Det är bra att vi nu har en tidsplan som även innefattar framtiden. Det är också mycket viktigt för oss att, vilket flera ledamöter har angett, kunna bekämpa förfalskning så effektivt som möjligt samt att de europeiska konsumenterna kan lita på spårbarheten hos textilprodukter.
<P>
På ordförandeskapets vägnar vill jag ännu en gång tacka föredraganden, skuggföredraganden, ordföranden för IMCO-utskottet och hans kolleger för deras förenade försök att nå en överenskommelse om denna lagstiftningsakt vid den andra behandlingen. Genom denna kan den inre marknaden för textilprodukter fungera ännu mer effektivt.
<SPEAKER ID="708" NAME="Toine Manders">
föredragande. - (NL) Herr talman! Utskottet för den inre marknaden och konsumentskydd står för fri handel och är emot protektionism. Protektionism var aldrig avsikten bakom detta förslag, med vilket syftet dock var att säkerställa att modern teknik används för att tillhandhålla lämplig och exakt information till konsumenten. Jag anser också att det är meningslöst att vissa ledamöter efter första behandlingen säger: ”Nu är det över så vi kan obekymrat fortsätta.” Vi i denna kammare vet att vi, om vi vill fortsätta som tidigare och om vi vill ha något annat än vad rådet eller kommissionen vill ha, kommer att bli motarbetade. Det är lätt att påkalla er uppmärksamhet för detta nu, men jag anser att detta är rätt väg framåt. Jag har sett hur tydligt Antonio Tajani har ställt sig bakom vår kompromiss och jag uppmanar Enikö Györi att vara lika stark i sina försök att övertala rådet att acceptera de positiva inslagen som studien lagt fram och att införa dem i lagstiftningen.
<P>
Om detta sker tror jag att vi kommer att kunna visa att vi stiftar dessa lagar som gynnar vår industri, våra konsumenter och oss själva på grund av att vi vill behålla stödet från allmänheten i Europa.
<P>
Jag tackar alla för deras stöd och ännu en gång Antonio Tajani för hans stöd. Jag hoppas att vi kommer att få se resultatet av studien så snart som möjligt. Jag hoppas också att rådets tjänstgörande ordförande kommer att lyckas övertala rådet så att vi kan börja arbeta i en positiv anda.
<P>
Jag tror att framtiden kommer att visa att den kurs som vi nu tar står som modell, statuerar exempel för ett stort antal sektorer och stakar ut en riktning som är värd besväret. Ingen lagstiftning bör någonsin grunda sig på känslor, eftersom ingen vill ha det så. Å andra sidan kommer en lagstiftning som är underbyggd och stödd av vetenskapliga argument, med tillförd energi och input från alla parter och som är acceptabel för oss alla samtidigt som den fungerar, att leda till större välstånd i EU.
<SPEAKER ID="709" NAME="Talmannen">
Debatten är härmed avslutad.
<P>
Omröstningen kommer att äga rum onsdagen den 11 maj, kl. 12.30.
<P>
Skriftliga förklaringar (artikel 149 i arbetsordningen)
<SPEAKER ID="710" NAME="Ilda Figueiredo" LANGUAGE="PT">
Vi vet att kommissionen den 30 januari 2009 antog det nuvarande förslaget till förordning om benämningar på textilfibrer och etikettering och märkning av fibersammansättningen i textilprodukter. Syftet med förslaget är att underlätta och förbättra det befintliga regelverket för märkning av textilprodukter i syfte att uppmuntra utvecklingen och införandet av nya fibrer. Genom förslaget underlättas anpassningen av lagstiftningen till de tekniska framsteg som gjorts genom att tre befintliga direktiv omvandlas till en enda förordning, något som gör att en överföring av endast tekniska nyheter undviks och att tiden förkortas mellan inlämnandet av en ansökan och antagandet av ett nytt fibernamn.
<P>
Majoriteten i parlamentet stöder en förenkling av det befintliga ramverket, något som uppmuntrar till innovation i textil- och klädsektorn samtidigt som användarna av fibrer och konsumenterna blir mer redo att dra fördel av innovativa produkter.
<P>
I sin ståndpunkt vid första behandlingen, som antogs den 18 maj 2010, godkände parlamentet 63 ändringsförslag med stor majoritet, däribland regler för ursprungsmärkning, angivelse av material från djur, användning av språkoberoende symboler och en översynsklausul. Rådet godkände dock inte allt. Det är viktigt att det godtar flera förslag, särskilt dem som rör ursprungsmärkning.
<P>
Därför stöder vi majoriteten av de ståndpunkter som antagits här.
