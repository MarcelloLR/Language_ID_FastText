<CHAPTER ID="011-01">
1. Guatemala
<SPEAKER ID="212" NAME="Talmannen">
Nästa punkt på är en debatt om sex resolutionsförslag om Guatemala.
<SPEAKER ID="213" NAME="Józef Pinior" AFFILIATION="PSE">
författare. - (PL) Herr talman! Under de senaste månaderna har det i Guatemala skett ett antal ouppklarade mord, ouppklarade hot, hot mot fackföreningsaktivister, politiker och samhället som helhet. Human Rights Watch publicerade sin färska rapport om de mänskliga rättigheterna i januari 2007. I denna rapport berättas att under det 36 månader långa smutsiga kriget i Guatemala, som tog slut 1996, dödades cirka 200 000 personer. Jag upprepar, 200 000 personer dödades under det 36 månader långa smutsiga kriget i Guatemala.
<P>
Under de senaste 20 åren har vi bevittnat demokratiseringsprocessen i Guatemala, däribland många prestationer inom de rättsstatliga principerna och utvecklingen av demokratiska institutioner. Guatemala är dock fortfarande ett land där de rättsstatliga principerna äventyras och där demokratin ännu inte har slagit rot. Vi ställs inför en hel rad ouppklarade mord och försvinnanden i det förflutna, tillsammans med aktuella händelser som omfattar mäktiga gäng och internationell brottslighet.
<P>
Låt mig påminna parlamentet om att mellan 70 och 80 miljoner dokument som var kopplade till den upplösta nationella polisen hittades 2005. Dessa dokument innehåller information om de så kallade ”försvunna” under det smutsiga kriget. En lämplig förvaringsplats för dessa dokument har ännu inte hittats. Det är hög tid att Guatemala löser dessa frågor på ett demokratiskt sätt.
<P>
Herr talman! I dag har vi i detta parlament röstat igenom rekommendationer till kommissionen avseende associeringsavtalet med de centralamerikanska länderna. Min politiska grupp har betonat att vi anser att liberaliseringen av handeln bör betraktas ur ett politiskt perspektiv. Liberaliseringen av handeln i Latinamerika kan inte skiljas från demokratiseringen. Europeiska unionen måste sträva efter att hjälpa Guatemalas befolkning att stärka demokratin, utreda alla mord som ägde rum under det smutsiga kriget och stärka den fredliga övergången för att skapa äkta, verkligt demokratiska strukturer i detta land.
<SPEAKER ID="214" NAME="Bernd Posselt " AFFILIATION="PPE-DE">
författare. - (DE) Herr talman! Jag vill tacka Józef Pinior för hans påpekande att terror i Guatemala är en tradition som går flera årtionden tillbaka, på båda sidor. När vi talade om Guatemala under debatten om brådskande frågor under det senaste sammanträdet för några månader sedan påminde jag parlamentet om att i början av 1970-talet, det vill säga för mer än 30 år sedan, bortfördes och mördades en tysk diplomat, Karl Graf von Spreti, av terrorister i Guatemala. Han var en framstående bayersk politiker som alltid talade för friheten och vi ska snart högtidlighålla årsdagen av hans död igen i Bayern. Redan då användes terror av både regimen och dess motståndare.
<P>
Sedan dess har landet ännu inte kommit till ro, trots en viss demokratisering under de senaste 20 åren. Det finns våld i extremhögern, det finns våld i extremvänstern och, som Józef Pinior mycket riktigt har påpekat, det finns dessvärre även våld inom den organiserade brottsligheten, som på många sätt har kopplingar till de politiska extremisterna. Det är därför som vi verkligen måste driva en intensiv och offensiv politik om Latinamerika.
<P>
Jag är mycket tacksam mot José Ignacio Salafranca Sánchez-Neyra för att han har tagit detta initiativ på min grupps vägnar, och även mot Albert Dess, som arbetar särskilt med förbindelserna med Latinamerika - i hans fall främst Brasilien. Vi vill dock klargöra att Latinamerika är viktigt inte bara för våra spanska och portugisiska kolleger utan för oss alla, och att denna världsdel är en viktig partner. Det är först när demokrati och rättsstatliga principer har fasta rötter i Central- och Sydamerika och alla former av extremism är under kontroll som denna världsdel kan spela den roll som dess ekonomiska och kulturella betydelse faktiskt kräver.
<P>
Det är därför - och jag håller med Józef Pinior här - som vi måste använda alla de kommersiella politiska instrument som står till vårt förfogande för att arbeta för demokrati och rättsstatliga principer. Demokrati och rättsstatliga principer är inte en lyx och inte heller en utsmyckning som skulle kunna fästas vid det som i själva verket är ekonomiska förbindelser. På lång sikt kan det inte finnas några framgångsrika ekonomiska förbindelser med regimer och krafter som struntar i de grundläggande mänskliga rättigheterna. Det är därför som denna debatt om de mänskliga rättigheterna är oumbärlig och vi måste följaktligen utöva påtryckningar.
<SPEAKER ID="215" NAME="Ryszard Czarnecki " AFFILIATION="UEN">
författare. - (PL) Herr talman! Långt bort i Guatemala dödades tre ledamöter i det nationella parlamentet. Precis som i en thriller mördades sedan fyra poliser som var inblandade i fallet och hade häktats, däribland chefen för den maffiabekämpande avdelningen i Guatemala, i fängelset.
<P>
Detta låter verkligen som ett manus till en thriller, men det är inte bara en film, det är verklighet, och en del av vardagslivet i Guatemala. Det är rätt av Europaparlamentet att reagera. Vi reagerar på situationen i en stat vars president har bekräftat offentligt att hans lands polisstyrka är full av korruption.
<P>
Vi talar om ett land där flera tusen mord äger rum varje år och som, precis som Colombia, är inblandat i narkotikahandeln. Som parlamentet känner till för myndigheterna i det centralamerikanska parlamentet nu diskussioner med Daniel Ortega, Nicaraguas omvalda president, om möjligheten att flytta sätet för det centralamerikanska parlamentet till Nicaragua från Guatemala där risken är så hög. Hur långt har det gått, om Ortega nu erbjuder en skyddad zon?
<P>
Jag anser att i en sådan situation har Bernd Posselt och Józef Pinior rätt, vi måste anta en uttrycklig och fast ståndpunkt.
<SPEAKER ID="216" NAME="Tobias Pflüger " AFFILIATION="GUE/NGL">
författare. - (DE) Herr talman! Situationen för de mänskliga rättigheterna i Guatemala är skrämmande. Ryszard Czarnecki har nämnt det specifika fall som utgör grunden för vår diskussion i ämnet i dag.
<P>
Situationen i Guatemala är naturligtvis märkt av det starka inflytandet av sociala grupper utanför de politiska partierna, särskilt militären och näringslivet. I vissa delar av landet har den indianska befolkningen i synnerhet haft ett lågt förtroende för det statliga rättssystemet. Människorättsexperter i Guatemala säger att flera tusen personer mördas varje år, men bara omkring 2 procent av fallen blir lösta eller leder till gripanden.
<P>
I går sköts en tysk medborgare till döds i Guatemala. Fackföreningsledare, som Pedro Zamora i Puerto Quetzal, eller jordbrukarnas ledare och deras familjer dödades i början av året. Vittnen till mord och deras juridiska ombud hotas och attackeras och deras bostäder drabbas av inbrott.
<P>
Om säkerhetssituationen ska kunna förbättras måste en politisk lösning uppnås - säkerhetsstyrkorna ska inte beväpnas ytterligare. Det är därför som det är så viktigt att uppmärksamma att just dessa ”säkerhetsstyrkor” är en del av problemet i Guatemala. Nu har Europeiska unionen tillkännagett sin avsikt att stödja just dessa säkerhetsstyrkor och tyvärr även att fortsätta att stödja en intensifiering av den fria handeln. Reaktionen från tusentals personer från Guatemala är ganska tydlig - vi såg det när USA:s president George W. Bush besökte Guatemala. Det var omfattande demonstrationer mot hans besök.
<P>
Det finns ett frihandelsavtal mellan USA och de centralamerikanska länderna, Cafta, och Bush sa till Guatemalas president Oscar Berger i går att det var fördelaktigt för alla sidor. Bush lovade även Guatemala ytterligare stöd i kampen mot den organiserade brottsligheten, särskilt narkotikagäng. Precis som i Brasilien, Uruguay och Colombia, de första stoppen på Bushs resa, följdes presidentens besök dock av upprepade protester. Det är bra att det var så. Om Europeiska unionen följer det amerikanska politiska exemplet kan detta därför bli starkt problematiskt.
<P>
Det som behövs är inte frihandel och fria vapen till säkerhetsstyrkorna utan verkliga åtgärder för att förhindra fattigdomen och en förbättring av den rättsliga situationen för majoriteten av befolkningen.
<SPEAKER ID="217" NAME="Marios Matsakis " AFFILIATION="ALDE">
författare. - (EN) Herr talman! Fru kommissionsledamot! Europaparlamentet har tidigare antagit en rad resolutioner om Guatemala. De har haft viss effekt, men det verkar som om vi fortfarande har en lång väg att vandra innan vi uppnår vårt mål, nämligen att hjälpa till att skapa verkliga demokratiska reformer i landet.
<P>
Det känslokalla mordet i mitten av februari 2007 på tre ledamöter i det centralamerikanska parlamentet (Parlacen), polisväsendets påstådda inblandning i detta brott och många andra brott som polistjänstemän begått är en påminnelse om att straffrihet och poliskorruption i Guatemala fortfarande i allra högsta grad existerar. Sådana allvarliga brister i demokratin, tillsammans med försök att inskränka pressfriheten, utgör cancersvulster i alla samhällens organisationer och drastiska åtgärder måste vidtas snarast för att råda bot på situationen.
<P>
Guatemalas myndigheter har mycket att stå till svars för och ett enormt ansvar när det gäller att agera beslutsamt för att skydda sina medborgares fri- och rättigheter. Vi kommer att avvakta och granska myndigheterna noggrant och kritiskt innan vi låter oss övertygas om att de har viljan och kraften att utestänga brottslingarna från poliskåren och från andra statliga institutioner.
<SPEAKER ID="219" NAME="Raül Romeva i Rueda " AFFILIATION="Verts/ALE">
författare. - (ES) Herr talman! Vi debatterade om Guatemala i en av dessa debatter om brådskande frågor för inte länge sedan, då vi diskuterade utlämningen av José Efraín Ríos Montt med flera. I dag debatterar vi om detta land igen, den här gången i samband med mordet på tre salvadoranska medlemmar i det centralamerikanska parlamentet samt de personer som är misstänkta för brottet, i deras fall i fängelse.
<P>
Denna oroande episod är dock inte isolerad i ett sammanhang som blir allt mer spänt och farligt. Bristen på säkerhet är ett allvarligt och växande problem i Guatemala, men det är även den straffrihet som följer av vissa handlingar, varav en del utförs direkt av offentliga institutioner eller åtminstone med deras samtycke.
<P>
Guatemalas regering har själv, genom sin vicepresident Stein, bekräftat att den organiserade brottsligheten blir allt mer inrotad i de offentliga institutionerna, däribland polisen.
<P>
Som tidigare talare har sagt är statistiken slående. Tusentals personer mördas varje år i Guatemala, men gripanden har bara skett i 2 procent av fallen. Ett av de senaste fallen är mordet på campesinoledaren, Pedro Zamora, i Puerto Queztal, vilket vi rapporterade till kommissionen och rådet.
<P>
Med tanke på den nya episod som vi diskuterar i dag måste vi emellertid upprepa några av de krav som Europaparlamentet har ställt tidigare.
<P>
För det första måste vi upprepa parlamentets vädjan till Guatemalas parlament att ratificera Romstadgan för Internationella brottmålsdomstolen, och att även ratificera den överenskommelse som undertecknades den 12 december 2006 mellan Guatemalas regering och Förenta nationerna om att inrätta en internationell undersökningskommission för att bekämpa straffrihet i Guatemala (CICIG).
<P>
För det andra måste vi uppmana myndigheterna i Guatemala att vidta åtgärder för att skydda vittnen och offer för brott mot de mänskliga rättigheterna i rättegångar.
<P>
För det tredje måste vi uppmana kommissionen att inom strategin för samarbete med Guatemala för 2007-2013 förbättra främjandet av de rättsstatliga principerna, kampen mot straffrihet, en fullständig respekt för de mänskliga rättigheterna och stöd för regeringen i ökandet av säkerhetsstyrkornas kapacitet att skydda människors säkerhet.
<SPEAKER ID="220" NAME="Bogusław Sonik">
för PPE-DE-gruppen. - (PL) Herr talman! Guatemala är ett av Latinamerikas fattigaste länder. Av Guatemalas befolkning på 11 miljoner personer lever mer än hälften på gränsen till fattigdom. Inbördeskriget bidrog utan tvekan till den rådande situationen. Vi bör komma ihåg att kriget sträckte sig över 36 år och beräknas ha kostat mer än 200 000 civila livet.
<P>
Guatemalas folk lider fortfarande av ett särskilt och permanent våld, hot, korruption och kränkningar av deras medborgerliga rättigheter. Så länge politikerna och statliga tjänstemän med ansvar för att bibehålla den allmänna ordningen mördas brutalt kan det inte finnas någon demokrati. Ett samhälle som hela tiden drabbas av våld kan inte utvecklas och fungera normalt.
<P>
Poliskorruption gör det omöjligt att göra upp med det blodiga förflutna. Det är allmänt känt att armén till stor del bär ansvaret för brott och allvarliga kränkningar av de mänskliga rättigheterna. Korruption inom staten, bland politiker, förvaltningsmyndigheter och offentliga tjänster stimulerar till utvecklingen av olämpligt beteende och fattigdom. Samhället hotas och hålls i princip som gisslan av brottslingarna.
<P>
Många internationella organisationer rapporterar att Guatemala är ett paradis för den organiserade brottsligheten. Detta latinamerikanska land noteras som en del av världen där människohandel, särskilt handel med barn, bedrivs i stor skala.
<P>
Varje ansträngning måste göras för att stödja och skydda alla dem som vågar säga ”nej” till olagliga strukturer, och till kopplingarna mellan statliga strukturer och organiserad brottslighet. Att få ett slut på straffriheten genom att åtala dem som bär ansvaret för utbrotten av politiskt våld är ett oumbärligt steg i denna process. Unionen bör därför för den politiska korrekthetens skull förbjuda att politiker som accepterar korruptionen i offentliga institutioner kommer in på EU:s territorium, som den redan har gjort med andra länder där tydliga brott mot de mänskliga rättigheterna äger rum.
<SPEAKER ID="221" NAME="Leopold Józef Rutowicz">
för UEN-gruppen. - (PL) Herr talman! Vår resolution om mordet på tre salvadoranska ledamöter i det centralamerikanska parlamentet och deras chaufför nära Guatemala City, Guatemalas huvudstad och säte för det centralamerikanska parlamentets förvaltning, är en protest mot ett banditliv som drabbar oskyldiga människor.
<P>
Guatemala är ett land som blev en fullt självständig stat 1839. Det befolkas av indianer med kopplingar till Mayakulturen, varav 80 procent är katoliker. Tyvärr har befolkningen inte haft tur med sina regeringar. Odemokratiska regeringar, militärkupper, inbördeskrig, korruption och fattigdom har skapat gynnsamma förutsättningar för dem som sprider kulturen av våld och trampar på de mänskliga rättigheterna.
<P>
Guatemala är en presidentrepublik, där lagstiftningsmakten vilar hos kongressen. Institutionerna med centraliserad makt bör vidta beslutsamma åtgärder för att utrota olämpligt beteende som förstör demokratin och kränker de mänskliga rättigheterna. Jag anser att denna resolution kommer att bidra till att påskynda åtgärderna till stöd för värderingar som är grundläggande för oss alla.
<SPEAKER ID="222" NAME="Neelie Kroes">
ledamot av kommissionen. (EN) Herr talman! Tråkigt nog befinner sig Guatemala återigen på dagordningen efter det fruktansvärda mordet på tre av det centralamerikanska parlamentets salvadoranska ledamöter och deras chaufför. Mordet på de fyra polismän i fängelset som misstänktes för brottet var ett lysande exempel på landets institutionella svaghet. Trots de senaste tre årens kraftansträngningar för att stärka rättsstatsprincipen har regeringen tvingats inse att otrygghet och straffrihet är djupt rotade i Guatemala.
<P>
Kommissionen och alla medlemsstater har krävt en snar och oberoende utredning av denna allvarliga händelse. Vi har krävt avgörande åtgärder för att stärka domstolarna och de institutioner som har betydelse för säkerheten. Dessutom har kommissionen upprepat betydelsen av att inrätta en internationell kommission mot straffrihet i Guatemala. Projektet har diskuterats alltför många år. Regeringens ansträngningar i det avseendet är berömvärda. Projektet måste dock fortfarande godkännas av författningsdomstolen innan det kan giltigförklaras av kongressen.
<P>
Kommissionen välkomnar därför att denna debatt står på dagordningen idag. Europaparlamentet befinner sig i ett mycket bra läge för att kunna utöva påtryckningar mot motsvarande institutioner i Guatemala om att stödja de välbehövliga reformerna.
<P>
Min kollega, kommissionsledamot Benita Ferrero-Waldner, ska besöka Guatemala i april, vilket kommer att utgöra ytterligare ett tillfälle att framföra sådana synpunkter till regeringen.
<P>
Europeiska kommissionen kommer att fortsätta stödja Guatemalas befolkning, såsom kommissionen har gjort sedan fredsavtalet undertecknades för tio år sedan. För att vårt partnerskap ska bli så verkningsfullt som möjligt måste dock landet ta avgörande steg mot en heltäckande säkerhetspolitik på lång sikt och ta itu med alla de aspekter som omfattas. Detta borde understödjas av lämpliga nationella resurser för finansiering av regeringsinstitutionerna och regeringsprogrammen. Det är nu viktigare än någonsin att ett samstämmigt politiskt åtagande förvandlas till en djärv skatteöverenskommelse, bland annat i form av skattehöjningar.
<P>
Man hoppas att det som nyss hänt ska bli en vändpunkt för säkerhetsdebatten i Guatemala. Som en del i kommissionens nya strategiska ramprogram för 2007-2013 kommer kommissionen att vara redo att ge stöd åt frågor som berör säkerheten, vilket utgör en del av fokusområdet ”social sammanhållning och mänsklig säkerhet”.
<P>
Slutligen kommer kommissionen, tillsammans med EU:s medlemsstater, att fortsätta engagera sig i EU:s kontakter med de lokala myndigheterna. Guatemalas kongress ratificerade nyligen 2003 års avtal mellan EU och Centralamerika om politisk dialog och samarbete. Detta och utsikterna till ett associeringsavtal mellan våra båda regioner kommer att intensifiera dialogen, som tveklöst kommer att innefatta säkerhetsrelaterade frågor.
<SPEAKER ID="223" NAME="Talmannen">
Debatten är härmed avslutad.
<P>
Omröstningen kommer att äga rum i slutet av debatterna.
