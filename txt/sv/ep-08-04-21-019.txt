<CHAPTER ID="019">
Volontärarbetets roll för att bidra till ekonomisk och social sammanhållning (debatt)
<SPEAKER ID="193" NAME="Talmannen">
Nästa punkt är ett betänkande av Marian Harkin, för utskottet för regional utveckling, om volontärarbetets roll för att bidra till ekonomisk och social sammanhållning.
<SPEAKER ID="194" NAME="Marian Harkin">
föredragande. - (EN) Herr talman! Tack för att jag fick tillfälle att säga några ord om mitt betänkande om volontärarbetets roll för att bidra till ekonomisk och social sammanhållning.
<P>
Jag vill först tacka mina kolleger i utskottet för regional utveckling för deras fantastiska samarbete kring detta betänkande och speciellt skuggföredragandena. Jag vill också tacka kommissionens tjänstemän, ALDE-gruppens personal och parlamentets personal i utskottet för regional utveckling för deras hjälp och engagemang.
<P>
Över 100 miljoner européer är volontärer - det är en otrolig siffra! Enligt kommissionen är mellan en tredjedel och hälften av EU:s befolkning involverade i något slags volontär verksamhet. Jag anser att vi som institution är skyldiga att erkänna, värdera och stödja volontärverksamhet vid varje tillfälle som ges.
<P>
Volontärarbete är en unik verksamhet på många sätt: den är öppen för alla och frivillig; den bidrar till social och ekonomisk sammanhållning; den förverkligar en av Europas viktigaste värderingar, nämligen solidaritet. Oavsett om det handlar om att någon enstaka gång leverera mat till en äldre granne eller om de tusentals personer som mobiliserar sig när en naturkatastrof, såsom översvämning eller skogsbrand, inträffar kan volontärer bidra till att bygga gemenskaper och motverka främlingskap.
<P>
Volontärarbete är en verksamhet som omfattar alla generationer. Det är en resurs som ibland ligger latent och som finns inom gemenskaper, organisationer och nätverk. Det är en energi som finns inom var och en av oss men som bara aktiveras när vi inlåter oss med andra. Jag anser att det är en av de mest värdefulla formerna av förnybar energi.
<P>
Det finns ett starkt samband mellan volontärarbete och aktivt medborgarskap: att engagera sig i volontärarbete är ett konkret uttryck för deltagandedemokrati. Här i parlamentet representerar vi våra medborgare, och som som politiker engagerar vi oss i representativ demokrati, men ibland uppmärksammar vi inte tillräckligt den andra sidan av ekvationen, nämligen deltagandedemokratin. Det är där medborgarna genom sin verksamhet deltar i den demokratiska processen, och volontärarbete förenklar denna viktiga process.
<P>
För att övergå till mitt betänkande innehåller det ett antal praktiska förslag på hur vi kan tillföra mervärde på europeisk nivå. Kommissionen har en roll i att se till att medlemsstaterna håller sig till de partnerskapsprinciper som är fastslagna i gemenskapens strategiska riktlinjer och se till att vi inte fortsätter med ”deltagandets illusion” i icke-statliga organisationer, volontärgrupper etc., som situationen är nu i många medlemsstater.
<P>
Jag anser också att ett system ska införas i alla EU-fonder för att erkänna volontärarbete som ett bidrag till medfinansiering av projekt. Om vi gör det visar vi genom våra handlingar att vi stöder volontärer.
<P>
Vi bör utöka de möjligheter och program som redan finns för att förenkla volontärarbetet bland unga och införa liknande möjligheter och program för att underlätta volontärarbetet för äldre personer. Och vi bör vid varje möjligt tillfälle främja volontärverksamhet över generationsgränserna.
<P>
Ett annat område där kommissionen kan agera är införande av ett mer liberalt viseringssystem när volontärer från angränsande länder är delaktiga i EU-finansierade program.
<P>
Medlemsstaterna kan spela en viktig roll genom att upprätta vanliga satelliträkenskaper så att värdet av volontärarbetet och institutioner utan vinstsyfte kan mätas. Siffrorna för många länder, t.ex. USA, Belgien, Tjeckien och Kanada, visar att institutioner utan vinstsyfte står för mellan 5 och 7 procent av BNP. Beslutsfattare kan inte blunda för dessa siffror och måste hänsyn till dem när de utarbetar sin politik. Dessutom får organisationerna för varje euro som används för att stödja volontärarbete en genomsnittlig avkastning på mellan tre och åtta procent. Inte ens ECB kan matcha denna avkastning.
<P>
Medlemsstaterna kan också stödja volontärverksamhet genom att inrätta en hållbar infrastruktur för volontärarbete för att hantera frågor som kärnfinansierng, försäkringsskydd och momslättnader där så är lämpligt.
<P>
Slutligen är en av våra uppgifter i EU att inverka positivt på våra medborgares liv och tillföra mervärde på europeisk nivå. Detta kan vi göra genom att stödja volontärer och volontärverksamhet på ett konkret sätt.
<P>
(Applåder)
<SPEAKER ID="195" NAME="Danuta Hübner">
ledamot av kommissionen. - (EN) Herr talman! Jag vill verkligen tacka Marian Harkin för hennes betänkande. I det tas många EU-strategier och många initiativ upp, och det starka sambandet mellan volontärarbete och aktivt medborgarskap betonas.
<P>
Jag uppskattar framför allt era kommentarer om Peace-programmet, där volontärerna i stor utsträckning deltog. Vi kommer att träffas här igen i maj för att diskutera Bairbre de Brúns betänkande. Jag är övertygad om att det kommer att innehålla många exempel på lokalt medbestämmande, framför allt genom frivilligsektorn och icke-statliga organisationer.
<P>
Tillåt mig säga, när det gäller er rekommendation om in natura-bidrag, att även om artikel 56 i den allmänna förordningen om Europeiska regionala utvecklingsfonden, Europeiska socialfonden och sammanhållningsfonden redan tillåter in natura-bidrag till EU:s delfinansierade projekt, är den stora utmaningen att utnyttja bestämmelsen. Men tillåt mig säga att det är ganska vanligt, framför allt i lokala initiativ som delfinansieras av Europeiska socialfonden, att volontärer ger ett anmärkningsvärt bidrag. Samtidigt har det också funnits många verksamheter, i synnerhet inom Urban-initiativet i Tyskland, Italien, Storbritannien och Grekland, som har stött många olika volontärorganisationer.
<P>
Volontärarbete kan ses som en viktig del av partnerskapsprincipen. Jag har många gånger i parlamentet talat om kommissionens helhjärtade engagemang för att partnerskapsprincipen ska genomföras effektivt, i synnerhet i den nya generationens sammanhållningspolitik. Vi insisterade på partnerskap under förhandlingarna om de nya programmen, och nu har vi många positiva exempel på starkt engagemang för partnerskap. Men som ni vet varierar självklart inställningen till partnerskap och volontärarbete mycket mellan våra medlemsstater.
<P>
Jag ser också att ert betänkande bereder väg för nästa initiativbetänkande om förvaltning och partnerskap på nationell, regional och lokal nivå, som kommer att läggas fram av Jean Marie Beaupuy.
<P>
Låt mig säga några få ord om vissa åtgärder och initiativ inom volontärområdet där kommissionen har varit särskilt aktiv. Det är värt att nämna Europeisk volontärtjänst och europeiskt medborgarskap inom EU:s nya program för livslångt lärande.
<P>
Min kollega Ján Figel' håller i nuläget på att förbereda ett nytt initiativ om unga människors volontärarbete. I initiativet kommer många av de ansträngningar som tas upp i ert betänkande att integreras. Att öka och främja transeuropeiska volontärverksamheter kommer att öka unga medborgares rörlighet ännu mer. I sitt nya initiativ vill kommissionen försöka säkerställa större samverkan mellan befintliga nationella volontärprojekt.
<P>
I vitboken om idrott betonar man också att volontärverksamheten inom idrottssektorn stärker den sociala sammanhållningen och integrationen, samt främjar demokrati och ett aktivt medborgarskap. Det finns också hänvisningar till idrotten i Lissabonfördraget, där det handlar om ”att främja europeiska idrottsfrågor och [...] beakta idrottens specifika karaktär” och ”dess strukturer som bygger på frivilliga insatser”.
<P>
Här delar vi åsikten att vi behöver en mer övergripande syn på volontärarbetets bidrag till EU:s ekonomiska och sociala sammanhållning. Man bör självfallet ta med utmaningen med en åldrande europeisk befolkning i beräkningen. I detta avseende förtjänar ert förslag om ”volontärverksamhet över generationsgränserna” att utforskas ytterligare.
<P>
I detta sammanhang är jag glad över att få berätta för er att kommissionens generaldirektorat för utbildning, kultur och ungdomsfrågor håller på att påbörja en bedömning av volontärarbetets situation i EU. Bedömningen kommer att fungera som en källa till bättre kunskap och en stabil grund för ytterligare initiativ inom området, eftersom ingen systematisk och integrerad strategi för volontärarbete har utvecklas än så länge på gemenskapsnivå.
<P>
Jag är övertygad om att alla dem som ni riktar er till i resolutionsförslaget kommer att ta till sig er uppmaning. Ni kan definitivt räkna med kommissionens stöd.
<P>
Låt mig också försäkra er att alla andra förfrågningar som riktas mer specifikt till kommissionen kommer att undersökas, framför allt av kommissionsledamöterna Ján Figel' och Vladimír Špidla.
<SPEAKER ID="196" NAME="Tunne Kelam">
för PPE-DE-gruppen. - (EN) Herr talman! På PPE-DE-gruppens vägnar skulle jag först av allt vilja gratulera Marian Harkin till ett utmärkt och lägligt betänkande. Syftet är att få bättre förståelse för volontärarbetets roll och kapacitet. Det skulle kunna kallas en av de viktiga delarna i det civila samhället. Det handlar verkligen om medborgarinitiativ och därmed hänger det direkt ihop med solidaritet, det grundläggande värdet i ett enat Europa. Som föredraganden just sa är det en av de mest effektiva formerna av förnybar energi.
<P>
Jag anser att syftet med betänkandet är att uppmuntra medlemsstaterna att erkänna volontärarbetets betydelse för att främja social och ekonomisk sammanhållning. Staten förväntas givetvis inte finansiera volontärarbetet. I så fall skulle det förlora sin mening. Staten uppmanas dock att skapa incitament för att den privata sektorn ska stödja volontärsektorn.
<P>
Parlamentet meddelade också kommissionen om förseningarna av den föreslagna europeiska stadgan för volontärer, som förväntas definiera volontärarbetets roll på ett bättre sätt. En mycket viktig del av betänkandet är uppmaningen att främja volontärarbete via utbildning på alla nivåer, genom att man börjar med att skapa möjligheter i ett tidigt skede av utbildningssystemet samt genom att man främjar volontärarbete som en del av livslångt lärande.
<P>
Jag skulle än en gång vilja tacka för det utmärkta samarbetet. Vi lyckades diskutera nästan alla ändringsförslag i en positiv och konstruktiv anda, samt använda merparten av initiativen.
<SPEAKER ID="197" NAME="Catherine Stihler">
för PSE-gruppen. - (EN) Herr talman! Jag välkomnar Marian Harkins betänkande om volontärarbete, och jag gratulerar henne till hennes samarbete med kolleger vid utarbetandet av det. Över hundra miljoner EU-medborgare volontärarbetar, och varje euro som man spenderar på att stödja dem genererar en vinst på mellan 3 och 8 euro. I Skottland är 1,2 miljoner av landets 5 miljoner invånare volontärer, och volontärsektorn uppgår till 5 procent av landets arbetskraft. Därför måste vi offentligt erkänna volontärernas ansträngningar i Skottland och EU.
<P>
I betänkandet värdesätter man volontärerna och fokuserar på de vinster volontärarbetet ger i form av ekonomisk och social sammanhållning. Man efterfrågar mycket riktigt att volontärarbetets bidrag ska tas upp i nationella räkenskaper. Man fastslår att volontärarbetet i många länder bidrar lika mycket till bruttonationalprodukten som byggbranschen eller allmännyttiga företag. Det betyder att den ideella sektorn svarar för 5 till 7 procent av BNP i vissa EU-länder.
<P>
Volontärarbete är bra för er, er gemenskap, er regions ekonomiska utveckling och er nationella ekonomi. Det hjälper också till att bygga upp det sociala kapital som den offentliga politiken behöver för att lyckas. Jag uppmanar Europeiska kommissionen att upprätta en plan ”B”, som skulle kunna garantera att man värderar, värdesätter och värnar om synlighet för volontärer i Skottland och resten av EU, och jag uppmanar mina kolleger att stödja Marian Harkins betänkande.
<SPEAKER ID="198" NAME="Jean Marie Beaupuy">
för ALDE-gruppen. - (FR) Herr talman, fru kommissionsledamot, mina damer och herrar! Även jag skulle vilja förena mig med mina kolleger och tacka och gratulera Marian Harkin för detta betänkande. Föredraganden valdes inte ut slumpmässigt. Marian Harkin har stor erfarenhet inom volontärområdet, och därmed är det helt naturligt att hon la fram betänkandet. Vi har givetvis helhjärtat godkänt att hon tilldelades detta betänkande, som hon har utarbetat i sann konsensusanda. Som ni har märkt har vi nämligen bara bordlagt ett ändringsförslag, och det samtyckte hon till. Det visar på kvaliteten hos hennes betänkande, och jag anser att det förtjänar att betonas starkt.
<P>
Kommissionsledamot Hübner! Ni har i viss utsträckning förekommit oss och redan i början av ert anförande gett svar på många av de frågor som formulerats i betänkandet. Jag skulle vilja tacka er i förväg, och det är ytterst troligt att många av de andra ledamöternas anföranden kommer att göra det möjligt för er att, senare och under de närmaste dagarna, ge ytterligare svar från kommissionen.
<P>
Förutom vad som redan har sagts och nedtecknats i betänkandet skulle jag vilja betona att om det redan finns 100 miljoner européer som ägnar sig åt att hjälpa omkring 500 miljoner européer varje dag, får man inte glömma bort att de 100 miljoner européer som volontärarbetar personligen tjänar på det, inte i ekonomiska termer utan i termer av självförverkligande. Jag är säker på att ni alla och vi alla känner till idrottslag och kulturella och sociala ledare som är oumbärliga för att våra icke-statliga föreningar och organisationer ska kunna verka. Det bör nämnas att alla dessa människor behöver det här engagemanget för sin personliga utveckling.
<P>
I ett åldrande samhälle, där antalet förtidspensionärer ökar, behöver vi även den individuella arbetslivsbalans som uppnås genom volontärarbete. Låt oss därför anstränga oss för att främja volontärarbete i våra samhällen, dels av ekonomiska orsaker, men också för att förverkliga de mänskliga värden som mer än 100 miljoner av Europas medborgare delar. Låt oss hoppas att det kommer att finnas långt över 100 miljoner europeiska medborgare som ägnar sig åt volontärarbete under de kommande åren. Jag vill tacka Marian Harkin, kommissionen och också de regeringar och de regionala och lokala myndigheter som i morgon är beredda att, genom sina handlingar, visa sitt stöd för de önskningar Europaparlamentet har uttryckt.
<SPEAKER ID="199" NAME="Mieczysław Edmund Janowski">
för UEN-gruppen. - (PL) Herr talman, fru kommissionsledamot! På UEN-gruppens vägnar skulle jag vilja uttrycka vår enorma uppskattning för Marian Harkin för att hon tagit itu med ämnet. Volontärarbete är frivilligt, obetalt och medvetet arbete för andra. Det går utöver familje- eller vänskapsförhållanden. Även om det är arbete utan materiell ersättning får en volontär tillfredsställelse av ett annat slag. Han eller hon uppfyller sin motivation, förverkligar sig själv och visar solidaritet med andra. Volontärarbete utbildar i stor utsträckning de unga, och ger nytt liv till de äldre.
<P>
I detta sammanhang bör volontärorganisationernas inflytande när det gäller att förstärka de lokala och regionala gemenskaperna ses som mycket positivt. Jag menar att det bidrar till att bygga upp ett civilt samhälle där en individ osjälviskt hjälper någon annan, och visar medkänsla för andra utan att utgöra något hot. Det irländska exemplet, som jag hade nöjet att få ta del av, är ett bra exempel.
<P>
En sådan förståelse för volontärarbete innebär också att volontären, som ofta även är en välgörare, inte får drabbas av något materiellt straff när han eller hon hjälper andra och erbjuder dem gåvor. Jag syftar på ett fall som är välkänt i Polen, där en bagares verksamhet gick omkull på grund av att han var tvungen att betala skatt på det bröd han gav till fattiga.
<P>
Jag vill också betona den utmärkta idén att utnämna 2011 till Europeiska året för volontärarbete.
<SPEAKER ID="200" NAME="Gisela Kallenbach">
för Verts/ALE-gruppen. - (DE) Herr talman! Jag skulle också verkligen vilja tacka Marian Harkin för hennes balanserade och omfattande betänkande.
<P>
Det är resultatet av en gemensam ansträngning att i större utsträckning på gemenskapsnivå erkänna volontärarbetets mål, innehåll och sociala betydelse. I medlemsstaterna pågår just nu otaliga volontärinitiativ som ger viktiga bidrag, inte bara ekonomiskt, utan även socialt och integrationsmässigt. Likväl saknas ofta den europeiska dimensionen, som är så viktig för nätverkssamarbete.
<P>
Vi är redan bekanta med Europeisk volontärtjänst för ungdomar, och vi behöver liknande program för alla åldersgrupper, i synnerhet för det växande antalet pensionärer som är aktiva, friska och erfarna. De skulle också kunna bidra avsevärt till att göra Europeiska gemenskapen mer betydelsefull, och nuvarande åtgärder inom vår regionala politik samt vår sammanhållningspolitik skulle kunna användas för att möjliggöra detta.
<P>
Vi behöver lämpliga ramvillkor och definitioner som är så tydliga som möjligt, för att främja den kort- och långsiktiga utvecklingen för alla partner inom volontärsektorn. Jag hoppas att båda institutionerna kommer att ta upp parlamentets förslag och idéer, så att vi kan göra Europeiska året för volontärarbete - som gemensamt föreslagits till 2008 - till en verklig framgång.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Herr talman! Volontärarbetare gör mycket, både på lokal och på regional nivå. Deras ansträngningar ger den sociala sammanhållningen ett mycket personligt utseende. Det är skillnad mellan städer i vissa delar av Europa. I de ”nya” medlemsstaterna är nivån för volontärarbete fortfarande mycket lägre. Mycket arbete görs, och i Marian Harkins betänkande betonas positiva idéer för att stödja volontärer och uppmuntra till handling på alla nivåer. PPE-DE-gruppen anser att det inte är fråga om volontärer å ena sidan och professionella å andra sidan. De två utesluter inte varandra. Ingen av grupperna kan fungera utan den andras hjälp. Båda grupperna, professionella och volontärer, tillhör den sociala modell som EU är ett exempel på, det civila samhälle där också medborgarens röst är viktig. Detta är den berömda partnerskapsprincipen.
<P>
Det är bara en punkt jag skulle vilja ta upp efter debatten i utskottet. Den nya artikel 17 gäller huruvida volontärarbete bör belönas med skattelättnader. Svaret är ja, men formen kan variera mycket. Det är våra individuella medlemsstaters sak att bestämma när det gäller moms. Mitt hemland Nederländerna har sitt eget speciella system. Idrottsorganisationernas verksamhet undantas till exempel, och andra verksamheter som drift av matsalar undantas delvis, liksom sponsring av tredje part. Så under 2010, när momssystemet ses över, skulle det vara bra att godkänna betänkandet och kunna ge exempel på god praxis i medlemsstaterna, som andra kan använda som förebild.
<P>
Slutligen vill jag påpeka än en gång att volontärarbete på kyrkans och politikens område och i övriga samhället förtjänar vårt breda stöd.
<SPEAKER ID="202" NAME="Andrzej Jan Szejna" AFFILIATION="PSE">
(PL) Herr talman! Att främja en aktiv och medveten roll för medborgarna i samhället är en av PSE-gruppens huvudprinciper. Vi stöder engagemang i volontärverksamhet, eftersom det är ett konkret uttryck för deltagandedemokrati.
<P>
På gemenskapsnivå är volontärarbete ett praktiskt uttryck för gemenskapsvärden som solidaritet, sammanhållning och social integration. För många människor är deltagande i volontärarbete den enda erfarenhet de kan koppla samman med den demokratiska processen, förutom valdeltagande på olika nivåer. Därför är det betryggande att mer än 20 procent av EU-medborgarna deltar i olika former av volontärverksamhet. Dessa verksamheter hjälper till att minska de ekonomiska skillnaderna, och de är en katalysator för olika organisationers verksamhet. Därmed skapar de socialt kapital.
<P>
Begreppet socialt kapital används alltmer inom lokal, socioekonomisk utveckling av organisationer som OECD eller Världsbanken. EU bör öka sitt stöd till olika former av deltagande, i synnerhet när det gäller regional planering och lokal utveckling, genom att använda EU:s politiska strategier och europeiska fonder.
<SPEAKER ID="203" NAME="Maria Petre" AFFILIATION="PPE-DE">
(RO) För det första skulle jag vilja gratulera föredraganden till hennes arbete och särskilda engagemang i ämnet.
<P>
Jag har följt hennes betänkande på nära håll, eftersom volontärarbete är mycket viktigt i det nutida samhället.
<P>
De positiva effekterna kan mätas i termer av social sammanhållning, skydd av mänskliga rättigheter, medicinsk-sanitär hjälp samt främjande och organisering av kulturell och konstnärlig verksamhet, liksom utbildningsverksamhet.
<P>
Effekterna är oumbärliga för befolkningen och ekonomin. Ändå är verksamheten, enligt mig, underskattad och alltför okänd hos allmänheten.
<P>
Konsekvenserna är negativa för volontärarbetet, eftersom det finns många otillräckliga statliga stödåtgärder, trots att volontärarbete kan utgöra en betydande del av ett lands ekonomi.
<P>
Som ledamot av Europaparlamentet från ett före detta kommunistland kan jag berätta för er om det mycket låga deltagandet i volontärverksamhet i mitt land.
<P>
Eftersom kommunistregimen införde obligatoriskt obetalt arbete för staten förknippar folk numera undermedvetet denna praxis med den tiden.
<P>
I dag är andelen volontärer i Rumänien mycket lägre än i andra medlemsstater. Medborgarna känner oftast inte till verksamheten. Statens politik uppmuntrar den inte och folket är inte heller positivt inställda till verksamheten.
<P>
Medborgarna bör informeras om volontärarbetets positiva effekter. Å andra sidan bör vi undvika de situationer av missbruk som har uppstått, till exempel då organisationer har antagit denna rättsliga status för att göra vinst.
<P>
Jag stöder volontärarbete som en viktig verksamhet, och jag skulle vilja att man främjar denna verksamhet och ger den stöd inom EU, i synnerhet i de före detta kommunistländerna, där ansträngningarna borde vara större.
<SPEAKER ID="204" NAME="Stavros Arnaoutakis" AFFILIATION="PSE">
(EL) Herr talman, fru kommissionsledamot! Tillåt även mig att gratulera föredraganden till hennes utmärkta arbete, och betona att bidrag och volontärarbete ör oumbärliga i samhället. På nationell och lokal nivå uttrycks deltagandedemokrati genom dessa två, och de gör det möjligt för medborgarna att delta aktivt på den offentliga arenan. På gemenskapsnivå kan volontärarbete bidra till att skapa starkare band mellan EU:s medborgare.
<P>
Dessutom bidrar volontärarbete i stor utsträckning till uppnåendet av EU:s mål för ekonomisk och social sammanhållning, genom att det ger extra mänskliga resurser till samhälls- och näringslivet samt bidrar till att skapa socialt kapital.
<P>
Volontärarbetets mervärde bör inte underskattas. Framför allt i dag, när EU konfronteras med sociala, ekonomiska och miljörelaterade utmaningar, bör volontärarbete inte bara uppmuntras utan också stödjas genom gemenskapspolitiken, i synnerhet sammanhållningspolitiken. Medlemsstaterna och de regionala myndigheterna bör försöka se till att volontärgrupper och volontärprojekt på ett öppet och flexibelt sätt kan få tillgång till adekvat, hållbar finansiering från strukturfonderna.
<SPEAKER ID="205" NAME="James Nicholson" AFFILIATION="PPE-DE">
(EN) Herr talman! Jag vill först av allt tacka Marian Harkin för allt hennes hårda arbete samt för detta insiktsfulla och lägliga betänkande, som togs emot mycket väl av regionalutskottet.
<P>
Jag stöder helt och hållet betänkandets centrala tema - att volontärarbete, genom sin betoning på deltagande och solidaritet, stärker det civila samhället och banden mellan gemenskaperna. Jag välkomnar ståndpunkten om vilken roll medlemsstaterna bör spela när det gäller volontärer. Jag håller helt och hållet med om att volontärarbete bör vara ett komplement till offentliga tjänster, i stället för att ses som en ersättare till dem.
<P>
I detta avseende tänker jag på den roll hemsamariter spelar i alla länder i Europa. Dessa hängivna människor glöms ofta bort, trots att deras vård av äldre och funktionshindrande befriar statens resurser från en enorm börda.
<P>
I betänkandet pekas klokt ut att volontärarbete kan vara oerhört nyttigt för unga människor, genom att det främjar en gemenskapskänsla samt gör det möjligt för dem att utveckla praktiska färdigheter som kompletterar deras tidigare utbildning.
<P>
Någonting annat som förespråkas i betänkandet är att särskilda ansträngningar bör göras för att främja volontärarbete bland äldre medborgare. Om samhällena engagerar denna åldersgrupp kan de dra nytta av deras gedigna erfarenheter och stärka deras grundläggande plats i samhället.
<P>
För mig har betänkandet dock en vidare betydelse. I min valkrets på Nordirland håller vi på att återuppbygga ett samhälle som har drabbats hårt av våld och konflikter. Även om vi nu befinner oss i en tid som kännetecknas av fred och större välstånd, är effekterna av social utslagning, underutveckling och splittring alltjämt alltför tydliga.
<P>
I Marian Harkins betänkande bekräftas särskilt den positiva roll som volontärarbete kan spela i splittrade samhällen och, om vi tänker på Nordirland, att hela den idé som ligger till grund för fredsprocessen är att människor arbetar tillsammans på gränsöverskridande basis inom gemenskapen, i syfte att främja förståelse och försoning. Dessa initiativ har i stor utsträckning haft positiv effekt.
<P>
Därför hoppas jag att parlamentets antagande av betänkandet kommer att leda till att volontärarbetets betydelse bekräftas, samt att kommissionen och medlemsstaterna kommer att göra allt som står i deras makt för att underlätta och uppmuntra volontärarbete.
<SPEAKER ID="206" NAME="Emmanouil Angelakas" AFFILIATION="PPE-DE">
(EL) Herr talman, herr kommissionsledamot, mina damer och herrar! Betänkandet om volontärarbete av vår kollega Marian Harkin är ett sätt för Europaparlamentet att visa sin sociala aspekt för medborgarna. I betänkandet främjas idén om bidrag, som tas upp på ett uttömmande och objektivt sätt på såväl teoretisk som praktisk nivå. Vår kollegas arbete är viktigt. Jag välkomnar det och gratulerar henne varmt.
<P>
Vi i vår tur har också försökt att bidra till hennes arbete. Vi har bland annat tagit upp vikten av volontärarbete inom företag, samordning av volontärinitiativ för att förena familjeliv med arbetsliv, liksom inrättande i varje region av snabbt agerande volontärsektioner som snabbt kan ta itu med naturkatastrofer och olyckor.
<P>
Mer allmänt bidrar volontärarbete bland annat till att höja BNP. Som tidigare har sagts bidrar volontärarbete till nya färdigheter och förbättrar volontärens möjlighet till anställning. Det skapar verkliga möjligheter för människor som är socialt utslagna och utestängda från utbildning samt för arbetslösa. Det uppmuntrar också invandrare att delta i den lokala gemenskapen.
<P>
Volontärernas handlingar och verksamhet talar för sig själva. Till exempel i mitt land Grekland tog 2004 års olympiska volontärer hem vår största medalj. Såväl enskilda volontärer som volontärgrupper är oerhört viktiga i socialt, ekonomiskt, miljömässigt och kulturellt hänseende. De förenar alla skillnader och egenheter, samtidigt som de främjar och blottlägger dem i en anda av endräkt och gemensamma mål.
<P>
Jag gratulerar föredraganden än en gång. Jag uppmanar er att stödja Marian Harkins betänkande och tillsammans med oss underteckna den gemensamma skriftliga förklaring som vi har utarbetat tillsammans med andra ledamöter om att 2011 bör utses till Europeiska året för volontärarbete.
<SPEAKER ID="207" NAME="Zbigniew Zaleski" AFFILIATION="PPE-DE">
(EN) Herr talman! Volontärarbete har vid sidan av sin ekonomiska aspekt ett mycket stort utbildningsvärde, i synnerhet för unga volontärer, såväl hemma som utomlands, inom olika områden av samhälls- och näringslivet samt på utbildningsområdet. Volontärarbete må betyda arbete utan betalning, men vi kan som EU-institutioner hjälpa till att stärka det på olika sätt.
<P>
Jag anser att betänkandet har stor betydelse när det gäller att höja vår medvetandenivå, men det saknas någonting i det. En grupp som inte nämns är manliga och kvinnliga kloster, med andra ord missionärer som antingen utför volontärarbete runtom i världen eller organiserar och underlättar sådant arbete. Jag välkomnar en ekonomisk uppskattning av deras bidrag till människors välbefinnande
<P>
Volontärarbete är ett resultat av verklig motivation och äkta altruism, som båda är värden som inte kan överskattas. Det här är ett betänkande av grundläggande betydelse för vårt tänkesätt.
<SPEAKER ID="208" NAME="Ewa Tomaszewska" AFFILIATION="UEN">
(PL) Herr talman! Volontärernas arbete värderas inte alltid så högt som det borde. Formande av medborgerliga attityder genom volontärarbete ges inte alltid tillräcklig uppmärksamhet.
<P>
Lokala myndigheter ansvarar för att organisera och tillhandahålla socialt bistånd, inklusive mat till de fattiga. Ibland tvingas lokala icke-statliga välgörenhetsorganisationer som sysslar med volontärverksamhet att betala en hög hyra till den lokala regeringen för lokaler som kök och matsalar för fattiga och hemlösa. Dessutom får de inte alltid medel för mat eller försäkringar för volontärerna. Eftersom volontärerna inte är avlönade kan de inte stödja de icke-statliga organisationernas verksamhet. I detta sammanhang skulle jag vilja rikta er uppmärksamhet på artikel 15 i betänkandet. Den demografiska situationen i Europa framhäver volontärsektorns växande betydelse, framför allt när det gäller att vårda de äldre. Därför är det framlagda betänkandet mycket viktigt. Jag vill gratulera föredraganden Marian Harkin.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Herr talman! Jag skulle vilja rikta er uppmärksamhet på två särskilda former av volontärverksamhet.
<P>
Den första är kunskapsöverföring inom ett mycket specialiserat område. Erfarna och utbildade människor överför sin kunskap, sina färdigheter eller kanske landvinningarna inom sin yrkesgrupp till andra. De som gynnas av sådan kunskap har ofta nyss börjat utbilda sig, förvärva nya kunskaper eller färdigheter, ta itu med nya utmaningar och utvecklas på det personliga planet.
<P>
Det andra området av volontärverksamheten rör unga människor. Volontärverksamhet ger dem kunskap om livet och främjar deras deltagande i samhällslivet. Att resa till andra länder i samband med volontärarbete främjar i sin tur interkulturell dialog, samtidigt som volontärerna lär sig tolerans och respekt. Därför bör lokala och nationella myndigheter samt internationella organisationer göra mer för att stödja och främja volontärarbete.
<SPEAKER ID="210" NAME="Rumiana Jeleva" AFFILIATION="PPE-DE">
(BG) Vi stöder alla slutsatserna i Marian Harkins utmärkta betänkande om att volontärarbete kan spela en viktig roll för utvecklingen av lokala gemenskaper samt av det civila samhället och demokratin. Därför behöver volontärarbete och volontärorganisationer uppmuntran och stöd. I detta avseende skulle jag vilja påpeka att om man inrättar en europeisk databas med grundläggande information om de olika volontärorganisationerna i EU och detaljer om bästa praxis, kommer det att ge de nödvändiga riktlinjerna om hur man kan förbättra systemet för volontärarbete. Om man inrättar en enda europeisk databas kommer det att främja ett mer effektivt partnerskap och samarbete mellan volontärorganisationer, samt stärka internationella arrangemang för volontärutbyten. Det är framför allt viktigt för unga människor och skolbarn. Om de i ett tidigt skede skaffar erfarenhet inom volontärorganisationer kommer de att uppfatta deltagande i volontärarbete som ett rutinmässigt bidrag till livet i sina lokala gemenskaper och till det europeiska samhället.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Herr talman! I dag debatterar vi Marian Harkins betänkande om volontärarbete i EU. Volontärarbetets betydelse i framtidens EU beror delvis på oss. Jag skulle bara vilja påminna alla om att miljontals av EU:s medborgare volontärarbetar varje år, antingen direkt eller indirekt. Det finns volontärverksamhet på lokal, regional och nationell nivå. Överallt ger de upphov till vinster som är flera gånger större än utläggen. Därför anser jag att det finns behov av ett närmare och starkare samarbete mellan medlemsstater och organisationer som drivs utan vinstsyfte samt av att man skapar effektiva system för att underlätta samarbete mellan alla volontärorganisationer inom enskilda länder och över gränserna.
<P>
Skatter som åläggs sponsorer för deras gåvor, samt det faktum att volontärorganisationer betalar moms på de inköp de gör för att uppnå sina mål, är de problem som främst håller tillbaka och begränsar volontärverksamheten. Jag menar att sådana problem bör lösas så fort som möjligt.
<SPEAKER ID="212" NAME="Petru Filip" AFFILIATION="PPE-DE">
(RO) Tillåt mig uttrycka min fulla uppskattning för Marian Harkins betänkande, som har betydelse för diskussionerna om den nya ekonomiska och sociala europeiska modellen samt för de oupphörliga ansträngningarna att förbättra den ekonomiska och sociala sammanhållningen på gemenskapsnivå.
<P>
I betänkandet presenteras flera lösningar, och därför anser jag att texten bidrar med flera generösa och mycket användbara principer, som kan leda till att de europeiska medborgarnas livskvalitet ökar.
<P>
Jag anser, liksom jag gjorde när ändringsförslagen lades fram, att det troligen hade varit bättre om man ännu tydligare hade betonat det moderna volontärbegreppet i betänkandet genom att uttryckligen fastställa de villkor som behövs för att volontärverksamhet inte ska kunna tolkas som en ensidig handling.
<P>
Jag skulle även vilja betona religionens roll när det gäller att förverkliga de kristna principer som hör till volontärarbetet.
<SPEAKER ID="213" NAME="Danuta Hübner">
ledamot av kommissionen. - (EN) Herr talman! Jag vill bara göra två korta anmärkningar. Tillåt mig säga att inte ens den mest välutrustade politik kan ge resultat om inte alla de som känner ett medansvar och ett behov av att engagera sig och bidra är delaktiga. Volontärarbete och partnerskap är de bästa sätten att garantera detta.
<P>
Låt mig också försäkra er om att jag kommer att framföra era slutsatser till mina kolleger i kommissionen. Jag är övertygad om att den framtida bedömningen av volontärarbetets läge i Europa, och uppföljningen av den, kommer att inspireras av den resolution ni kommer att anta, samt även av den diskussion som jag har haft förmånen att få delta i i kväll.
<SPEAKER ID="214" NAME="Marian Harkin">
föredragande. - (EN) Herr talman! Först av allt skulle jag vilja tacka alla för deras vänliga kommentarer och deras stöd vid utarbetandet av betänkandet. Jag skulle bara vilja göra en eller två slutkommentarer.
<P>
Jag uppskattar kommissionsledamotens hänvisning till in natura-bidrag från volontärgrupper. Jag är medveten om att in natura-bidrag tillämpas i några EU-finansierade projekt, men jag anser att vi behöver se till att detta blir normen.
<P>
Jag ser också fram emot kommissionsledamot Ján Figel's tillkännagivande om ungas volontärarbete liksom kommissionsledamot Danuta Hübners engagemang för att undersöka och, hoppas jag, främja volontärarbete över generationsgränserna.
<P>
Jag uppmanar återigen kommissionen att se till att partnerskapsprincipen tillämpas vid alla förhandlingar och samråd om hur EU:s program ska utarbetas på nationell nivå. Detta är mycket viktigt, eftersom det är ett verkligt erkännande från EU:s sida av att volontärer, icke-statliga organisationer etc. är delaktiga i processen, inte bara som något bihang eller för syns skull, utan som en integrerad del.
<P>
När det gäller ett av ändringsförslagen om möjliga momsundantag är det en mycket bra kompromiss och jag stöder den gärna.
<P>
Jag skulle också vilja ta tillfället i akt och uppmana till att 2011 ska utses till Europeiska året för volontärarbete, samt be om att parlamentet stöder detta genom att underteckna den skriftliga förklaring som föreslagits av medlemmar från de fem största politiska grupperna.
<P>
I denna uppmaning har jag stöd från regionalutskottet, ekonomiska och sociala forumet, det portugisiska ordförandeskapets slutsatser och oerhört många volontärgrupper runtom i EU.
<P>
Om kommissionen skulle utse 2011 till Europeiska året för volontärarbete skulle alla EU:s institutioner, i samarbete med volontärorganisationer, kunna arbeta mot gemensamma mål och, som jag sa tidigare, öka mervärdet på gemenskapsnivå.
<P>
Slutligen bör vi i detta sammanhang uppmuntra det civila samhällets och deltagandedemokratins utveckling, och därmed ge verklig mening åt målet att flytta EU närmare dess medborgare.
<P>
Att främja, stödja och underlätta volontärarbete och volontärverksamhet kommer, tillsammans med det större sociala kapitalet, att visa sig vara ett ovärderligt verktyg för att uppnå dessa mål.
<SPEAKER ID="215" NAME="Talmannen">
Debatten är härmed avslutad.
<P>
Omröstningen kommer att äga rum på tisdag den 22 april 2008.
<P>
Skriftliga förklaringar (artikel 142)
<SPEAKER ID="993" NAME="Zita Gurmai" AFFILIATION="PSE">
, skriftlig. - (HU) I EU arbetar mer än 100 miljoner människor som civila volontärer för allmänhetens bästa och för andra. I Storbritannien sysslar 38 procent av den totala befolkningen med volontärverksamhet, och i Polen är motsvarande siffra 18 procent.
<P>
Volontärverksamheten kan inte särskiljas från EU:s arbetsliv, och den ses som en grundläggande demokratisk princip på både lokal och offentlig nivå. Det volontärarbete som utförs av våra medborgare bidrar till att lösa sociala problem och främjar förvärv av färdigheter och social medvetenhet. Volontärarbete ger människor från olika befolkningsgrupper möjlighet till integration och deltagande. De äldre kan delta i samhällslivet, utnyttja sin livslånga erfarenhet och känna att de fortfarande är betydelsefulla
<P>
Incitamenten för volontärarbete är desamma som de grundläggande europeiska värdena: solidaritet och ansvarskänsla. Inom EU inser man mer och mer att volontärverksamheten är värdefull, och volontärorganisationerna blir alltmer delaktiga i beslutsprocesserna.
<P>
Under senare år har volontärsektorn blivit mer förgrenad. Intresset för volontärarbete ökar men rättvist erkännande saknas, materiella belöningar är begränsade och det finns ingen infrastruktur. Detta måste förändras. För att ge stöd åt volontärarbete och öka det sociala erkännandet är det viktigt att en intressegemenskap inrättas. Inom denna gemenskap kan man överföra bästa praxis och erfarenhet från de aktiva deltagarna - regeringar, företag, fackföreningar och volontärorganisationer - som arbetar tillsammans i dialog och i partnerskap.
<SPEAKER ID="992" NAME="Anna Záborská  " AFFILIATION="PPE-DE">
skriftlig. - (SK) Jag skulle vilja göra en väldigt personlig kommentar. Även om jag är medlem i styrelsen för en stor slovakisk nationell sammanslutning, Forum for Life, vet jag att de volontärarbetare som agerar självständigt snarare än genom specialiserade föreningar också utgör en strimma av hopp som tränger igenom den mörka ensamheten, och stöder kampen mot frestelse till våld och själviskhet.
<P>
Vad driver en volontär att bry sig om andra? Det första är människans naturliga, uppriktiga entusiasm för att hjälpa sina medmänniskor. Detta är en nästan existentiell princip när det gäller att skapa humankapital, som är så viktigt för den sociala sammanhållningens framtid i regionerna. Volontärer upplever en lycka som går bortom deras arbete eftersom de är beredda att göra sitt bästa för andra, utan att vänta sig någon ersättning. Det räcker inte att hjälpa människor i ekonomiska svårigheter, utan det är också grundläggande att man bemöter deras önskan om värden, liksom deras djupaste önskningar.
<P>
Även om den sorts hjälp vi erbjuder är viktig, är det ännu viktigare att hjälpen kommer från hjärtat. Oavsett om vi talar om ett mikroprojekt eller ett gigantiskt projekt bör volontärarbete alltid vara en praktisk lektion, i synnerhet för unga människor, eftersom det bidrar till att lära ut solidaritetskultur och samhörighet, att offra sin tid och sin energi. För mig är detta det viktigaste bidraget till nuvarande och framtida generationer, samt till deras samexistens.
