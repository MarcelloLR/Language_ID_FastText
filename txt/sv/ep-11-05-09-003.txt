<CHAPTER ID="003">
Uttalanden av talmannen
<SPEAKER ID="007" NAME="Talmannen">
Jag inleder med några kommentarer. I dag firar vi Europadagen. Jag har tillbringat större delen av dagen i Florens, och ni vet ju att det är hemvist för Europeiska universitetsinstitutet och det är också där Europafestivalen äger rum. En konferens om tillståndet i EU ägde också rum där, och jag träffade studenter från Europeiska universitetsinstitutet.
<P>
Vi firar 61-årsdagen av Robert Schumans viktiga förklaring som banade väg för skapandet av EU, och vi har nu åstadkommit en hel del tillsammans. Robert Schuman skulle ha varit stolt över vårt resultat. Våra grundare visste att kriser finns till för att vi ska övervinna dem och för att hjälpa oss att bygga en gedigen grund för framtiden. I dag den 9 maj minns vi alltså det förgångna, vi arbetar i nuet och vi ser fram emot framtiden med förtröstan.
<P>
För det andra är EU en fullvärdig deltagare i internationella frågor. Det bekräftades den 3 maj av FN:s generalförsamling, som godkände EU:s deltagande i FN:s arbete med överväldigande majoritet. Företrädare för EU kommer att få tala i generalförsamlingen och lämna in ändringsförslag som har avtalats av EU:s medlemsstater. Detta är en gemensam insats av medlemsstaterna, kommissionen och rådet, men även av Europaparlamentet. Vår röst och våra handlingar måste förbli enade. Vårt gemensamma handlande är särskilt viktigt när vi nu måste besluta om fortsatta insatser i Nordafrika, där spänningarna ökar, liksom i Syrien och Bahrain.
<P>
För det tredje kommer vi den 17 maj att hålla den internationella dagen mot homofobi i EU. EU bekämpar diskriminering på alla fronter, både inom och utanför Europa. Homofobi är inget undantag. Tyvärr förföljs, torteras och till och med mördas människor fortfarande över hela världen. Skyldigheten att skydda diskriminerade personer ingår i våra viktigaste rättsakter - i fördraget och i stadgan om de grundläggande rättigheterna. Vi står fast vid detta åtagande.
<P>
Slutligen för det fjärde fördömer Europaparlamentet till fullo avrättningen av en av de män som dömts till döden av armétribunalen på Gazaremsan för samarbete med Israel. EU motsätter sig konsekvent dödsstraff. Om man återgår till att verkställa dödsstraff undergrävs insatserna för varaktig försoning i Palestina.
