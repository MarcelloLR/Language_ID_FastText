<CHAPTER ID="013">
Omröstning
<SPEAKER ID="019" NAME="Talmannen">
Nästa punkt är omröstningen.
<P>
(För omröstningsresultat och andra uppgifter som rör omröstningen: se protokollet.)
<P>
Jag har mottagit ett förslag om ändring av dagens omröstning: Efter gårdagens möte mellan talman Jerzy Buzek och premiärminister José Luis Rodriguez Zapatero enades man om att en dialog skulle inledas omedelbart på högsta institutionella nivå om vissa förfarandemässiga aspekter rörande rådets ansvarsfrihet. Ordförandeskapet föreslår därför att omröstningen om denna fråga skjuts upp till nästa sammanträdesperiod.
<SPEAKER ID="020" NAME="Martin Schulz">
för S&D-gruppen. - (DE) Herr talman! Också jag har hört talas om mötet mellan Jerzy Buzek och José Luis Rodriguez Zapatero. Jag antar att de punkter där det råder meningsskiljaktigheter mellan oss och rådet angående frågan om rådets ansvarsfrihet fortfarande är av en sådan känslig natur att det är rimligt att föra vidare samtal. Det som vi skulle besluta om i dag, nämligen att skjuta upp rådets ansvarsfrihet, har allvarliga följder. Vi diskuterade därför detta igen i vår grupp i morse och sade att vi, om det finns möjlighet att ställa öppna frågor som sedan besvaras till parlamentets tillfredsställelse, borde ta tillfället i akt att göra det. Det skulle kanske också vara ett steg för rådet i riktning mot att skapa förtroende: inte bara med avseende på ansvarsfriheten utan också på andra områden, och vi kan följaktligen godkänna detta förslag.
<SPEAKER ID="021" NAME="Bart Staes">
för Verts/ALE-gruppen. - (NL) Herr talman, mina damer och herrar! Jag lyssnade till vad Martin Schulz sade. Jag är vice ordförande för budgetkontrollutskottet, och jag hör till de parlamentsledamöter som närvarade vid de informella förhandlingarna med rådet. Det betänkande som senareläggningen rör fick en majoritet på 27 röster i budgetkontrollutskottet, med inga röster emot och inga nedlagda röster, vilket innebär att det antogs enhälligt. Vi har fört informella förhandlingar med rådet vid två tillfällen för att försöka nå en överenskommelse. Rådet har konsekvent vägrat ingå en sådan överenskommelse. Den enda anledningen till att eventuellt senarelägga omröstningen skulle vara om rådet skulle förklara sig villigt i detta nu att lägga fram alla de dokument som vi begär.
<P>
Det andra problemet är av lagstiftningskaraktär. I enlighet med arbetsordningen och budgetförordningen måste ansvarsfrihet beviljas före den 15 maj år n + 2. Vi talar här om budgeten för 2008, och så n + 2 = den 15 maj 2010. Nästa plenarsammanträde efter i morgon är först den 17 maj, vilket innebär att vi, om vi inte röstar nu, kommer att begå en överträdelse av vår egen budgetförordning, vilket enligt min uppfattning skulle vara ett tecken på oerhört dålig styrning.
<SPEAKER ID="022" NAME="Ryszard Czarnecki">
föredragande. - (PL) Herr talman! Jag är nu inne på mitt sjätte år i Europaparlamentet, och trots att jag inte vill läxa upp någon är det god ton att i denna nyckelfråga efterfråga föredragandens åsikt. Jag vill påminna alla om att parlamentet redan har beviljat rådet ansvarsfrihet under denna valperiod, så sent som i november förra året - för 2007. Man kan därför säga att rådet inte heller denna gång har lagt fram rätt dokument.
<P>
Personligen är jag förbryllad över att vi, om man ser på genomförandet av budgeten för 2008, fick dokument från 2007, så helt emot våra förväntningar och krav. Jag är emellertid känd som en man som kan kompromissa, så jag vill ge rådet en chans, och detta kan faktiskt bli den sista chansen rådet får att ta fram alla de rätta dokumenten och överge den olyckliga informella överenskommelsen från 1970, som enligt rådet i praktiken inte låter oss kontrollera denna institution.
<P>
Jag är därför för att göra ett undantag och senarelägga omröstningen för att ge rådet några veckor till - två eller sex - och sedan, i enlighet med vad Bart Staes sade, stödja en omedelbar omröstning, senast i juni.
<SPEAKER ID="023" NAME="Talmannen">
Nästa punkt är omröstningen.
<P>
(För omröstningsresultat och andra uppgifter som rör omröstningen: se protokollet.)
