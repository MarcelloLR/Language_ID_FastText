<CHAPTER ID=1>
Justering av protokoll
<SPEAKER ID=1 NAME="Talmannen">
Protokollet från gårdagens sammanträde har delats ut.
<P>
Finns det några synpunkter?

<SPEAKER ID=2 LANGUAGE="DE" NAME="Posselt">
Fru talman! I dagens protokoll finns det en bilaga av vilken det framgår att presidierna för de gemensamma parlamentarikerkommittéerna med de associerade länderna redan har valts. Om ni läser arbetsordningen står det i artikel 170.5, att de gemensamma parlamentarikerkommittéernas sammansättning - vilket är något annat än de interparlamentariska delegationerna - alltså sammansättningen av de gemensamma parlamentarikerkommittéerna med de associerade länderna skall ske efter samma regler som utskottens sammansättning. Det har vi också tillämpat hittills. Det vill säga, man måste hålla val precis som i utskotten. Att det finns överenskommelser mellan grupperna är en annan sak. Med andra ord: I de interparlamentariska delegationerna har plenumet beslutanderätt, men i de gemensamma parlamentarikerkommittéerna med de associerade länderna gäller enligt min åsikt artikel 170.5. Detta vill jag poängtera.
<P>
Jag vill även kommentera en annan sak. Fristen för ingivandet av ändringsförslag var satt till klockan tio i går. Förslagen - jag avser alltså de förslag som vi har röstat om - fick vi i går först efter klockan tio. Med anledning av detta anser jag att hela omröstningen kan ifrågasättas. Jag ber er att undersöka dessa båda punkter och informera mig om detta vid nästa sammanträde.

<SPEAKER ID=3 NAME="Talmannen">
Kära kollega! Jag skall hänvisa den första frågan till parlamentets ordförandeskap, som kommer att ta upp det med gruppordförandena vid talmanskonferensen. När det gäller den andra frågan anger sessionstjänsten att ni fick samtliga dokument när protokollet från det föregående sammanträdet delades ut. Vi noterar i varje fall era anmärkningar.

<SPEAKER ID=4 LANGUAGE="DE" NAME="Rübig">
Fru talman! Jag skulle vilja be om att resultaten från omröstningarna visas på svarta tavlan i minst tio sekunder, så att man i framtiden hinner anteckna dem. Vi har nu ett nytt omröstningssystem och kanske kan man programmera det så att resultaten åtminstone visas i tio sekunder.

<SPEAKER ID=5 NAME="Talmannen">
Vi noterar, kära kollega. Jag tror att er åsikt delas av många. Det är viktigt att vi får reda på resultatet av varje omröstning.

<SPEAKER ID=6 LANGUAGE="DE" NAME="Langen">
Fru talman! Jag har en fråga angående onsdagens protokoll, närmare bestämt bilaga 3, som delades ut först i går eftermiddag och innehåller förslagen till nomineringarna i de interparlamentariska delegationernas presidier. Jag skulle vilja veta om tryckfelet, som ju är bindande, har justerats. Det stod ju att min kollega Sumberg från PPE-gruppen har blivit vice ordförande i dessa två delegationer, nämligen för Japan och Kina. I själva verket har min kollega Jarzembowski blivit vice ordförande i japandelegationen. Har detta rättats till och är det bindande?

<SPEAKER ID=7 NAME="Talmannen">
Det har rättats till, kära kollega, och allt är i sin ordning.

<SPEAKER ID=8 LANGUAGE="ES" NAME="Valdivielso de Cué">
Fru talman! Jag vill ta upp talman Fontaines kommentar i går om förbudet mot användning av mobiltelefoner i kammaren, därför att jag anser att det inte finns något viktigare i parlamentet än att tala och kommunicera, men det skall ske i debatterna, inte utåt genom mobiltelefoner, med dess signaler och den distorsion som de framkallar.
<P>
Jag ber er att vidta åtgärder när det behövs, men verkliga åtgärder, att straff införs, precis som för den som inte röstar. Den som stör talaren här i kammaren måste straffas, antingen genom att förbjuda personen att komma in eller ta hand om mobiltelefonerna. Jag begär att någon effektiv åtgärd vidtas.
<P>
Applåder

<SPEAKER ID=9 NAME="Talmannen">
Herr ledamot! Jag skall se till att hänvisa det till parlamentets ordförandeskap, men jag tycker att vi först och främst skall vädja till våra kollegers hövlighet och medborgaranda. Jag är övertygad om att alla med tiden kommer att vara angelägna om respekten för andra. Jag hoppas i varje fall att vi inte blir tvungna att ta till sanktioner. Vi kommer att ta upp det i presidiet, så att problemet kan behandlas.

<SPEAKER ID=10 LANGUAGE="DE" NAME="Friedrich">
Fru talman, först vill jag påpeka att den tyska översättningen inte har fungerat. Jag vill även påpeka en annan sak: Är ni medveten om vilken betydelse Posselts uttalande har? Om det som Posselt anförde verkligen stämmer har vi inga korrekt valda ordföranden eller vice ordföranden i delegationerna. Detta är en högst allvarlig händelse som vi därför måste åtgärda snarast. Jag vill be er om att presidiet klarar upp och åtgärdar detta snarast, för annars kommer vi att ha ett olöst problem angående delegationerna inför sommaruppehållet och något sådant får inte förekomma i detta parlament!
<P>
Applåder

<SPEAKER ID=11 NAME="Talmannen">
Kära kollega! När det gäller den första frågan meddelar man mig att som tur är fungerar den tyska översättningen igen och jag är lättad. När det gäller den andra frågan tror jag att ni har rätt. Jag kommer att hänvisa er och våra kollegers anmärkning till parlamentets ordförandeskap. Eftersom ni är med i presidiet vet jag att ni också kommer att se till att det påtalas.

<SPEAKER ID=12 LANGUAGE="EN" NAME="Provan">
Fru talman! Det har blivit något av en tradition i detta parlament att ledamöterna reser sig upp och säger att deras namn inte stod på föregående dags närvarolista. Mitt namn står inte på gårdagens närvarolista av en eller annan anledning. Kanske vore det ett bättre system om man bara kunde gå fram till disken och påpeka för någon i personalen att ens namn inte fanns på listan, snarare än att behöva resa sig och informera hela parlamentet.

<SPEAKER ID=13 NAME="Talmannen">
Kära kollega! Vi kommer att rätta till det. Ni har därmed för övrigt gett tillfälle åt våra nya kolleger att få reda på att ni kan göra det, och att det förfarande som ni anger redan är möjligt för våra parlamentskolleger. Det underlättar delvis svårigheterna vid sammanträdet och nödvändigheten för ledamöterna att muntligen komma och anmäla förbiseendet.

<SPEAKER ID=14 LANGUAGE="NL" NAME="Vander Taelen">
Fru talman! Jag hörde med stort intresse de allra förnämsta slutsatser ur den andra rapporten från den oberoende expertkommittén på belgisk radio i morse. Jag tycker ändå att det är litet synd att det i denna kommunikationens högborg uppenbarligen är lättare att rapporten hamnar hos pressen, till och med i ett så avlägset land som Belgien, än på ledamöternas bord. Kollega Staes interpellerade om detta i går. Jag har förstått att han har lyckats att få rapporten i händerna, vilket jag gratulerar honom till, men jag hade åtminstone förväntat mig att alla ledamöter skulle ha fått denna rapport i går.

<SPEAKER ID=15 NAME="Talmannen">
Så är det, kära kollega. Det verkar som att betänkandet verkligen har delats ut till alla ledamöter. Ni borde kanske vända er till distributionsavdelningarna. Det är i varje fall vad man har sagt mig och jag kommer att se till att det verkligen bekräftas så att alla de facto får tillgång till betänkandet. Ni vet dessutom att medierna tyvärr ibland lyckas få uppgifter innan de officiella kanalerna har kunnat fungera. Det är en stor diskussion i våra länder.

<SPEAKER ID=16 LANGUAGE="NL" NAME="Maij-Weggen">
Fru talman! Jag vill ställa en ordningsfråga om, och det får han inte ta personligt, kommissionärernas närvaro. Vi skall här strax ta upp ämnet " Konkurrensavtal i samband med fotboll" . Det är temat för denna morgon. Det tillhör kommissionären för konkurrens, van Miert. Vi har tidigare vid upprepade tillfällen sett att kommissionärer som inte varit ansvariga för frågan på föredragningslistan infunnit sig här. Jag skulle med eftertryck vilja be er att från presidiets sida överlägga med kommissionsordförande Prodi om att när vissa frågor finns upptagna på föredragningslistan här, då skall de kommissionärer som också verkligen ansvarar för frågan komma. Det får Kinnock inte ta personligt, för han kanske tycker väldigt mycket om fotboll, och jag vet att han är en kompetent kommissionär, men jag anser att denna punkt är för viktig för att på nytt konfrontera det nya parlamentet med den. De kommissionärer som ansvar för en fråga skall vara här när deras fråga diskuteras.
<P>
Applåder

<SPEAKER ID=17 NAME="Talmannen">
Fru ledamot! Ni vet att herr Prodi har utsett en ledamot i den nya kommissionen med ansvar för förbindelserna med parlamentet. Det är viktigt att vi meddelar herr Prodi och den nya kommissionsledamoten ert förslag att inbjuda de kommissionsledamöter som kan besvara frågor på ett mycket ingående sätt om de ämnen som berör dem. Jag vet också att kommissionen är ett kollektivt organ, och att Kinnock säkert har skaffat alla nödvändiga uppgifter för att svara oss nu på morgonen och jag tackar honom för hans närvaro.
<P>
Protokollet justerades.

<CHAPTER ID=3>
Bötfällande av det franska fotbollsförbundet
<SPEAKER ID=18 NAME="Talmannen">
Enligt föredragningslistan följer nu ett uttalande av kommissionen om bötfällandet av det franska fotbollsförbundet för brott mot gemenskapens konkurrenslagstiftning.

<SPEAKER ID=19 NAME="Kinnock, Neil">
Jag vill börja med att svara på inlägget från Maij-Weggen. Hon förde fram sin ståndpunkt väl och den togs emot väl. Jag vet att hon känner starkt inför detta och att hon inte är ensam om det.
<P>
Trots att jag naturligtvis inte kan ställa min kollega, Loyola de Palacio, som för närvarande är nöjd ledamot i detta parlament, till svars för utvecklingen av hennes politik och hennes metoder i detta parlament, finns det många som anser att tiden är inne för ytterligare diskussioner mellan kommissionen och parlamentet om vissa av förfarandena och den vedertagna praxisen i detta parlament, som uppenbarligen berör varandra på många punkter, likaväl som den vedertagna praxisen och förfarandena inom kommissionen. Jag hoppas att denna diskussion kan fortsätta utan större dröjsmål, eftersom det skulle kunna leda till en utveckling som skulle vara till gemensam nytta och i själva verket skulle gynna ansvarsskyldigheten och genomblickbarheten i unionens tjänst.
<P>
Vad gäller frågan inför parlamentet, vill jag göra följande uttalande å kommissionens vägnar. Denna vecka presenterade kommissionen ett formellt, rättsligt gällande beslut som gick emot de lokala organisatörerna av förra årets VM-turnering i fotboll i Frankrike. Organisatörerna var CFO. Detta beslut var en följd av organisationens diskriminerande system för försäljningen av matchbiljetter.
<P>
Som parlamentet minns, gynnade det system som användes av CFO konsumenter som kunde uppge en adress i Frankrike. Enligt kommissionens mening utgjorde detta ett brott mot organisationens dominerande ställning på marknaden, vilket strider mot artikel 82 i fördraget. Detta var det första fallet i gemenskapens historia där artikel 82 i fördraget har använts för att bestraffa ett diskriminerande tillvägagångssätt som skadar konsumenternas intressen utan att ha en betydande effekt på marknaden. Då den fattade sitt beslut beaktade kommissionen därför det faktum att det inte förekommit några tidigare beslut av kommissionen eller någon rättspraxis från EG-domstolen för att vägleda CFO i dess biljettpolicy. Vidare stod det klart att det biljettsystem som användes av CFO 1996 och 1997 var exakt desamma som de som använts vid tidigare VM-turneringar och andra liknande stora internationella tävlingar.
<P>
Som parlamentet minns, agerade kommissionen som svar på klagomål från människor utanför Frankrike som fann det omöjligt att köpa biljetter, genom att starta en utredning. CFO ändrade då snabbt sin policy och gjorde ansträngningar för att se till att biljetter som såldes under 1998 fanns tillgängliga utan diskriminering.100 000 blev då tillgängliga för alla, enligt först-till-kvarnen-principen.
<P>
Kommissionen bedömde att dessa faktorer - det tidigare ej tillämpade lagutrymmet, de tillvägagångssätt som använts vid tidigare biljettförsäljningar till internationella turneringar, och det konstruktiva agerandet av CFO - motiverade en symbolisk snarare än en bestraffande bötessumma. Vidare är det relevant att tillägga att ett mera betydande bötesstraff för organisatörerna av 1998 års VM-turnering i fotboll skulle ha förpliktigat kommissionen att vidta åtgärder mot organisatörerna av tidigare stora turneringar som har tillämpat exakt samma biljettpolicy. Detta skulle till exempel ha inneburit åtgärder mot arrangörerna av 1996 års Europamästerskap, eftersom supportrarna vid det tillfället gynnades av ett försäljningssystem som favoriserade hemmasupportrar framför supportrar från utlandet.
<P>
Den franska organisationskommittén är inte ett vanligt kommersiellt vinstdrivande företag. Den finns till för fotbollens intressen och det är viktigt att medge att alla vinster kommer fotbollen till godo. Ett bötfällande av den franska organisationskommittén betyder att man tar pengar ifrån stödet till idrotten och lägger pengarna i Europeiska kommissionens kassaskrin. Jag tror inte att någon genuin fotbollsälskare skulle anse detta vare sig förnuftigt eller acceptabelt.
<P>
Jag vet att fotbollssupportrar i delar av unionen starkt har kritiserat storleken på bötesbeloppet, 1000 euro. Mina kolleger och jag kan verkligen förstå sådana reaktioner när de som reagerar inte har informerats om fakta. Jag hoppas emellertid att man i detta parlament och på annat håll kommer att inse de specifika faktorer som är direkt relevanta för detta fall. Den viktiga - och enligt min mening lärorika - slutsatsen av detta fall är enkel. Alla framtida arrangörer av idrottsturneringar vet nu med säkerhet att varje biljettförsäljningssystem måste vara fullt förenligt med Europeiska kommissionens konkurrensregler samt vara icke diskriminerande. För det andra vet de att kommissionen inte kommer att tveka att vidta åtgärder mot varje arrangör som underlåter att följa dessa regler. För det tredje vet de att det symboliska tillvägagångssättet bara kan tillämpas en gång, och under mycket speciella omständigheter.
<P>
Dessa realiteter betyder, enligt kommissionen, att standarderna för rättvis behandling av idrottssupportrar har tydliggjorts och förstärkts. De kommer definitivt att åtnjuta skydd mot diskriminering i framtiden. Arrangörerna av cupen Euro-2000 i Belgien och Nederländerna har, till exempel, kontaktat kommissionen och som en följd anpassat sina försäljningssystem för att uppfylla kraven i gemenskapens lagar. Inte vid något tidigare tillfälle har en så högre procenttal av biljetterna gjorts tillgängliga för allmänheten med absolut lika rättigheter för medborgarna inom Europeiska unionen. Vi ämnar låta detta gälla även i framtiden.
<P>
Detta är den positiva delen. Tyvärr fick vi uppleva allt det negativa innan.

<SPEAKER ID=20 LANGUAGE="EN" NAME="Perry">
Fru talman! Jag vill gratulera kommissionär Kinnock för det inlägg han nyss gjorde. Jag kan helt enkelt inte förstå hur han lyckades hålla masken, då han läste upp dessa uttalanden. Detta uttalande från kommissionen är ganska skrämmande. Jag skyller inte på kommissionär Kinnock personligen, men jag skyller verkligen på åtgärden, attityden och bristen på handling hos den föregående kommissionen. Detta är ett patetiskt bötesbelopp från en patetisk kommission. Allt vi kan säga är att det är mycket typiskt för det sätt på vilket de har skött ärenden under de senaste fem åren. Jag hoppas bara att den nye ordföranden Prodi tar detta som ett exempel på hur man inte skall gå till väga.
<P>
Jag var en av 32 ledamöter i detta parlament som inledde en privat rättsprocess i franska domstolar förra året i ett sista försök att få fram flera biljetter till supportrar över hela Europa. Tyvärr sade man till oss, då vi vände oss till de franska domstolarna, att det var för sent i det skedet att få till stånd en omfördelning av beställda biljetter, trots att de franska domstolarna själva medgav att man struntat i de europeiska reglerna i det förfarande som man hade tillämpat.
<P>
Jag vill påpeka att kostnaderna för de enskilda parlamentsledamöter som inledde denna process var, hör och häpna, cirka 1000 pund per individ, alltså en smula mer än det bötesbelopp som nu har ålagts VM-arrangörerna.
<P>
Kommissionen själv hade, om den velat, haft makten att utdöma böter på cirka 20 miljoner euro - kanske till och med mera - om den hade tagit saken på allvar. Den tog inte saken på allvar 1997 då den kunde ha vidtagit åtgärder för att garantera en rättvis fördelning. Den tog inte saken på allvar 1998, då problemet hade uppstått och supportrar runt om i Europa nekades möjligheten att se VM. Den tar inte saken på allvar nu. Vad för slags budskap ger detta till idrottsarrangörerna? Kommissionär Kinnock kallade detta ett symboliskt bötesbelopp. Ja, det ger sannerligen en signal om att den inte tar saken alls på allvar. Vi talar om stora affärer här. De summor pengar som är inblandade är betydande. Någonstans i närheten av 300 miljoner pund, har jag fått mig berättat, var omsättningen för VM; bötesbeloppet cirka 1000 euro. Detta är helt enkelt helt oacceptabelt.
<P>
Den signal som ges är att kommissionen ser mellan fingrarna, att den egentligen inte bryr sig. Den säger till arrangörer av stora arrangemang: " Ni kan fortsätta exploatera supportrarna" . Den måste göra någonting för att få slut på detta. Idrott är numera en stor affärsverksamhet. Den måste i framtiden visa att den menar allvar med att garantera att idrotten, liksom andra affärsverksamheter över hela Europa, måste iaktta europeiska regler och förordningar.

<SPEAKER ID=21 LANGUAGE="EN" NAME="Ford">
Fru talman! Jag tackar kommissionen och kommissionär Kinnock för att han gjort sig tillgänglig för att göra detta uttalande efter min begäran tidigare denna vecka. Trots att jag välkomnar det faktum att de är här för att göra uttalandet, är jag besviken över innehållet.
<P>
Jag får höra att jag inte tycker om fotboll: Jag har säsongsbiljett hos Manchester United. Jag får höra att kommissionären har liknande problem med en påstådd entusiasm över Cardiff City, vilket måhända förklarar vissa av de svårigheter vi båda ställs inför. Inte desto mindre instämmer jag i att det franska fotbollsförbundet anordnade en fantastisk fotbollsfest. Det franska " regnbågslaget" åstadkom mycket för att förbrylla de främlingsfientliga och rasisterna som, likt Le Pen och vår föga saknade tidigare kollega M&#x010D;gret anser att man måste vara vit för att vara fransk. Ändå är det viktigt att konstatera att det förelåg brott mot konkurrensreglerna i massiv skala. Kommissionär Kinnock talade om att 180 000 biljetter gjordes tillgängliga för supporters över hela Europa. Det var efter att 600 000 biljetter sålts på ett diskriminerande sätt. Organisationskommittén underlät medvetet och provokativt i ett tidigt stadium att uppfylla kravet på att alla medborgare i Europeiska unionen skall behandlas lika, och bröt på ett tidigt stadium mot artikel 82 i fördraget. Genom att göra detta åstadkom de en massiv ökning av sina vinster, genom att sälja företagsbiljetter till grupper som bara omfattar en enda plats. Det var omöjligt att köpa en biljett och betala 500 franska franc, men för 5 000 franska franc kunde man få samma biljett och en skolmåltid - jag har upplevt gästfrihet mot företag tidigare.
<P>
Om kommissionär Kinnock frågar mig om jag tror att Europeiska kommissionen verkligen kan hjälpa gräsrotsfotbollen bättre än de multinationella företag som i själva verket är beroende av vinsterna, skulle jag lägga min röst på Europeiska kommissionen. Det kanske inte är ett populärt drag, men jag har sett mycket små bevis på att människor som tjänar många miljoner pund på fotboll återför dessa pengar till fotbollen. De lägger pengarna på franchising och andra saker.
<P>
Detta riskerade också säkerheten för tusentals fotbollssupportrar. Det förvandlade tiotusentals franska män och kvinnor till svartabörshajar på amatörnivå. Om de köpte sin tilldelning av fyra biljetter till en stor match och sålde dem på svarta marknaden, tjänade de tillräckligt för en semesterresa för två personer till Australien. Det var mycket svårt att föreställa sig att franska män och kvinnor inte skulle samla på sig biljetter och sälja dem på detta sätt och helt klart skedde detta.
<P>
Alltså, under dessa omständigheter, instämmer inte kommissionären i att fotbollssupportrar kommer att finna bötessumman på 1000 euro skrattretande - detta belopp som var i stort sett det samma som svartabörspriset för en biljett till matchen England-Argentina - svarta börshajarna kommer att anse det vara goda nyheter och de genuina fotbollssupportrarna kommer att bli besvikna? Kan han inte bekräfta att vi borde ha bötfällt de franska myndigheterna med ett belopp på någonstans mellan 100 och 200 miljoner franska franc, vilket är cirka 10 procent av de extra vinster de gjorde? Anser han inte att ursäkten att organisationskommittén inte längre finns i själva verket är lättvindig ursäkt då det klart och tydligt är det franska fotbollsförbundets ansvar?
<P>
Instämmer han inte i att budskapet till arrangörerna för Europa 2000, arrangörerna för Europa 2004 och de möjliga arrangörerna av Mondiale 2006, vare sig det är Tyskland eller Storbritannien, är att de kan bortse från reglerna, maximera vinsterna och att det till slut kostar dem är växelpengar
<P>
Bör kommissionen behandla fotbollen annorlunda än andra affärsverksamheter som omsätter miljontals pund? Jag tror att om detta hade skett inom telekommunikationsbranschen eller någon annanstans, skulle tanken på att vi skulle ha svarat med en symbolisk bötessumma i en situation där människor ökade sina vinster med 200 eller 300 miljoner pund ha varit lika skrattretande som den symboliska bötessumman framstår för fotbollssupportrarna.

<SPEAKER ID=22 LANGUAGE="EN" NAME="Watson">
Fru talman! Vår förre socialistiske kollega, De Coene, och jag ledde den grupp på 30 parlamentsledamöter som förde upp fallet inför högsta domstolen i Paris förra året. Domstolen instämde med oss i fallet. De fann att CFO hade brutit mot den europeiska lagstiftningen. De valde att inte ta upp fallet på grund av en teknikalitet. De fann oss inte giltiga som målsägare. Men vi vidtog åtgärder, eftersom vi inte var övertygade om att Europeiska kommissionen stod upp för de europeiska medborgarnas rättigheter. Som ett resultat av våra åtgärder fick vi försäkringar av kommissionär van Miert om att kommissionen skulle driva detta fall till slutet. Denna åtgärd, vilket Perry påpekade, kostade var och en av oss över 1000 euro. Ledamöterna i detta parlament mår illa av den bötessumma som Europeiska kommissionen har utdömt till CFO. Jag kan mycket väl föreställa mig varför kommissionär van Miert inte ville komma hit personligen för att göra detta uttalande idag.
<P>
Detta är inte första gången som arrangörer av VM har manipulerat biljettförsäljningen till men för den vanlige fotbollssupportern. Men det är första gången som de har basunerat ut att deras turnering är det första VM som passerar miljard dollar-strecket. De har tjänat miljoner på diskriminerande biljettförsäljningssystem. Om kommissionen hade åtgärdat detta brott mot artikel 82 lika strängt som den vidtar åtgärder mot brott inom andra affärsbranscher skulle bötessumman inte ha varit 600 pund utan 6 miljoner pund eller mera.
<P>
Kommissionären säger till oss att konsumenternas intressen kom till skada, men att det inte fick några allvarliga effekter för marknaden. Jag hävdar inför kommissionären att det fick en mycket allvarlig effekt för Europeiska unionens anseende. Han säger till oss att det inte fanns några riktlinjer för CFO. Hur var det med de böter som kommissionen belade de italienska arrangörerna av VM 1990, en summa som i själva verket var större än det belopp som man belägger CFO med i år? Hur var det med skriftväxlingen mellan CFO och Europeiska kommissionen som inleddes i juli föregående år?
<P>
Till skillnad från Ford, som företräder sydvästra England men håller på Manchester City, stöder jag ingen fotbollsklubb, men jag stöder rätten för Europas medborgare till skydd mot diskriminerande förfaranden och missbruk av dominerande ställning på marknaden. Jag stöder Europeiska unionen i dess arbete med utvecklingen av dess roll för att skydda dessa medborgare. Jag anser att dessa böter sänder budskapet till den europeiske medborgaren att Europa är på de stora företagens sida, och inte på den vanlige mannens eller kvinnans på gatan sida.
<P>
Enligt min mening är detta ett tragiskt slut för en tragisk kommission. Jag hoppas att våra nya kommissionärer, då de har godkänts i september, kommer att ha något mera ryggrad då de tar upp fall av denna typ å det europeiska folkets vägnar.
<P>
Applåder

<SPEAKER ID=23 LANGUAGE="FR" NAME="Berthu">
Fru talman! Till skillnad från föregående talare, som för övrigt var britter allihopa- det var verkligen underligt! - skulle jag för min del vilja protestera mot kommissionens beslut, som jag tycker är ganska häpnadsväckande, att vidta en sanktionsåtgärd mot det franska fotbollsförbundet för en så kallad diskriminering vid biljettförsäljningen under den senaste världskuppen i fotboll. Kommissionär Kinnock påminde dock med rätta om att det handlade om ett traditionellt förfaringssätt från tidigare världskupper.
<P>
Kära kolleger, varför är det ett traditionellt förfaringssätt? Ja, helt enkelt för att en sådan världskupp anordnas av ett land och betalas av landets skattebetalare. Man anser därför att det är artigt och lämpligt att reservera en litet större kvot åt det landets medborgare. När exempelvis ett företag bjuder ut aktier på marknaden, gör en kapitalökning och säljer aktier, tycker man inte att det är olagligt att företaget reserverar en kvot åt sina egna anställda som på ett förmånligt sätt deltar i företagets verksamhet. Denna kvot utgör naturligtvis en diskriminering, men i det här fallet tycker jag att det är en legitim diskriminering. Jag tror följaktligen att kommissionen felaktigt har tillämpat artikel 82 i fördraget, därför att det i detta fall inte handlade om missbruk av en dominerande ställning utan om ett fullständigt lagligt och förklarligt utnyttjande av en mycket speciell situation, skattemässigt sett.
<P>
Fru talman, jag skulle dock vilja ge frågan en ny vändning, för det handlar här om en liten fråga som ju inte har några större konsekvenser för livet i våra länder, men det finns andra mycket allvarligare frågor, där kommissionen styrs av samma extremistiska anda, som kan få mycket allvarliga snedvridningar i våra länders ekonomi och för sysselsättningssituationen.
<P>
Jag tänker, till exempel, på den sanktion som vidtagits, än en gång mot Frankrike, för att ha beviljat nedsatta sociala avgifter åt vissa textilföretag som anställde, som ni vet, mina kära kolleger, i en mycket svår internationell situation, i synnerhet på grund av de internationella avtal som förhandlats just av kommissionen. Genom att ett rent extremistiskt, trångsynt och på gränsen till enfaldigt synsätt tillämpas måste således dessa textilföretag betala tillbaka de sociala stöd som de mottagit. Det är en ren skandal. Jag tror att parlamentet i framtiden måste göra sig till förespråkare för en mer balanserad, klarare och rättvisare syn på konkurrensen.
<P>
Applåder

<SPEAKER ID=24 LANGUAGE="NL" NAME="Vander Taelen">
Fru talman! Jag skulle först och främst vilja citera en stor nederländsk filosof, Michels, en känd fotbollstränare som en gång sade att fotboll är krig. Jag skulle snarare vilja hävda att om fotboll är ett alternativ till krig, då kan jag instämma helt och hållet i detta. Det som jag tänker tala om här är inte världsmästerskapet i Frankrike, utan jag skulle vilja vidga det något.
<P>
Jag tror att fotboll och mer specifikt internationella möten mycket riktigt är ett värdigt alternativ till krig, hur tokigt det än kan låta. Fotboll borde vara en fest och internationella möten, som ett världsmästerskap eller ett europamästerskap, borde då verkligen komma folket till del. Det vi nu ser och det som hände i Frankrike förra året illustrerar detta perfekt. Det som borde vara en folkfest har i viss mån blivit en fullständigt kommersialiserad fest. Man ser den tendensen även i det nationella seriespelet i fotboll i hela Europa. Här ser man att fotboll blir mindre och mindre tillgängligt för de vanliga människorna, och att fotboll i viss mån urartar till en fest för kommersen där man gömmer sig bakom glas i tjusiga affärssalonger.
<P>
Jag skulle också vilja uppmana kommissionären att föra en medveten kamp för en sport som förblir tillgänglig för det vanliga folket. För en sport som även i fortsättningen är befriad från kommersiella intressen. Det som gäller för fotbollen gäller naturligtvis även för cykelsporten där cyklister ibland sprutar i sig samma hormoner som kreaturen.
<P>
Jag vill också be kommissionären om att verkligen utarbeta en politik där det inte längre handlar om att utdöma böter till en organisation som överträtt en eller annan lagbestämmelse, men att man börjar föra en riktig politik för att kontrollera dessa stora organisationer och för att åstadkomma att ett europa- och ett världsmästerskap i Europa verkligen förblir en fest för folket och inte en fest för kommersen.

<SPEAKER ID=25 LANGUAGE="FR" NAME="Désir">
Fru talman, kära kolleger! Jag tror inte att marknaden är det enda kriterium som skall beaktas i organisationen av idrottslivet. Under världskuppen 1998 förvaltades den största delen av de två miljoner sålda biljetterna direkt av Internationella fotbollsförbundet som själv sände biljettkvoter till de 203 nationella fotbollsförbunden, med en större kvot till de tjugofyra kvalicerade länderna, varav Förenade kungariket. En annan del, 600 000 biljetter, förvaltades av organisatörslandet som reserverade 37 procent av denna kvot.
<P>
Förslaget att saluföra samtliga biljetter på den europeiska marknaden har aldrig tillämpats någonstans för idrottsevenemang i denna storleksordning, såsom kommissionär Neil Kinnock påminde om nyss. Vid Europakuppen i fotboll, till exempel, som anordnades av Förenade kungariket 1996, var det inte 37 procent utan 42 procent av biljetterna som hade reserverats åt organisatörslandet.
<P>
För det andra är kontrollen över biljettförsäljningen 90 procent av kontrollen över säkerheten. Världskuppen blev en framgång på detta plan också, och det blev ett relativt begränsat antal incidenter därför att denna kontroll över biljettförsäljningen exempelvis gjorde det möjligt för det fransk-brittiska säkerhetssamarbetet att fungera effektivt då supportergrupperna togs emot, ledsagades och övervakades och undvika vissa huliganfenomen som vi inte längre vill återse här på kontinenten.
<P>
För det tredje, ju mer man ökar den enskilda försäljningen desto mer ökar risken för att en svartabörsmarknad skall utvecklas. Den läxan lärde sig italienarna själva då de anordnade världskuppen 1990, och det tog den franska organisationskommittén självfallet hänsyn till.
<P>
För det fjärde, slutligen, när det gäller en populär idrottsgren och ett land som har investerat nio miljarder franc i evenemanget, är det normalt att man är mån om att organisatörslandets invånare ansluter sig till och positivt deltar i evenemanget, det är också en huvudfaktor för att lyckas, liksom också att man är mån om dessa invånares säkerhet samt säkerheten för alla grupper som kommer utifrån, och som tas emot av värdlandet vid detta tillfälle.
<P>
Under världskuppen i fotboll såg ni, kära kolleger, tusentals små Zidane och Marcel Dessailly som kommit från förorterna i Marseille, Toulouse och Strasbourg för att heja på de stora spelarna Zidane och Dessailly liksom Owen, Beckam och di Pietro och deras bedrifter. Denna fantastiska kupp om vilken ingen kan säga att den stämplats för rasistisk eller social diskriminering. Det var en öppen och välkomnande folkfest. Det gav en vacker bild av idrotten, en bild av våra lags och nationers mångfald och en bild av broderskapet i vår del av världen. Ni vet att den supportergrupp som fick mest uppmärksamhet och uppskattades mest av fransmännen var gruppen från Skottland. Vi, fransmän, åkte inte till Australien på semester i juli 1998, för världen hade kommit till Frankrike och vi var på Stade de France i St-Denis och på Vélodrome-stadion i Marseille med invånarna i våra förortskvarter.
<P>
Mina damer och herrar, jag tror att prioriteringen för Europeiska unionen, i fråga om idrott, nu inte är att vidta sanktioner mot ett medlemsland som med framgång har lyckats ordna et sådant evenemang utan snarare, såsom Romano Prodi sa i går, att inleda en verklig europeisk kamp till exempel mot doping, det vill säga att säga nej till att rent materialistiska tankar till slut tar död på själva idrottsandan och det som är vackert i idrotten.
<P>
Applåder

<SPEAKER ID=26 LANGUAGE="EN" NAME="Gill">
Fru talman! Jag är här för att tala för miljoner kvinnliga fotbollssupporters. Jag välkomnar kommissionär Kinnocks försäkringar.
<P>
Jag måste säga att jag var förskräckt över hur biljettfördelningen sköttes av de franska myndigheterna. Jag vet att ett stort antal människor i Storbritannien blev lika frustrerade. Biljetterna släpptes alldeles för sent för att de flesta människor skulle ha kunnat utnyttja möjligheten med tanke på sina arbetsåtaganden. Vad vi behöver, anser jag, är ett gemensamt tänkande.
<P>
Ett av huvudmålen för EU: s institutioner är att garantera att medborgare i samtliga EU-länder behandlas lika och jämlikt. I detta fall diskriminerades miljoner fotbollssupportrar. Ändå tar man lätt på denna överträdelse. Vad skälet än må vara till denna mycket ynkliga bötessumma, kommer det att få ett stort antal supportrar att ta avstånd. Det är ännu ett missat tillfälle att uppnå kontakt med Europas folk. Fotboll är en passion som förenar alla länder. Finns det ett bättre sätt att förändra vår image och få kontakt med Europas folk än att säga att vi tar fotboll på lika stort allvar som vi tar varje affärsbransch.

<SPEAKER ID=27 NAME="Kinnock, Neil">
Jag vill börja där Gill slutade, men först av allt gratulera henne för hennes jungfrutal i detta parlament. Hon kommer aldrig att känna en sådan skräck mer eller få en sådan tillfredsställelse. Jag är säker på att hela parlamentet tackar henne för hennes bidrag. Hon summerade verkligen kommissionens känslor på många sätt då hon sade att hon djupt beklagade förekomsten av diskriminering. Detta är den gemensamma känslan i hela kommissionen, vilket är anledningen till att min kollega, van Miert, och hans medarbetare i kommissionen särskilt vinnlade sig om att göra någonting effektivt för att för all framtid, och förvisso för 1998, förhindra diskriminerande förfaranden från CFO.
<P>
Jag vill fortsätta där Vander Taelen slutade. Då han sade att fotbollen är ett giltigt alternativ till krig drog jag mig till minnes maximen om att krigets första offer är sanningen. Då jag lyssnade på vissa av inläggen under loppet av denna debatt kunde jag inte undvika känslan av att det första offret i fotbollen är sanningen, eftersom där fanns ett eller två inlägg som framfördes med patos, men i hög grad utan ett erkännande av fakta. Jag vill svara å kommissionens vägnar, med en viss upprepning av fakta. Jag beklagar om jag upprepar mig, men om inte människor hör första gången, kommer de kanske att höra den andra gången.
<P>
Jag börjar med Perry. Jag var road av bitarna i inlägget om patetisk, förskräcklig och allt det andra. Men vad är säger han egentligen då han säger att Europeiska kommissionen har makten att döma ut ett bötesbelopp på 20 miljoner euro? Teoretiskt och konstitutionellt sett har han rätt. Men påstår han verkligen att Europeiska kommissionen skulle ta 20 eller 30 miljoner euro från fotbollen och lägga dem i Europeiska kommissionens kassakista? Ford säger " ja" , han skulle hellre se att Europeiska kommissionen fick pengarna än CFO. Han visade prov på en överraskande distans till den allmänna opinionens realiteter. Denne man har varit min vän under en avsevärd tid. Jag beundrar allt hos honom utom hans smak vad gäller fotbollsklubbar. Men faktum kvarstår att om dessa åtgärder skulle bli verklighet, vet han hur rubrikerna skulle se ut. Det gör också Watson, som bekymrar sig över Europeiska unions anseende. Han vet att rubrikerna skulle lyda: " EU knycker från fotbollen" .
<P>
Låt oss vara rationella. Är det förnuftigt att under rådande omständigheter ta stora mängder pengar från fotbollen och placera det i Europeiska kommissionens kistor, eller är det vettigt att vidta åtgärder som garanterar att det inte vid något framtida tillfälle kommer att ske diskriminerande biljetter till fotboll eller andra internationella turneringar? Därefter säger Perry att han vill att denna åtgärd skall vara fullständigt fast och resolut. Jag kan förstå känslan. Men för konsekvensens skull borde samma åtgärd vidtas mot arrangörerna av Europacupen som råkade äga rum i Storbritannien 1996. Fotbollen kom hem, sades det. Påstår vi verkligen i detta parlament, eller någon annanstans, att vi bör blicka tillbaka till 1996 eller jämförbara turneringar och säga att vi utfärdar böter på 20 miljoner euro till dem som arrangerade dessa tävlingar? Jag ber. Låt oss vara rationella.
<P>
Låt mig återvända mycket kort till Ford. Han sade att de som tjänar pengar på fotboll bör föra tillbaka dessa till fotbollen. Han vet mycket väl att jag är entusiastisk i mitt stöd till denna åsikt. Men jag vill påstå att vi bör göra mer än att se över biljettförsäljningen inom internationell fotboll för att åstadkomma dennaintelligenta och nödvändiga återvinning av pengar.
<P>
En sak som jag vill peka på, i vad Ford sade, är att kommissionen, enligt vad han påstår, sänder ut ett budskap till organisatörerna av Euro 2000 och kanske till framtida VM-arrangemang inom Europeiska unionen om att de kan strunta i reglerna. Vad som sker är det absolut motsatta. Jag sade redan tio minuter innan Ford talade att arrangörerna av de belgiska och nederländska mästerskapen har varit i kontakt med kommissionen och inte en enda biljett kommer att säljas på ett diskriminerande sätt. De följer redan reglerna, föregår med gott exempel, och för all framtid inom Europeiska unionen kommer detta att vara det sätt på vilket saker och ting kommer att bedrivas. Fotbollssupportrar och supportrar inom andra idrotter kommer på ett riktigt sätt att veta att de är skyddade av lagen och tävlingsarrangörer kommer att veta att de kommer att bli föremål för verklig och hård bestraffning om de bryter mot vad man nu vet är reglerna.
<P>
Detta är huvudpunkten. Det fanns ingen kännedom om reglerna. Det finns ingen rättspraxis inom EG-domstolen. Det finns inget prejudicerande fall från Europeiska kommissionen. Pengarna skulle ha tagits från fotbollen om det hade blivit fråga om ett större bötesbelopp. Det skulle ha krävts ytterligare ansträngningar för att kräva in böter från tidigare arrangörer. Faktum är att CFO, som jag inte utmålar som helgon, stoppade sin diskriminerande försäljning, i det ögonblick då vår utredning inleddes. Alla skulle ha önskat att det skulle ha skett tidigare, men det inträffade. Då Watson därför säger att det inte var första gången som arrangörer har manipulerat försäljningen, kanske han har rätt. Men detta är första gången som den ansvarig tävlingsorganisationen har stoppat manipuleringen, stoppat den diskriminerande försäljningen, samt den första gången då någon tävlingsorganisation i världen för all framtid har förhindrat användandet av diskriminerande metoder vid biljettförsäljning.
<P>
Watson accepterade min ståndpunkt då jag sade att detta var ett fall där konsumenter drabbades, men effekten gällde inte marknaden såsom den vanligtvis uppfattas. Jag tror han medgav detta, eftersom han sade att det var mitt påstående och att problemet gällde att Europas anseende hade skadats. Jag vill påpeka en sak inför honom: detta anseende kan endast skadas om det som har skett framställs på ett felaktigt sätt. Jag vet att det inte finns någon i detta parlament som någonsin vill göra detta. Jag vädjar därför om ett iakttagande av fakta. Jag har full förståelse, och delar förvisso delvis känslorna för det sätt på vilket storindustrin kring fotbollen så ofta numera fungerar på sätt som strider mot intressena hos verkliga fotbollssupportrar. Jag accepterar allt detta. Jag ber om en rättvis behandling i detta fall liksom i många andra.
<P>
Det var inte likt den ärade ledamoten att på ett så ovärdigt sätt säga att han kunde förstå varför min kollega van Miert inte är här på grund av allvaret i detta ärende. Om det någonsin har funnits en kommissionär i Europeiska unionens 42-åriga historia som offentligt har givit prov på integritet och mod, är det van Miert. Anledningen till att han inte är här denna morgon är att han var tvungen att ägna sig åt sitt arbete, inte feghet. Det är skamligt att någon ens antyder att detta skulle vara skälet till hans frånvaro.

<SPEAKER ID=28 NAME="Talmannen">
Tack, herr kommissionär.

<CHAPTER ID=4>
Avbrytande av sessionen
<SPEAKER ID=29 NAME="Talmannen">
Jag förklarar Europaparlamentets session avbruten.
<P>
Sammanträdet avslutades kl. 09.55.

