<CHAPTER ID="004">
Årsrapport om Europeiska ombudsmannens verksamhet 2007 (debatt)
<SPEAKER ID="008" NAME="Talmannen">
Nästa punkt är betänkandet av Dushana Zdravkova, för utskottet för framställningar, om årsrapporten om Europeiska ombudsmannens verksamhet 2007.
<SPEAKER ID="009" NAME="Dushana Zdravkova">
föredragande. - (BG) Tack fru talman! Tack för påminnelsen. Under de många år som jag tjänstgjorde som domare värnade jag alltid om rättsordningen. Det är därför en stor ära för mig att vara föredragande för Europeiska ombudsmannens årsrapport. Europeiska ombudsmannen är en aktör bland EU:s institutioner som har till uppgift att försvara de europeiska medborgarnas rättigheter och motverka administrativa missförhållanden. Av den anledningen vill jag lyckönska ombudsmannen Nikiforos Diamandouros till hans engagemang och professionalism eftersom det han gör är mycket viktigt för vanliga människor. Som Jean Monnet sa, vi skapar en union mellan människor och inte mellan stater.
<P>
På liknande vis har jag haft nöjet att arbeta med ett betänkande som förenar i stället för att dela de politiska grupperna i Europaparlamentet. Eftersom vi har valts in i parlamentet av EU:s medborgare för att skydda deras intressen, så är det med denna övertygelse som vi har funnit kompromisser för att tillmötesgå några av de ändringsförslag som andra politiska grupper har lagt fram. De här förslagen och dagens debatt är bevis på att Europaparlamentet tar denna viktiga mekanism för att skydda EU:s medborgare på mycket stort allvar. Jag vill även passa på att tacka mina kolleger i gruppen för Europeiska folkpartiet (kristdemokrater) och Europademokrater (PPE-DE), kansliet och alla de som har bidragit till att göra betänkandet fullständigt.
<P>
Det är min djupa övertygelse att medborgarna tack vare Europeiska ombudsmannen kommer att kunna hävda sina rättigheter bättre vid administrativa missförhållanden. Även om reglerna är bra så är det viktigt att de tillämpas på rätt sätt för att ge bästa möjliga skydd. Liksom kommissionen kallas fördragens beskyddare, anser jag att Europeiska ombudsmannen är förkämpe för ett riktigt genomförande av gemenskapslagstiftning. Men ombudsmannen är inte ensam i den rollen. Även Europaparlamentet, den enda demokratiskt valda institutionen, har till uppgift att upprätthålla medborgarnas rättigheter och det gör det ännu viktigare att parlamentet och ombudsmannen arbetar tillsammans.
<P>
Betänkandet är också viktigt eftersom en analys av situationen under årets gång hjälper oss att dra lärdom och fatta de rätta besluten för framtiden. Vi får inte glömma att bakom varje klagomål, bakom varje siffra i statistiken, finns en människa som förväntar sig rätt hjälp och en lösning på sitt problem. När jag arbetade med betänkandet förstod jag att information är den viktigaste aspekten. Betänkandet visar att många medborgare ännu inte vet hur de ska utöva de rättigheter som EU har gett dem när de råkar ut för administrativa missförhållanden. Ett exempel på det är antalet otillåtliga klagomål, 84 procent. Det visar tydligt att ombudsmannen och EU:s institutioner tillsammans måste fortsätta att informera de europeiska medborgarna så att de kan utöva sina rättigheter till fullo. Därför föreslås i betänkandet en gemensam webbplats där det ska gå att framföra klagomål till alla institutioner, liknande den interaktiva handbok som ombudsmannen har utarbetat, där medborgare genom att ange nödvändig information dirigeras till berörd institution, till vilken de kan framföra sitt klagomål direkt. Detta kommer att bidra till att minska antalet otillåtliga klagomål.
<P>
I övrigt har jag fokuserat på vilka garantier som finns för att medborgare, och de som vistas permanent i EU, känner till och åberopar sina rättigheter, och om den hjälp de får är lättillgänglig, rättvis, opartisk och effektiv. Jag skulle vilja betona att i 30 procent av ärendena så finns det inget som ombudsmannen kan göra. Jag anser att ombudsmannen alltid bör förklara varför han inte kan vidta åtgärder beträffande ett visst klagomål, och på så sätt göra svaret mer användbart för medborgarna.
<P>
Jag vill även påpeka att ombudsmän på nationell, regional och lokal nivå spelar en nyckelroll och att deras verksamhet bör utvecklas.
<P>
Slutligen uppmanar jag er att rösta för betänkandet eftersom det stöder konstruktivt samarbete mellan ombudsmannen och EU:s institutioner och organ samt bekräftar ombudsmannens roll som en extern kontrollmekanism och en källa till ständig förbättring av den EU:s förvaltning.
<P>
Tack.
<SPEAKER ID="010" NAME="Nikiforos Diamandouros">
ombudsman. - (EN) Fru talman! Jag tackar er för denna möjlighet att tala till parlamentet om årsrapporten om Europeiska ombudsmannens verksamhet 2007. Jag vill också tacka föredraganden Dushana Zdravkova och utskottet för framställningar för deras utmärkta och konstruktiva betänkande.
<P>
Min rapport visar att det skett framsteg i hanteringen av klagomål, främjandet av god förvaltning och spridandet av kunskap om ombudsmannens roll. Antalet tillåtliga klagomål ökade i både absoluta och relativa termer från 449 (12 procent av alla klagomål) 2006 till 518 (16 procent av alla klagomål) 2007. Därmed uppfyllde vi de båda målsättningar som parlamentet konsekvent har framhållit: att öka antalet tillåtliga klagomål och att minska antalet otillåtliga klagomål.
<P>
De vanligaste typerna av administrativa missförhållanden i tillåtliga klagomål var bristande öppenhet, inklusive vägran att lämna ut information, orättvisa eller maktmissbruk, otillfredsställande förfaranden, omotiverade förseningar, diskriminering, försummelse, juridiska fel och underlåtenhet att garantera att åtaganden fullgörs. 348 beslut fattades som resulterade i avslutade utredningar. Det utgör en ökning med 40 procent jämfört med 2006. I 95 fall avslöjades inga administrativa missförhållanden. Ett sådant resultat är inte alltid negativt för klaganden som får en fullständig förklaring från den berörda institutionen. Även i de fall där administrativa missförhållanden inte kan påvisas kan jag se möjligheter att förbättra kvaliteten på en institutions eller ett organs förvaltning. I så fall påpekar jag detta i en ytterligare kommentar.
<P>
Många av mina utredningar resulterar i en positiv utgång som är tillfredsställande både för den klagande och för den institution som är föremål för klagomålet. I 129 fall kunde ärendet klaras upp av den berörda institutionen på ett sätt som tillfredsställde klaganden. Det är dubbelt så många fall som de som behandlades på samma sätt under 2006, och speglar en ökande villighet från institutionernas och organens sida att betrakta klagomålen till ombudsmannen som en möjlighet att erkänna och rätta till misstag som har uppstått.
<P>
När jag påträffar administrativa missförhållanden försöker jag att uppnå en vänskaplig förlikning. I vissa fall kan en sådan uppnås om institutionen eller organet i fråga erbjuder ersättning till den klagande. Ett sådant erbjudande görs ex gratia, det vill säga utan någon juridisk förpliktelse och utan att skapa något prejudikat. När det inte är möjligt att uppnå en vänskaplig förlikning avslutar jag ärendet med en kritisk anmärkning. En kritisk anmärkning är också lämplig när det inte längre går att rätta till ett administrativt missförhållande. Anmärkningen bekräftar att klagomålet är berättigat och visar institutionen eller organet i fråga vad som har gjorts fel. Kritiken är avsedd att vara konstruktiv för att hjälpa till att undvika administrativa missförhållanden i framtiden.
<P>
Det är viktigt att institutioner och organ gör uppföljningar av de kritiska anmärkningarna och vidtar handfasta åtgärder för att lösa de problem som kvarstår. För att bättre kunna övervaka effekten av ombudsmannens kritik gjordes en undersökning av uppföljningen av samtliga kritiska anmärkningar som gjordes under 2006. Resultaten, som publicerades på ombudsmannens webbplats och skickades till samtliga berörda institutioner, ska uppmuntra europeisk offentlig förvaltning att förbättra sin verksamhet och fortsätta att utveckla en servicekultur för medborgarna.
<P>
I de fall där det fortfarande är möjligt att rätta till administrativa missförhållanden brukar jag i regel lämna ett förslag till rekommendation till institutionen eller organet i fråga. Jag lade fram ett sådant förslag i parlamentet där kommissionen kritiseras för att inte ha behandlat ett klagomål om direktivet om europeisk arbetstid. Jag välkomnar parlamentets stöd i resolutionen av den 3 september 2008, som baseras på Proinsias De Rossas betänkande.
<P>
Det här året har jag återigen inkluderat ”särskilt viktiga ärenden” i årsrapporten. Det är ärenden som jag anser att berörda institutioner och organ har besvarat på ett exemplariskt vis. Sju sådana ”särskilt viktiga ärenden” betonas i rapporten. Fyra av dem avsåg kommissionen, ett gällde rådet, ett Europeiska centralbanken och ett Europeiska byrån för luftfartssäkerhet. Jag har fortsatt att sträva efter att se till att EU:s institutioner och organ tillämpar en medborgarcentrerad strategi i all sin verksamhet, genom att alltid försöka uppnå vänskapliga förlikningar och genom att inleda fler utredningar på eget initiativ för att identifiera problem och uppmuntra till bästa praxis.
<P>
Jag vill nu nämna några andra åtgärder som ombudsmannen vidtagit i syfte att garantera medborgarna bästa möjliga service. Jag har fortsatt mina strävanden att förbättra kvaliteten på informationen om rättigheter enligt EU-lagstiftningen, framför allt genom Europeiska ombudsmannanätverket. Nätverket som innefattar utskottet för framställningar samarbetar i behandling av ärenden och genom utbyte av erfarenheter och bästa praxis. Ett av syftena med nätverket är att underlätta en snabb överföring av tillåtliga klagomål till behörig ombudsman eller liknande organ. I de fall det är möjligt överför jag ärenden direkt, eller ger den klagande lämpliga råd. Under 2007 kunde jag på detta vis hjälpa 867 klaganden.
<P>
Ett annat viktigt initiativ som bör förverkligas inom det nästa kvartalet i år är att mitt kansli utvecklar en interaktiv handbok för att hjälpa medborgarna att hitta det lämpligaste sätt att framföra ett klagomål. Handboken gör det möjligt för en ännu större andel av de klagande att vända sig direkt till det organ som är bäst lämpat att hantera deras klagomål. Otillåtliga klagomål kan på så sätt lösas snabbare och effektivare. Min institution kommer på så vis att kunna uppfylla sin huvuduppgift, att hjälpa medborgare som är missnöjda med hur de blir behandlade av EU:s institutioner och organ.
<P>
Ombudsmannen kan inte arbeta ensam. För att kunna garantera bästa möjliga förvaltning måste det finnas ett aktivt samarbete med EU:s institutioner och organ. Ökningen av antalet lösta ärenden och vänskapliga förlikningar är uppmuntrande och vittnar om våra ömsesidiga ansträngningar för att skapa förtroende för EU hos medborgarna vid en tidpunkt då detta verkligen behövs. Jag är även mycket tacksam för parlamentets stöd och vägledning, både i fråga om de budgetmedel som ni förser min institution med och den positiva relation som jag har med utskottet för framställningar. Med ert fortsatta stöd kommer jag att sträva efter att bygga vidare på det vi har åstadkommit under det gångna året.
<P>
Slutligen, eftersom det här är det sista tillfället under den här valperioden i parlamentet som jag har äran att presentera min årsrapport, vill jag betona min djupa uppskattning för det nära samarbete och de goda råd som jag har fått såväl från parlamentet som från enskilda ledamöter under dessa fyra och ett halvt år.
<P>
(Applåder)
<SPEAKER ID="011" NAME="Talmannen">
Ni har helt rätt. Parlamentet har visat förtroende för Europeiska ombudsmannen.
<SPEAKER ID="012" NAME="Andris Piebalgs">
ledamot av kommissionen. - (EN) Fru talman! På kommissionens och min kollega vice ordförande Margot Wallströms vägnar, vill jag tacka föredraganden Dushana Zdravkova för hennes utmärkta arbete. Vi välkomnar betänkandet om årsrapporten om Europeiska ombudsmannens verksamhet 2007 från utskottet för framställningar.
<P>
Som ni vet har kommissionen har engagerat sig starkt för att förbättra sin administration. Att vi förbättras kan vi se både i ombudsmannens årsrapport och i betänkandet från utskottet för framställningar.
<P>
Under 2007 fördubblades antalet ärenden där en institution eller organ faktiskt fick administrativa missförhållanden att upphöra tack vare klagomål till ombudsmannen. Det återspeglar en villighet från institutionernas och definitivt också kommissionens och andra organs sida att se klagomålen som en möjlighet att rätta till fel och samarbeta med ombudsmannen i allmänhetens intresse.
<P>
Antalet ärenden där inga administrativa missförhållanden kunde fastställas ökade också. Kommissionen gläds åt detta eftersom vi är den institution som mottar flest sådana klagomål.
<P>
Jag vill även betona att ombudsmannen har föreslagit ett större antal vänskapliga förlikningar för att lösa tvister, och att kommissionen överlag har varit samarbetsvillig och uppskattande för denna typ av förslag när så varit möjligt. Under 2007 framförde ombudsmannen bara ett förslag till rekommendation till parlamentet. Det gällde kommissionen, och ombudsmannen har redan nämnt detta.
<P>
Men jag vill påminna er om att den rekommendationen gäller arbetstidsdirektivet och att ni så sent som förra månaden diskuterade den frågan med min kollega Vladimir Spidla.
<P>
Låt mig avsluta med de tre särskilda punkter som nämns både i Dushana Zdravkovas betänkande och i ombudsmannens årsrapport. Låt mig börja med överträdelserna. Som ni vet har kommissionen omorganiserat sitt beslutsfattande om överträdelser i syfte att underlätta ärendenas gång. Detta presenterades i meddelandet från 2007 ”En europeisk union som bygger på resultat - tillämpningen av gemenskapsrätten”. Vi gör en aktivare uppföljning av ärenden och organiserar arbetet effektivare för medborgarnas skull. Ett pilotprojekt har också lanserats. Vi måste hitta fler och snabbare lösningar på problemen.
<P>
För det andra vill jag nämna uppmaningen till EU:s institutioner och organ att anta en gemensam strategi för en europeisk praxis för god förvaltningssed. Jag vill uppmärksamma er på att kommissionen har sin egen praxis för god förvaltningssed som antogs 2000. Denna praxis utgör fortfarande ett modernt och mycket effektivt verktyg. Dess genomförande är väl inarbetat. Jag kan inte säga hur det kommer att se ut i framtiden, men i nuläget vill vi fortsätta som hittills.
<P>
För det tredje, när det gäller kommunikationstrategin välkomnar kommissionen definitivt idén om en informationskampanj riktad till EU:s medborgare för att informera dem om ombudsmannens uppgifter och befogenheter.
<P>
Varje institution, inklusive kommissionen, har sin egen webbplats där klagomål och framställningar kan göras. Europa-webbplatsen är gemensam för alla EU-institutioner och har länkar till alla andra EU-institutioner inklusive till ombudsmannens webbplats. På så sätt kan medborgarna enkelt omdirigeras till andra organ som har möjlighet att avgöra deras ärenden. Idén om en interaktiv handbok utformad för att hjälpa medborgarna att hitta det forum som är bäst lämpat för att lösa deras problem, är väl värd att studera närmare.
<P>
Vi får aldrig glömma vilka som ska sättas främst och för vilka vi gör allt detta, nämligen EU:s medborgare.
<SPEAKER ID="013" NAME="Andreas Schwab">
för PPE-DE-gruppen. - (DE) Fru talman, herr Diamandouros, herr kommissionsledamot, mina damer och herrar! Först vill jag lyckönska föredragande Dushana Zdravkova till hennes betänkande som jag tror är hennes första. Det utgör en utmärkt grund för debatt och diskussion om resultaten av ert arbete under det senaste året herr Diamandouros.
<P>
Till viss del tar betänkandet vid efter det betänkande som jag utarbetade för parlamentet för två år sedan. Då hade ni just startat nätverket för nationella ombudsmän och utskottet för framställningar och utifrån betänkandet verkar det tydligt att nätverket har fått ett mycket gott mottagande av EU:s medborgare, vilka står i centrum för ert arbete. Dessutom är er utbildningskampanj, som har resulterat i en ökning av tillåtliga klagomål, ett framgångsrikt exempel på att det lönar sig med satsningar i syfte att utbilda medborgare om deras rättigheter och möjligheter att få hjälp.
<P>
Jag välkomnar även varmt att man i betänkandet, på liknade sätt som i Manolis Mavrommatis betänkande för ett par år sedan, betonar framgången med de informella förfaranden som ni, herrombudsman, vill koncentrera er närmare på. Framgången beror på att det går att minska den tid som ägnas åt formaliteter. Det är bra att ni fortsätter med den medborgarcentrerade strategin.
<P>
Några exempel på ert arbete under förra året visar på handlingsförmåga men även på lyhördhet gentemot den breda allmänheten i Europa, både när det gäller arbetstidsdirektivet och parlamentets interna organisation. Givetvis är det inte alltid enkelt för er att hitta de rätta orden. Ombudsmannen måste emellertid exponera svaga punkter med viss framförhållning och lämplig återhållsamhet. I slutändan handlar allt om att arbeta tillsammans för att tjäna EU:s medborgare. Ni har bidragit positivt till detta under det gångna året herr Diamandouros.
<SPEAKER ID="014" NAME="Proinsias De Rossa">
för PSE-gruppen. - (GA) Fru talman! Till att börja med vill jag tacka föredragande Dushana Zdravkova för hennes arbete med betänkandet. Ombudsmannens kansli förbättras påtagligt. Vi har länge beklagat oss över att det görs för många klagomål till kansliet som inte har med dess verksamhet att göra. Förra året minskade antalet klagomål för första gången och jag lyckönskar ombudsmannen till det arbetet.
<P>
Ombudsmannens interaktiva handbok är en kreativ lösning som hjälper medborgarna att hitta lämplig institution för deras klagomål och jag tror att det kan användas i större utsträckning. Om vi vill bevisa för EU:s medborgare att den här unionen arbetar för dem så måste vi kunna garantera att de får svar och lösningar på sina problem.
<SPEAKER ID="015" NAME="Marian Harkin">
för ALDE-gruppen. - (EN) Fru talman! Jag vill börja med att lyckönska föredraganden till ett mycket omfattande betänkande och även ombudsmannen och hans personal till de många positiva åtgärder som de vidtog under 2007.
<P>
Jag anser det mycket uppmuntrande att ombudsmannen arbetar på så många olika nivåer och att det inte bara handlar om att behandla klagomål, vilket är centralt i hans arbete, utan även om hur man kommer fram till beslut eller lösningar. Det har skett en ökning av vänskapliga förlikningar, mindre formella förfaranden, där relationerna med institutionerna gör att allt fler ärenden kan lösas snabbt. Det är ett verkligt framsteg som måste vidareutvecklas. Vi vill ha fler medborgarvänliga lösningar.
<P>
Jag är även nöjd över att se att bättre kommunikation på alla nivåer är centralt på ombudsmannens agenda. Antagandet av Europeiska ombudsmannanätverkets uttalande och ett ökat samarbete på detta område är mycket viktigt, och jag ser fram emot lanseringen av den nya webbplatsen som kommer att inkludera en interaktiv handbok för att hjälpa medborgarna.
<P>
Min sista kommentar gäller medborgarna och avser det muntliga ändringsförslaget till punkt 23. Den punkten lyder ”Europaparlamentet föreslår att ombudsmannen ska vidta åtgärder för att minska antalet klagomål (totalt 1 021 stycken) med avseende på vilka ombudsmannen inte har vidtagit några åtgärder alls”. I det muntliga ändringsförslaget vill man ändra den sista meningen ”med avseende på vilka ombudsmannen inte har vidtagit några åtgärder alls” till ”i de fall där inga åtgärder är möjliga”.
<P>
Det är ur ombudsmannens perspektiv som inga åtgärder är möjliga men ur medborgarens perspektiv vidtas inga åtgärder. Det är två mycket olika perspektiv.
<P>
Min fråga är: framgår det tydligt för de 1 021 medborgarna att inga åtgärder är möjliga från ombudsmannens sida, med en tydlig förklaring och en detaljerad kommentar i de fall där det går, eller är det helt enkelt så att inga åtgärder har vidtagits? Om det tidigare är sant och medborgarna får en förklaring, har jag inget problem med det utan är i stället mycket nöjd. Men om det senare är sant och inga åtgärder har vidtagits så kommer det att skapa frustration och ilska hos medborgarna. Därför vill jag be om ett förtydligande på den punkten.
<SPEAKER ID="016" NAME="Margrete Auken">
för Verts/ALE-gruppen. - (DA) Fru talman! Jag vill tacka föredraganden för hennes lysande betänkande. Det är ett utmärkt arbete och den stora samarbetsviljan gladde oss särskilt. Jag vill också tacka ombudsmannen för hans utmärkta årsrapport. Ombudsmannen är givetvis en väldigt viktig EU-institution. Hans arbete bevisar att EU är närmare européerna än vad det har rykte om sig att vara, och att EU lyssnar på kritik. Lyckligtvis är vi på rätt väg. Långt fler klagomål än förra året fick en lösning till de klagandes belåtenhet genom att institutionen själv tog hänsyn till dem. Det visar att man i EU-systemet börjar förstå behovet av att tjäna människorna på bästa möjliga sätt. Tyvärr finns det institutioner som inte efterlever rekommendationerna. I sådana fall är ombudsmannens enda åtgärd att lägga fram ärendet inför parlamentet, ett alternativ som han knappast kan anklagas för att missbruka eftersom bara ett ärende lades fram i utskottet för framställningar under förra året.
<P>
När ett ärende tas upp i parlamentet har vi en tydlig förpliktelse att säga att vi, i alla fall i princip, är beredda att gå vidare till EG-domstolen om inte den berörda institutionen fogar sig efter ombudsmannens beslut. På så sätt kan vi ge ombudsmannen det inflytande och den auktoritet som är nödvändig i systemet. På Verts/ALE-gruppens vägnar har jag lagt fram ett par ändringsförslag vilkas enda syfte är att förtydliga begreppet administrativa missförhållanden. Det bör gå att identifiera de ärenden där ombudsmannen bedömt att EU:s institutioner och organ inte har rättat sig efter tillämpliga regler och principer. Det föreligger emellertid inga administrativa missförhållanden i de fall där ombudsmannen bara noterar att det finns utrymme för förbättring i fråga om hur institutionen behandlar ärenden. Det är den skillnaden som mina ändringsförslag syftar till att förtydliga.
<P>
Slutligen har jag en liknande fråga som den Marian Harkin tog upp, om när ärenden avslås. Vi skulle vilja veta varför de avslås. Anledningen bör anges i svaret till klaganden och jag undrar om så verkligen är fallet? Annars vore det mycket frustrerande, vilket redan har påpekats.
<SPEAKER ID="017" NAME="Marcin Libicki">
för UEN-gruppen. - (PL) Fru talman, herr kommissionsledamot! Jag vill börja med att lovorda Dushana Zdravkova för ett mycket bra betänkande. I betänkandet konstateras att ombudsmannen gör ett bra arbete. Det utmärkta samarbetet mellan ombudsmannen och Europaparlamentet och utskottet för framställningar framhävs också. På sätt och vis agerar utskottet på parlamentets vägnar när det gäller kontakten med ombudsmannen.
<P>
Betänkandet antogs enhälligt utan röstnedläggning. Det betyder att parlamentet delar Dushana Zdravkovas åsikt om den goda kvaliteten på ombudsmannens arbete. Ombudsmannen närvarar ofta vid sammanträden i utskottet för framställningar och han lämnar alltid detaljerad information om sitt arbete. I sammanträdena i utskottet deltar alltid en ombudsmannarepresentant som är närvarande här i dag, och vill jag tacka ombudsmannen för det eftersom det visar att vi följer varandras arbete.
<P>
Antalet tillåtliga klagomål pekar mot vissa slutsatser. En av dem är att allmänheten i EU följer ert arbete som ombudsman, och på så sätt skapar sig en bättre uppfattning om vilka klagomål som bör riktas till er. Ni har inte ändrat praxis beträffande vad som är tillåtligt och vad som inte är det. Ni förblir objektiv och ert arbete är sådant att det uppskattas av folk och att de börjar förstå det bättre. Utskottet för framställningar arbetar tillsammans med EG-domstolen och ert kansli för att föra EU och dess institutioner närmare folket. Däri ligger er framgång. Vi vill tacka er så mycket för era insatser. Tack även till Dushana Zdravkova för hennes betänkande.
<SPEAKER ID="018" NAME="Dimitrios Papadimoulis">
för GUE/NGL-gruppen. - (EL) Fru talman! Betänkandet om Europeiska ombudsmannens verksamhet ger oss möjlighet att ta reda på hur medborgarna ser på EU-institutionernas verksamhet. Det ger oss praktiska idéer och exempel på hur institutionerna kan förbättra sin verksamhet och hur de tjänar medborgarna.
<P>
Jag vill i min tur tacka Europeiska ombudsmannen Nikiforos Diamandouros för hans enastående arbete och föredraganden Dushana Zdravkova för hennes mycket intressanta betänkande, och ta tillfället i akt att betona vissa punkter.
<P>
Till att börja med är det mycket bra att antalet klagomål till ombudsmannen ökar, men det motsäger kommissionens självgodhet när det gäller konstant förbättring av dess förvaltning och större öppenhet. Jag skulle råda kommissionen att vara ärligare och mer blygsam.
<P>
Det är även positivt att antalet tillåtliga klagomål och effektiviteten i Europeiska ombudsmannens ingripanden har ökat. En stor majoritet av klagomålen handlar emellertid om frågor som inte faller direkt under ombudsmannens jurisdiktion. De flesta EU-medborgare vill ha bättre insyn och felfri administration både i EU:s institutioner och i tillämpningen av gemenskapslagstiftning i allmänhet, men tyvärr är det inte alltid fallet. Därför har parlamentet upprepade gånger efterfrågat medel för finansiering och personalresurser till alla EU:s institutioner och organisationer så att de kan garantera att medborgarna får ingående svar på sina klagomål, frågor och hänskjutna ärenden utan dröjsmål.
<P>
Vi behöver även samarbete mellan Europeiska ombudsmannen och ombudsmän i liknande organisationer på nationell, regional och lokal nivå i medlemsstaterna. Vi behöver ge begreppet administrativa missförhållanden en bredare, mer expansiv tolkning så att den även innefattar ärenden där administrativa myndigheter uppvisar slarv och vårdslöshet, eller brist på öppenhet i sitt arbete för medborgarna. Detta kommer att resultera i fler påtagliga ingripanden från ombudsmannen, vilket ligger i medborgarnas intresse. Det är också oerhört viktigt att ombudsmannen har möjlighet att ta upp ärenden som rör alla EU:s institutioner, inklusive de som verkar under den tredje pelaren.
<P>
Slutligen vill jag upprepa uppmaningen till alla EU:s institutioner och organisationer att införa en gemensam strategi för en europeisk praxis för god förvaltningssed. Det räcker inte med att lovorda Europeiska ombudsmannen...
<P>
(Talmannen avbröt talaren)
<SPEAKER ID="019" NAME="Nils Lundgren">
för IND/DEM-gruppen. - Fru talman! Tillsammans med Volvo och IKEA så är den institution som vi kallar ombudsman mitt lands mest välkända bidrag till världssamfundet. Det är en mycket viktig institutionell innovation, för demokratin i allmänhet och för EU-institutionerna i synnerhet. Varför? Jo, därför att en ombudsman ska se till att medborgarna kan kräva sina rättigheter i politiska och byråkratiska strukturer som blir allt mer komplexa och därmed ogenomskinliga. Ingenstans i den demokratiska världen är komplexiteten och ogenomskinligheten mera dominerande än i den bysantinska maktstruktur som EU har etablerat och ständigt bygger vidare på.
<P>
Det är sällan jag känner någon entusiasm över de betänkanden som läggs fram här i Europaparlamentet. När jag någon gång gör det gäller det betänkanden om den inre marknaden eller någon miljöfråga. Dushana Zdravkovas betänkande är ännu ett undantag. Här växer ändå fram en bild av att ombudsmannen arbetar ganska effektivt för att stärka de enskilda medborgarna mot det bysantinska välde som breder ut sig. Jag tänker på information till allmänheten via en väluppdaterad webbsida, informationsblad, nätverk med nationella och regionala ombudsmän, konferenser och inte minst möten och andra kontakter med eurokraterna i systemet för att få dem att se att de är till för medborgarna och inte tvärtom.
<P>
Samtidigt är det sorgligt att den europeiska makteliten driver ett europeiskt projekt som de flesta associerar till Bysans dåliga sidor, den oöverskådliga byråkratin. I väntan på en folklig reaktion mot denna utveckling bör vi i Europaparlamentet stärka ombudsmannen. Vi bör därför rösta ja till Dushana Zdravkovas betänkande och särskilt välkomna kravet på att ombudsmannen ska ha full tillgång till EU:s handlingar under sina undersökningar.
<SPEAKER ID="020" NAME="Hans-Peter Martin" AFFILIATION="NI">
(DE) Fru talman! Ombudsmannens arbete är i grunden otvivelaktigt bra. Det finns emellertid en vit fläck i Europaparlamentets förvaltning. I april 2007 till exempel, gav Eduardo Bugalho som är en av generalsekreterarna här, ett bestämt löfte om en befattning till en anställd, Martin Ehrenhauser. Den relativt nytillträdda generalsekreteraren Harald Rømer ingrep och plötsligt fanns inte befattningen kvar och frågan sköts ständigt upp. Detta har berört mig.
<P>
Jag är förmodligen den enda parlamentsledamot som inte har tillgång till någon administrativ personal alls. I stället för att ta upp frågan har ni blundat för den. Ni talar själv om förtroende för EU:s institutioner. Jag valdes in av 14 procent av alla Österrikes medborgare och jag kan inte arbeta på samma sätt som nästan alla mina ledamotskolleger gör. Så ni bör inte vara förvånade över att kritiken växer. Kritiken av EU som det ser ut i dag, inte av Europa, håller på att nå epidemiska proportioner särskilt i Österrike.
<SPEAKER ID="021" NAME="Mairead McGuinness" AFFILIATION="PPE-DE">
(EN) Fru talman! I stället för att tala om det förflutna, vill jag lyckönska föredraganden till ett utmärkt betänkande och ombudsmannen till dagens presentation och hans samarbete med oss, och jag välkomnar även kommissionens uttalande. Får jag fråga om konsekvensen i kommissionens sätt att ibland behandla medborgare? Jag är orolig över att så snart en enskild person lägger fram ett ärende för kommissionen så övertar medlemsstaten individens behov och rättigheter. Den enskilde blir nästan som ett offer i ett rättsfall som ignoreras av åklagaren. Jag ska ge er ett exempel.
<P>
En av mina väljare framförde ett klagomål om irländsk byggnadslagstiftning för landsbygdsområden. I ärendet behandlade kommissionen medborgaren exemplariskt när det gällde bemötande och engagemang. Något som emellertid minskade under ärendets gång, vilket jag anser gynnade medlemsstaten och gjorde medborgaren väldigt besviken. Jag känner personen i fråga och denne var inledningsvis mycket belåten men är nu mycket besviken. Den medborgare som för fram informationen och är drivande i frågan glöms med andra ord bort i processen.
<P>
Herr kommissionsledamot, när ni frågade vem som sätts främst sa ni att det var EU-medborgarna. Jag är inte så säker på det.
<SPEAKER ID="022" NAME="Alexandra Dobolyi" AFFILIATION="PSE">
(EN) Fru talman! Jag är oerhört nöjd med ombudsmannens arbete som det beskrivs i hans årsrapport och i hans anförande. Europeiska ombudsmannen är en mycket viktig del i EU:s demokratiska struktur och verksamhet.
<P>
Den största andelen av ombudsmannens undersökningar rör brist på insyn och vägran att lämna ut information. Vår verksamhet måste förbättras på det här området om vi vill bli mer trovärdiga i medborgarnas ögon. Det är viktigt att vi stöder ombudsmannens arbete och arbetet i utskottet för framställningar. Båda behandlar klagomål och framställningar i EU-frågor från medborgare, och det hjälper oss att ta reda på vad som inte fungerar på EU-nivå så att vi kan vidta förbättrande åtgärder.
<P>
Ärenden som läggs fram till ombudsmannen och utskottet för framställningar blir alltmer komplexa och kräver att institutionerna investerar mer i resurser för att kunna bemöta medborgarnas problem på rätt sätt. Om dessa problem bemöts på rätt sätt så kommer vi att göra framsteg med att öka trovärdigheten och förtroendet för EU i sin helhet.
<SPEAKER ID="023" NAME="Metin Kazak" AFFILIATION="ALDE">
(BG) Mina damer och herrar! Ombudsmannens årsrapport för 2007 visar hur värdefull denne är som försvarare av medborgarnas rättigheter när de har kränkts, eller om EU:s institutioner hotar att så göra. Jag välkomnar ökningen av antalet tillåtliga klagomål eftersom det bevisar att Europas medborgare blir alltmer medvetna om ombudsmannens verkliga befogenhet. Jag anser att den här institutionen måste få nödvändiga budgetmedel och personalresurser för att på ett effektivt sätt kunna utföra sitt uppdrag till fullo. Stadgan om grundläggande rättigheter och reglerna om god förvaltningssed är och måste fortsätta att vara en modell och grund för ombudsmannens uppgifter som beskyddare av goda förvaltningsprinciper som öppenhet, ansvar, laglighet och rättvisa vid EU:s institutioner.
<P>
Vi behöver öka informationsinsatserna om ombudsmannen till medborgarna, för att öka medvetenheten om deras rättigheter och om ombudsmannens befogenhet att försvara dem, och hans samarbete med nationella ombudsmän i utbytet av god praxis. Införandet av en Internethandbok är ett bra initiativ, och att upprätta ett register på Internet för klagomål skulle öka insynen och bidra till att öka förtroendet hos medborgarna.
<SPEAKER ID="024" NAME="Ryszard Czarnecki" AFFILIATION="UEN">
- (PL) Fru talman! Vissa EU-medborgare verkar betrakta ombudsmannen som om han vore en gud och begär att han ska lösa problem och hantera ärenden som helt uppenbart ligger utanför hans behörighetsområde. Något som bekräftas av att ombudsmannen på grund av procedurskäl endast kan beakta ett av sex klagomål som han får in. Slutsatsen blir att det råder en total brist på kunskap om vilka Europeiska ombudsmannens uppgifter och befogenheter är, och omfattningen av hans handlingar. Det är inte medlemsstaternas medborgare som är skyldiga till den här situationen. Skulden ligger på EU:s institutioner som har misslyckats med att informera allmänheten om omfattningen av ombudsmannens behörighetsområde. Om inget görs åt detta så kommer medlemsstaternas medborgare fortsätta att skriva till ombudsmannen för att sedan förvånas över att han inte kan ingripa. Det är oroande att fler än tusen klagomål som ombudsmannen tagit emot inte har beaktats och inte blev föremål för åtgärder, såsom nämnts i betänkandet.
<SPEAKER ID="025" NAME="Frank Vanhecke" AFFILIATION="NI">
(NL) Fru talman! Betänkandet från utskottet för framställningar är i själva grunden mycket konstruktivt och positivt när det gäller Europeiska ombudsmannens arbete, och i stort stöder jag personligen den uppfattningen. Jag skulle emellertid vilja ta tillfället i akt att uppmärksamma ombudsmannen på hur Europaparlamentet självt, och faktiskt i ännu högre grad kommissionen, på ett systematiskt sätt förbigår och överträder mycket tydliga rättsregler. I ett antal frågor ger man efter för ett dolt, och därmed odemokratiskt, beslutsfattande.
<P>
Jag anser att ombudsmannen i nästa årsrapport, och jag kommer att be honom om detta, borde fokusera på varför Lissabonfördraget som förkastades och ogiltigförklarades som resultat av en demokratisk folkomröstning i Irland, avsiktligt och gång på gång nonchaleras i dokument och beslutsfattande i alla EU:s institutioner. Jag hoppas att ombudsmannen är förberedd på att ta sig an uppgiften som sådan...
<SPEAKER ID="026" NAME="Manolis Mavrommatis" AFFILIATION="PPE-DE">
(EL) Fru talman, herr kommissionsledamot! Ombudsmannen är en oberoende institution och en mekanism för kontroll av EU:s förvaltning. Under 2007 ökade antalet tillåtliga klagomål medan antalet otillåtliga klagomål minskade jämfört med 2006, vilket är bevis på att EU:s medborgare har börjat förstå institutionens ansvarsområde.
<P>
Jag vill dessutom välkomna Nikiforos Diamandouros insatser under hans tid som ombudsman för att förbättra kvaliteten på informationen till medborgarna om deras rättigheter enligt gemenskapslagstiftningen. Dushana Zdravkova förtjänar också varma lyckönskningar till att ha uppnått enhälliga beslut och samarbete när hon utarbetat sitt första betänkande för vårt utskott. Det europeiska ombudsmannanätverket, till vilket även utskottet för framställningar hör, har ungefär 90 kontor i 31 länder. Även på den nivån är samarbetet mellan de båda nätverken och ombudsmannen värdefullt för målsättningen att så snabbt som möjligt vidarebefordra klagomålen till behörig ombudsman eller behörigt kontor.
<P>
Slutligen bör Europaparlamentet och utskottet för framställningar hjälpa ombudsmannen att uppnå den dubbla målsättningen att verka för sund förvaltning i institutionerna och att förbättra kommunikationen med medborgarna. Tack.
<SPEAKER ID="027" NAME="Michael Cashman" AFFILIATION="PSE">
(EN) Fru talman! Jag vill säga till ombudsmannen att det har varit en mycket intressant debatt. Ni har blivit påhoppad av Hans-Peter Martin och prisad som en gud av en annan person. Jag tycker att det visar att ombudsmannen gör saker rätt på ett ungefär.
<P>
Parlamentet placerar er inte alltid i en bekväm sits när ni uppmanas att ta ställning till de handlingar och beslut som tas här i kammaren. Jag ser att jag har retat upp Hans-Peter Martin, så bra! Men låt mig tala om för ombudsmannen att ni alltid har utfört ert arbete på ett konstruktivt sätt och helt inom ert behörighetsområde. Anledningen till att vi har sett en ökning i er arbetsbörda är antagligen att ni har varit så effektiv med att sprida information om ert arbete och ert kansli, och det lyckönskar jag er till.
<P>
Det återstår inte annat än att säga att det är ett utmärkt betänkande. Jag ser fram emot bidrag från andra kolleger, men jag tycker också om att arbeta med er, inte minst i fråga om tillgång till handlingar, men även i egenskap av vice ordförande i utskottet för framställningar.
<P>
(Applåder)
<SPEAKER ID="028" NAME="Anneli Jäätteenmäki" AFFILIATION="ALDE">
(FI) Fru talman! Tack till ombudsmannen och hela hans kansli för deras värdefulla arbete med att leverera utmärkt förvaltning och öppenhet.
<P>
Det är mycket viktigt för våra medborgare att kunna lämna in klagomål när det förekommer missnöje och att de, vilket nu är fallet, kan vara säkra på att ärendet kommer att behandlas på ett riktigt och tillfredsställande sätt. Jag vill också tacka ombudsmannen för att ha visat styrka och kämpat för större öppenhet i EU:s förvaltning, nästan förgäves man säga. Vi vet att det finns mycket kvar att göra här. Utvecklingen går långsamt men låt oss glädjas åt varje litet framsteg och låt oss fortsätta att slå våra huvuden...
<P>
(Talmannen avbröt talaren)
<SPEAKER ID="029" NAME="Simon Busuttil" AFFILIATION="PPE-DE">
(MT) Tack fru talman! Jag vill även tacka föredraganden, Dushana Zdravkova, liksom ombudsmannen för hans hårda arbete. Jag anser att det som förenar oss i den här debatten är enkelt. Det handlar om att skydda våra medborgare. Vi kan alla vara överens om att vi måste slå vakt om våra medborgares rättigheter och skydda dem så att de inte ska behöva känna sig övergivna när de måste hantera orättvisa myndigheter och byråkratiska förfaranden. Tvärtom ska de ha stark tilltro till att vi står bakom dem. Eftersom det här är de gemensamma faktorer som för oss samman, låt oss fortsätta vårt samarbete. I tider som dessa, när våra medborgare känner sig ganska oengagerade i EU, är det nödvändigt att ombudsmannen, kommissionen och utskottet för framställningar arbetar för att bygga upp konsumenternas tillit till EU, bit för bit. Låt oss fortsätta vårt samarbete för att bevisa att vi verkligen förtjänar det förtroendet.
<SPEAKER ID="030" NAME="Maria Matsouka" AFFILIATION="PSE">
(EL) Fru talman! Jag har noterat att föredraganden uttryckt sitt stöd för ombudsmannens roll som en värdefull källa till ständig förbättring av EU:s administration.
<P>
Ju mer medborgarna vet om ombudsmannen desto bättre blir EU. Det blir ett EU där man inte är rädd för att ta sig an och rätta till sina svagheter. Därför är det särskilt viktigt att reglerna för god förvaltningssed tillämpas av alla institutioner och organisationer. Det är därför särskilt lämpligt med en bred tolkning av begreppet administrativa missförhållanden. Vi kan inte tala om aktivt medborgarskap om vi inte samtidigt - när medborgarna söker hjälp hos EU-institutionerna - kan ge grundläggande svar på deras problem, eller ännu värre, om vi inte kan slå vakt om EU:s grundläggande värderingar.
<SPEAKER ID="031" NAME="Lidia Joanna Geringer de Oedenberg" AFFILIATION="PSE">
- (PL) Fru talman! Trots den totala ökningen av antalet tillåtliga klagomål till ombudsmannen under 2007 så har han behandlat 17 procent fler än under förra året. Det bör i detta sammanhang betonas att antalet otillåtliga klagomål har minskat drastiskt jämfört med 2006, vilket tyder på att de klagande är bättre informerade om ombudsmannens befogenheter.
<P>
Av årsrapporten framgår det att ombudsmannen utförde sina uppgifter på ett aktivt och balanserat sätt. Det stämmer när det gäller hans behandling av framställningar, hans arbete med att upprätthålla konstruktiva relationer med EU:s organ och institutioner och även hans ansträngningar att uppmuntra medborgarna att utnyttja sina rättigheter. Trots det återstår mycket arbete för att garantera att medborgarna får snabba och relevanta svar på sina frågor, klagomål och framställningar. Framför allt måste man ta itu med orsakerna till klagomålen. Det innebär att man påtagligt måste förbättra insynen i beslutsprocesserna och även förbättra informationen om hur EU:s förvaltning fungerar, eftersom det är dessa områden som genererar majoriteten av medborgarnas klagomål.
<SPEAKER ID="032" NAME="Inés Ayala Sender" AFFILIATION="PSE">
(ES) Fru talman! Även jag vill lyckönska Dushana Zdravkova till hennes utmärkta betänkande. Jag vill också lyckönska oss alla, givetvis också ombudsmannen Nikiforos Diamandouros, till de framsteg och förbättringar som gjorts i hans arbete.
<P>
Bland de ”särskilt viktiga ärendena” vill jag framhäva de som rör transporter inom EU, särskilt den förbättrade informationen om passagerares rättigheter och upphävandet av ett omtvistat beslut från Europeiska byrån för luftfartsäkerhet.
<P>
Jag anser att undersökningarna på eget initiativ är mycket positiva eftersom de har fokuserat på frågan om kommissionens betalningar och även på likabehandling av människor med funktionshinder.
<P>
Vi skulle vilja att det här samlade kunnandet, ”särskilt viktiga ärenden” och god förvaltningssed, inkluderas uttryckligen i den kampanj som parlamentet stöder.
<P>
Slutligen ska jag också särskilt nämna det Europeiska ombudsmannanätverkets sjätte seminarium där för första gången regionala ombudsmän kunde delta. Jag ska också nämna ombudsmannanätverkets utmärkta uttalande som både ombudsmannen Nikiforos Diamandouros och vi själva bör använda.
<SPEAKER ID="033" NAME="Dumitru Oprea" AFFILIATION="PPE-DE">
(RO) Europeiska ombudsmannen är något speciellt och lite av en nyhet för medborgare från de länder som anslutit sig till EU under de två senaste omgångarna. Ombudsmannen behöver emellertid främjas mer aktivt med tydlig information om vad denne kan och inte kan göra. Vi anser även att undersökningarna på eget initiativ bör vara fler till antalet. Om organisationen inte har tillräckligt med egen personal rekommenderar vi att man försöker rekrytera volontärer för att sprida information om Europeiska ombudsmannen, särskilt från de länder som anslöt sig vid de två senaste EU-utvidgningarna, men även ledamöter från Europaparlamentet.
<SPEAKER ID="034" NAME="Reinhard Rack" AFFILIATION="PPE-DE">
(DE) Fru talman! Klyftan mellan EU och Europas invånare bör inte vara så stor som den har blivit och vi måste se till att den minskar.
<P>
Ombudsmannen spelar en mycket viktigt roll i det här avseendet, särskilt i de frågor där han gör ett bra jobb. Det viktigaste är att vi kan räkna med ombudsmannens engagemang och känsla för proportioner. Vi får inte skapa för höga förväntningar som ingen kan uppfylla.
<P>
Å andra sidan handlar det även om att se till att de administrativa missförhållanden som förekommer i EU:s organ hanteras på rätt sätt och att man, där det är möjligt, söker förnuftiga lösningar som tillfredsställer medborgarna och garanterar deras säkerhet.
<P>
Ombudsmannen har hittills visat att han tar den här uppgiften på allvar och utför den väl. Vi kan bara hoppas att det fortsätter på det viset och tackar honom och föredraganden för betänkandet.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Jag vill lyckönska föredraganden och betona vikten av Europeiska ombudsmannen. Jag vill särskilt nämna de positiva effekterna av hans rekommendationer om användandet av språken i de nya medlemsstaterna i Epsos rekryterings- och urvalsprocess. Jag vill även betona betydelsen för den inre marknaden av ombudsmannens rekommendationer i vilka kommissionen uppmanades att i framtiden undvika oberättigade restriktioner om vilka officiella språk som får användas för att lämna anbud i samband med anbudsinfordringar.
<P>
Angående vikten av att skydda personuppgifter välkomnar jag samarbetet mellan Europeiska datatillsynsmannen och Europeiska ombudsmannen. På den punkten vill jag nämna gemenskapsförordningarna om passagerarregister för internationella flygningar. Den typen av samarbete kommer att bli allt viktigare i framtiden. Jag välkomnar också resolutionen i Solvit-fallet där en bulgarisk läkare fick ett intyg om överensstämmelse som tillåter honom att utöva sitt yrke i Frankrike och...
<P>
(Talmannen avbröt talaren.)
<SPEAKER ID="036" NAME="Alessandro Battilocchio" AFFILIATION="PSE">
- (IT) Fru talman, mina damer och herrar! Mina lyckönskningar till föredraganden. Som medlem av utskottet för framställningar vill jag på grundval av informationen i betänkandet och min egen erfarenhet både tacka och lägga fram ett förslag. Tack för de tydliga framsteg som gjorts jämfört med förra året. Antalet tillåtliga klagomål ökade från 449 till 518, en total ökning från 12 till 15 procent, och det har även skett en ökning av antalet utförda utredningar. Jag tror därför att vi är på rätt väg.
<P>
Vi behöver emellertid fortfarande förbättra våra kommunikationsinsatser, så här är mitt förslag. Låt oss tillsammans undersöka effektiva strategier, kanske genom att börja med våra skolor, för att garantera kvalitetsinformation om Europeiska ombudsmannen som person, samt hans roll och befogenhet. I år kommer lovande projekt av det här slaget att påbörjas och de måste genomföras och stödjas. Då kommer vi utan tvivel att se en ytterligare förbättring av dagens redan imponerande siffror.
<SPEAKER ID="037" NAME="Nikiforos Diamandouros">
ombudsmannen. - (EN) Fru talman! Vi befinner oss under stor tidspress eftersom ni måste rösta om sex eller sju minuter, så jag framför en ursäkt till alla som talade. Jag vill tacka alla parlamentsledamöter som har varit vänliga att kommentera min rapport positivt, och om det går bra, kommer jag bara att försöka ta upp mycket speciella ärenden.
<P>
Låt mig hastigt tacka Anneli Jäätteenmäki och Andreas Schwab för det som jag tar som ett särskilt stöd och försvar av ombudsmannens insatser för ökad insyn. Detta är något jag fortsätter att arbeta för och jag lovar att intensifiera mina insatser med stöd av den här institutionen. För att kunna göra det behöver jag ert stöd, och jag ber er om det.
<P>
Hans-Peter Martin, jag skulle väldigt gärna vilja träffa er personligen för att få möjlighet att höra om ärendet och kunna besvara det. Jag vill tacka Michael Cashman och Simon Busuttil för deras kommentarer och uppmuntran. Jag vill även tacka de ledamöter som har talat mycket fördelaktigt om ombudsmannens insatser för att stärka aktiviteterna och medborgarrättigheterna i de nya medlemsstaterna, som faktiskt har ännu större behov av att bekanta sig med ombudsmannens och EU:s uppgifter.
<P>
Tillåt mig nu att direkt bemöta frågorna från Marian Harkin, Margrete Auken och Ryszard Czarnecki, om de ärenden som inte har behandlats. För att undvika missförstånd, låt mig noga klargöra att vi faktiskt har bemött vartenda enskilt ärende som vi har mottagit. Det finns inget ärende som inte har besvarats. Det finns inget ärende där vi inte har svarat klaganden skriftligen. Vi skrev och vi informerade klaganden om varför Europeiska ombudsmannen inte kunde behandla klagomålet. De 1 021 ärendena i kategorin ”inga åtgärder möjliga” är ärenden där vi inte har kunnat hjälpa den klagande genom att göra en ingående utredning, hänskjuta ärendet eller ge användbara råd. När den här frågan kom upp gjorde jag en kontroll och här är en redogörelse. I en tredjedel av ärendena har den klagande redan kontaktat en institution som kunde behandla klagomålet, till exempel en vanlig nationell ombudsman eller Europaparlamentets utskott för framställningar. I 20 procent av de ärenden som man tog emot hade ärendet redan behandlats i domstol och jag kunde inte behandla det. I 17 procent av ärendena existerade inget lämpligt organ som möjligtvis kunde behandla ärendet. I 13 procent av ärendena skulle det enda lämpliga rådet ha varit att kontakta en advokat, vilket klaganden redan hade gjort.
<P>
Därför har jag försökt att täcka in alla ärenden. Jag vill försäkra er om att det aldrig har funnits ett ärende där ombudsmannen inte har skrivit, förklarat och sörjt för skriftlig information. Jag hoppas att detta är svar på era frågor.
<SPEAKER ID="038" NAME="Andris Piebalgs">
ledamot av kommissionen. - (EN) Fru talman! Jag vill bara upprepa mitt stöd för Dushana Zdravkovas betänkande och tacka ombudsmannen för hans samarbete. Angående de konkreta fall som nämndes så kommer vi att lämna ytterligare information. Det stämmer att klaganden inte alltid är helt nöjd med den lösning som vi föreslår när vi besvarar ett klagomål. Kommissionen försöker emellertid alltid att behandla varje ärende i en konstruktiv anda, och det kommer vi att fortsätta att göra.
<SPEAKER ID="039" NAME="Dushana Zdravkova">
föredraganden. - (BG) Jag vill bara ta tillfället i akt att återigen tacka alla talare för deras vänliga ord om mitt betänkande, mitt arbete och Nikiforos Diamandouros arbete. Det har varit en bra och framför allt positiv diskussion, och jag är säker på att den kommer att motivera Nikiforos Diamandouros till ännu fler insatser för ett närmare samarbete mellan institutionerna, och framför allt förbättrad kommunikation med våra europeiska medborgare. Jag ser att det finns många besökare här i salen och hoppas att den här diskussionen har varit användbar, och framför allt intressant för dem.
<SPEAKER ID="040" NAME="Hans-Peter Martin" AFFILIATION="NI">
(DE) Fru talman! Jag vill börja med att tacka ombudsmannen för möjligheten att tala. Det är med glädje jag antar den.
<P>
Jag har egentligen begärt ordet på grund av Michael Cashmans attacker och insinuationer som jag genast vill avfärda. De visar bara hur nervösa människor blir när det handlar om att öka insyn och öppenhet.
<P>
Herr Diamandouros, ni förespråkar mer öppenhet. Jag kan bara uppmuntra er att hålla fast vid era övertygelser när det gäller resekostnader och andra liknande frågor där majoriteten i parlamentet skapar problem för er. Jag anser att ni är på rätt väg.
<SPEAKER ID="041" NAME="Talmannen">
Debatten är härmed avslutad.
<P>
Omröstningen äger rum i dag kl. 11.00.
<P>
(Sammanträdet avslutades kl. 11.05 och återupptogs kl. 11.10.)
