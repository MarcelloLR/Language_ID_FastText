<CHAPTER ID="019">
Samordning av vissa bestämmelser om sändningsverksamhet för television (debatt)
<SPEAKER ID="164" NAME="Talmannen">
Nästa punkt är en andrabehandlingsrekommendation från utskottet för kultur och utbildning om samordning av vissa bestämmelser som fastställts i medlemsstaternas lagar och andra författningar om utförandet av sändningsverksamhet för television (10076/6/2007 - C6-0352/2007 - (Föredragande: Ruth Hieronymi).
<SPEAKER ID="165" NAME="Ruth Hieronymi">
föredragande. - (DE) Herr talman, fru kommissionsledamot, mina damer och herrar! I dag diskuterar vi en på förväg framförhandlad gemensam ståndpunkt från parlamentet och rådet om översynen av direktivet om utförandet av sändningsverksamhet för television. Vi kan se detta som en stor framgång för parlamentet, rådet och kommissionen, så jag vill börja med att framföra mitt varma tack till mina parlamentskolleger från alla politiska grupper och från alla de berörda utskotten, särskilt skuggföredragandena från utskottet för kultur och utbildning, Henri Weber, Ignasi Guardans Cambó och Helga Trüpel. De har gjort mycket för att göra det möjligt för oss att visa upp ett lyckat och gemensamt resultat i dag.
<P>
Jag vill också tacka kommissionsledamot Viviane Reding - årets kommissionsledamot 2007, grattis! - som lade fram förslaget till en översyn av direktivet med stor lika stor beslutsamhet som samarbetsvilja, och som arbetade tillsammans med oss med förslaget.
<P>
Jag vill likaså tacka rådet, särskilt det tyska ordförandeskapet, under vars ledarskap det visade sig möjligt att nå den gemensamma ståndpunkten, och det nuvarande portugisiska ordförandeskapet, som ståndaktigt försvarade den gemensamma ståndpunkt som nåtts, vilket gjort det möjligt för oss att debattera den i dag och rösta om den i morgon.
<P>
”Television utan gränser” är avgörande för informationsfriheten och mediemångfalden i Europa. Vi välkomnar därför innerligt att vi kunnat uppdatera detta direktiv precis i tid. På grundval av ursprungslandsprincipen har vi nått gemensamma mål för traditionella och nya former av television, oavsett plattform. För traditionell tv omfattar detta i huvudsak rätten till kort rapportering över hela Europa, garantier för bättre tillgång för funktionshindrade, bättre kontroll av reklam riktad till barn, och oberoende nationell kontroll av medier.
<P>
Men vi har också förbättrat de finansiella grunderna för kommersiella sändningar, inte genom att öka reklamen - den uppgår fortfarande till maximalt 12 minuter per timme - utan genom att införa mer flexibla regler. Vi har tagit det komplicerade steget att tillåta produktplacering, så att privata tv-företag, i konkurrens med Google och andra rivaler, i framtiden kan erbjuda okodade tv-tjänster. Det var Europaparlamentet som arbetade för att nå tillräckliga öppenhetsbestämmelser i det här sammanhanget.
<P>
För modern tv via Internet är den princip som kommer att gälla efter morgondagens beslut och den påföljande tillämpningen på nationell nivå att tv kommer att förbli en ekonomisk och kulturell produkt, oavsett vilken teknik som används. Det är den europeiska modell som vi har skyddat genom detta direktiv för audiovisuella medier, som det kommer att kallas i framtiden. Tv via Internet och mobil-tv borde också ha en framtid i Europa, inte bara som en ekonomisk produkt, utan också som en grundläggande garanti för informationsfrihet och mediemångfald.
<P>
Det är därför som det är så viktigt att vi har tagit initiativ till detta moderniserade direktiv precis i tid. ”Precis i tid” innebär att de förestående förhandlingarna om telekompaketet, som nu har inletts, och överläggningarna om online-innehåll, kan äga rum mot bakgrund av denna förtydligade rättsliga ram för traditionella och nya audiovisuella medietjänster.
<P>
Därför vill jag be om ert stöd vid morgondagens omröstning, så att vi kan säkra en bred majoritet för att föra vår europeiska mediepolitik framåt.
<SPEAKER ID="166" NAME="Viviane Reding">
ledamot av kommissionen. - (FR) Herr talman! Det är alltid ett stort nöje för en mor att se det barn hon fött växa upp till en intelligent och livlig tonåring. Det är så jag känner i kväll när det gäller vårt direktiv om audiovisuella medietjänster ”utan gränser”. Jag känner tillfredsställelse och stolthet som jag vill dela med barnets gudmor, vår utmärkta föredragande Ruth Hieronymi.
<P>
Det finns många sätt att intelligenstesta ett barn. Ruth Hieronymi har räknat upp dem: en räckvidd som är anpassad till framtida audiovisuella verktyg, eftersom den har utvidgats till audiovisuella medier på begäran som till exempel VOD (beställvideo), bekräftelse av principen om etableringsland, och därmed befästande av den fria rörligheten för program, införlivande av ett intelligent samarbets- och dialogförfarande för att förhindra eller lösa eventuella konflikter, en jämvikt mellan respekten för konsumenterna och större frihet för våra företag och förstärkt informationsrätt i och med de nya reglerna om tillgång till korta utdrag av centrala händelser. Alla dessa nya inslag och mer, anser jag visar på en intelligent jämvikt mellan förnyelse och respekt för värderingar.
<P>
Som bevis på barnets vitalitet vill jag peka på främjandet av den kulturella mångfalden på det digitala området, erkännandet av nya reklamtekniker, att vi äntligen får en rättslig ram för produktplacering och uppmärksammar tillgången till audiovisuella medier för medborgare med syn- eller hörselnedsättning, och förtroendet för branschen genom åtgärder för att tillämpa direktivet genom självreglering eller samreglering.
<P>
Parlamentet spelade en viktig roll när det gällde att vårda barnet till dess tonårstid, och jag vill framföra min tacksamhet. Detta är ytterligare ett exempel på ett utmärkt arbete mellan de tre institutionerna, som framgångsrikt har slutfört lagstiftning som kommer att utgöra en viktig grund för branschen och för morgondagens kultur.
<P>
Tiden är nu inne för barnet att lämna boet och pröva sina vingar som vuxen. När det gäller ett gemenskapsdirektiv innebär detta införlivande i alla medlemsstater. I linje med EU:s politik hoppas jag att detta skede inte gör barnet överviktigt. Det vore desto mer motsägelsefullt, eftersom vi i det nya direktivet uppmanar branschen att utarbeta koder för gott uppförande för reklam riktad till barn som leder till fetma. Jag hoppas därför att medlemsstaterna så långt som möjligt kommer att avstå från att lägga till nationella krav som inverkar negativt på den audiovisuella industrin.
<P>
Jag är helt säker på att den text som kommer att läggas fram för ert godkännande i morgon kommer att ge sektorn en verklig rättssäkerhet, och även kommer att främja våra samhälleliga och kulturella värderingar. Med denna rättsliga ram går EU före lagstiftningen på andra kontinenter. Jag tycker att vi kan vara stolta över den. Vi hjälper också våra industrier när det gäller skapande. Vi bidrar till det bästa möjliga finansieringssystemet för våra filmer och till européernas tillgång till attraktiva innehållstablåer i fria tv-nät: så i kväll har jag alltså med er och tack vare er känslan av att vårt uppdrag har slutförts.
<SPEAKER ID="167" NAME="Gunnar Hökmark">
för PPE-DE-gruppen. - Herr talman! Först av allt vill jag gratulera och tacka vår föredragande för arbetet i denna fråga, liksom fru kommissionär. Jag vill gärna säga att detta är en fråga som det finns många olika och mycket starka uppfattningar om, men vi har ändå fått fram ett förslag som vi diskuterar här i kväll som för den europeiska televisionen framåt.
<P>
Det finns ett par saker som jag tycker är viktiga att understryka, bland annat att vi slår fast principen om ursprungslandets lagstiftning, vilket innebär en bättre och starkare grund för mångfald men också för en gemensam europeisk television och - vilket är viktigt - bättre förutsättningar för en europeisk filmindustri, eftersom det hänger mycket nära samman. Det innebär också bättre utrymme för fria media att existera över Europas gränser.
<P>
Självfallet kunde vissa saker ha varit ännu bättre. Jag hade själv tyckt att det hade varit bra om vi hade haft en större öppenhet när det gäller tiden för reklam, men det skapas här en bättre flexibilitet. Jag tycker att det förslag som nu har kommit tillbaka när det gäller produktplaceringar också innebär en förbättring. Vi har därför anledning att vara nöjda med de steg som tas fram.
<P>
Låt mig bara säga en sak inför framtiden, eftersom denna lagstiftning bygger mycket på att det finns en skillnad mellan det som kallas linjära och icke-linjära sändningar. Jag tror att den skillnaden kommer att spela mindre och mindre roll i framtiden. Redan i dag ser vi att denna skillnad inte är så stor och relevant. Jag tror att det blir viktigt att följa utvecklingen inom detta område, så att vi inte får en situation som innebär att våra traditionella TV-media i Europa får en sämre situation än dem som sänds icke-linjärt, via internet och via andra sammanhang, därför att det i grunden långsiktigt kan skada våra förutsättningar i det globala perspektivet. Med detta vill jag än en gång tacka föredraganden och konstatera att vi har kommit ett steg framåt.
<SPEAKER ID="168" NAME="Catherine Trautmann">
för PSE-gruppen. - (FR) Herr talman, fru kommissionsledamot, mina damer och herrar! Jag vill börja med att citera min kollega Henri Weber. Denna text är en godtagbar kompromiss för den socialdemokratiska gruppen och under förhandlingarna lyckades vi med att införa vissa värdefulla bestämmelser för att bevara den europeiska audiovisuella modellen. Jag vill tacka vår föredragande Ruth Hieronymi för hennes beslutsamhet, tålamod och också för hennes särskilt öppna och positiva kompromissanda.
<P>
Vissa frågor om den digitala revolutionen inom ramen för kunskapsekonomin gjorde denna översyn nödvändig. Reglerna har på ett lämpligt sätt utvidgats till att omfatta de nya audiovisuella tjänsterna. Skydd av minderåriga garanteras, liksom skydd av EU-medborgarna mot uppmuntran till diskriminering. Dessa nya tjänster ska bidra till finansieringen av filmer och till europeiska audiovisuella medier. En procentandel av deras omsättning kommer att betalas in på stödkonton, och det kommer att finnas en garanterad exponering av europeiska produktioner i online-kataloger. Mediemångfald har nu blivit ett officiellt krav. Tillsynsmyndigheternas roll har stärkts, och antagandet av bestämmelser om tillgänglighet för alla rekommenderas mycket bestämt till medlemsstaterna.
<P>
Vad gäller reklam ville den socialdemokratiska gruppen behålla bestämmelserna i det nuvarande direktivet. Eftersom reklamen är begränsad till 20 procent per timme är nu tiden mellan två reklaminslag 30 minuter, medan vi ville bevara 45 minuter för europeiska sändningar. Men vi är ändå nöjda med att produktreklam förbjuds under dokumentärer, informationssändningar och barnprogram. Medlemsstaterna kan dock välja att tillåta denna typ av reklam för filmer, tv-filmer och sportsändningar. I det fallet finns det stränga regler för produktplacering för att förhindra missbruk och vissa snedvridande effekter.
<P>
En jämvikt har därför nåtts mellan yttrandefrihet, informationsöverföring, allmän tillgång till nya tjänster som VOD (beställvideo), och innehåll med ett kulturellt och ekonomiskt värde. Betoningen på kvalitet kommer att göra det möjligt för europeiska produktioner att stärka sin ställning. Det är en av de viktigaste effekterna av direktivet.
<SPEAKER ID="169" NAME="Ignasi Guardans Cambó">
för ALDE-gruppen. - (FR) Herr talman! Jag anser att vi nått slutet på en mycket lång resa. Det har tagit lång tid och resan omfattar insatser som gjorts av många människor, ledamöter och experter, till och med av personer som följt denna debatt mycket noga utanför kammaren eftersom den var så viktig för dem. Vi borde alla vara mycket nöjda med oss själva, eftersom den text som är resultatet av alla dessa förhandlingar och debatter i morgon, om vi slipper överraskningar, kommer att antas enhälligt, kanske till och med utan omröstning, vilket vore det verkliga testet för att en sådan text nästan kan antas med bifall.
<P>
Tiden är därför inne att gratulera Ruth Hieronymi och de övriga skuggföredragandena, men särskilt Ruth Hieronymi och, måste jag säga, även kommissionsledamoten. Hon säger att hon anser att uppdraget har slutförts. Hon har rätt. Hon kan verkligen känna så i dag.
<P>
Detta innebär att vi kommer att anta en mycket tydlig rättslig ram med tydliga regler som kommer att göra investeringar i audiovisuella medier tryggare och säkrare. Reglerna kommer att kunna utvidgas till att omfatta nya digitala medier och nya verktyg för nya medier, med alla grundläggande inslag som krävs för konsumentskyddet och för skyddet av minderåriga, utan att de samtidigt överlappar eller helt enkelt ökar de befintliga bestämmelserna, eftersom verktygen är nya och de rättsliga medlen också måste vara det.
<P>
De nya reglerna gör verkligen reklamen mer flexibel. Det är vi medvetna om. Vi debatterade reglerna och gav dem vårt stöd. På det stora hela var det min grupp som arbetade hårdast för att se till att denna text slutligen kunde fullbordas, eftersom vi inte har denaturaliserat den europeiska audiovisuella modellen. Vi gick faktiskt aldrig så långt, men vi vet - och detta borde vi säga högt, eftersom vi också förespråkade produktplacering, och det gjorde vi fullt medvetet - att om vi vill ha gratis television för tittarna, tv är visserligen aldrig gratis, men den är det för tittarna, och om vi inte vill att denna typ av gratis television ska betalas endast genom skatter och offentliga medel, måste det finnas finansieringssätt inom en konkurrensram. Detta är alltså i detta sammanhang som vi har godkänt produktplacering. Vi har gjort det på ett öppet sätt och vi har gjort mycket klart hur och när det bör tillämpas.
<P>
Det är nu dags att vidta åtgärder för tillämpningen. I detta sammanhang vill jag be kommissionen att åter ta sitt ansvar. Det är sant att barnet har flyttat hemifrån, men inte helt och hållet. Tillämpningen måste övervakas mycket noga, och fru kommissionsledamot, något måste i synnerhet göras när det gäller en aspekt som oroar mig allvarligt. Jag tror att det finns en allmän känsla i vissa medlemsstater av att det inte finns några regler för europeisk tv från och med nu och fram till tillämpningstidpunkten. Det finns inte längre några lagar, skulle vi kunna säga. Det är dock inte sant. I direktivet television utan gränser, som fortfarande är tillämpligt, fastställdes reklamregler och i dessa regler fastställdes vad som kunde göras och inte. Det finns en allmän känsla av att fram till dess att den nya förordningen och det nya direktivet tillämpas i medlemsstaterna, är de redan gällande reglerna inte tillämpliga. I detta sammanhang är det ert och kommissionens ansvar att klargöra att denna uppfattning är felaktig, och att situationen inte ska uppfattas så.
<SPEAKER ID="170" NAME="Zdzisław Zbigniew Podkański">
för UEN-gruppen. - (PL) Herr talman! Syftet med ändringen av Europaparlamentets och rådets direktiv om samordningen av vissa bestämmelser som fastställts i medlemsstaternas lagar och andra författningar om utförandet av sändningsverksamhet för television är att se till att mottagarna av audiovisuella medietjänster i medlemsstaterna kan dra full nytta av fördelarna med den inre marknaden genom att tillämpa principerna om reglering alltefter ursprungsland.
<P>
En ändring av direktivet skulle innebära en anpassning av EU:s bestämmelser till de senaste tekniska framstegen. I kommissionens förslag skiljs mellan linjära tjänster, nämligen överföring genom traditionell television, Internet eller mobil television som konstant tillhandahåller tittaren material under ett pågående program, och icke-linjära tjänster liknande television som laddats ner från nätverket på begäran.
<P>
Att bevara det så kallade direktivet television utan gränser i dess nuvarande utformning skulle förvärra de omotiverade skillnaderna i regleringen av olika metoder för distribution av liknande eller identiskt medieinnehåll. De nuvarande bestämmelserna om television borde fortsätta att gälla för linjära tjänster. För icke-linjära tjänster borde dock grundläggande minimibestämmelser införas. Dessa skulle till exempel kunna omfatta skyddet av minderåriga, förbud mot uppmuntran till rashat, och förbud mot smygreklam. Allt detta finns med i de föreslagna ändringarna. Gruppen Unionen för Nationernas Europa kommer därför att rösta för förslaget.
<SPEAKER ID="171" NAME="Helga Trüpel" LANGUAGE="DE">
Herr talman! I våra förnyade förhandlingar om den nya versionen av direktivet om utförandet av sändningsverksamhet för television, vilket hädanefter kommer att kallas ”direktivet om audiovisuella medietjänster”, har vi under hela tiden parallellt fört en kulturpolitisk debatt om kulturell mångfald och om att bevara kvaliteten inom tv-sändningar. I och med parlamentets slutliga beslut inleds faktiskt precis lagstiftningsprocessen, så vi ser redan framåt.
<P>
Jag uppmanar medlemsstaterna att använda subsidiaritetsprincipen i direktivet och fullt ut utnyttja räckvidden för mer kulturell mångfald och större mediemångfald. Detta gäller särskilt fler rättigheter för oberoende producenter, tillskottet med icke-linjära tjänster som till exempel leverantörer av beställvideo till stöd för europeiska produktioner och en begränsad räckvidd för produktplacering. Särskilt tv i allmänhetens tjänst i Europa borde klara sig utan produktplacering.
<P>
Under hela arbetet med den nya versionen av direktivet hade vi en dispyt om grundläggande principsaker. Dessa handlade om hur mycket marknadsliberalisering vi vill ha och exakt var vi avser att reglera. Ur de Grönas perspektiv har denna dispyt lösts till förmån för mer marknadsorienterad liberalisering, särskilt reklam. Vår grupp kommer därför inte att stödja den nya versionen av direktivet vid morgondagens omröstning. De många nya möjligheterna till ännu mer reklam - oavsett om det är i sportprogram, serier eller spelfilmer - kommer att leda till en minskad kvalitet i europeiska medier. Tv i allmänhetens tjänst kommer därför att spela en ännu viktigare roll i framtiden, och de nationella lagstiftarna måste göra det möjligt för denna television att fullgöra sitt uppdrag att informera och utbilda i så stor utsträckning som möjligt, också via nya medier som mobil television eller Internet-tv. Därför måste vi, även när det rör sig om den nya versionen av telekommunikationsdirektivet, inrätta en lämplig ram på EU-nivå, om sändningarna i framtiden i högre grad ska tas emot via mobiltelefoner eller Internet.
<SPEAKER ID="172" NAME="Doris Pack" AFFILIATION="PPE-DE">
(DE) Herr talman! Den kompromiss som Ruth Hieronymi - naturligtvis med hjälp av sina kolleger - har utformat är en kompromiss som jag fullt ut kan stödja. Jag vill verkligen tacka henne varmt. Detta var ett mycket komplicerat ämne och hon har gjort ett fantastiskt arbete. Enligt min åsikt omfattar kompromissen merparten av det vi ville nå vid första behandlingen.
<P>
Som vi vet hade den snabba tekniska utvecklingen gjort det gamla direktivet förlegat. Jag arbetade själv med detta första direktiv. Vi har nu något nytt: nya överföringsmöjligheter, nya beställtjänster vid sidan av traditionell tv, så vi behöver detta nya direktiv. För mig var det i detta sammanhang viktigt att bevara principen om ursprungsland och kort rapportering. Mer flexibla regler om reklam har införts, men jag anser att det är rätt att hålla fast vid maximalt 12 minuter per timme. Liksom tidigare kommer inte filmer eller nyhetsprogram att avbrytas.
<P>
En problematisk fråga var produktplacering, som ni vet fru kommissionsledamot. Många av oss röstade för den nuvarande kompromissen med tungt hjärta. Det som dock är positivt är att förbudet kommer först, följt av de undantag som redan har nämnts här. Jag tror att om dessa tillämpas korrekt kommer vi inte att ha några villkor av amerikansk modell. Restriktionerna för reklam i barnprogram är också något som jag välkomnar. Denna kompromiss gör det möjligt för den audiovisuella sektorn att bemöta de stora förändringar som sker och anpassa sig till de tekniska och marknadsmässiga förutsättningarna. Kompromissen hjälper den audiovisuella sektorn att bli mer konkurrenskraftig i framtiden. Kompromissen är för tillfället den bästa jämvikten mellan mediemångfald och kulturell mångfald, och ger oss möjlighet att utveckla en mer konkurrenskraftig europeisk audiovisuell industri.
<P>
Jag vill återigen framföra mitt varma tack till kommissionsledamoten, och särskilt till vår kollega Ruth Hieronymi.
<SPEAKER ID="173" NAME="Viviane Reding">
ledamot av kommissionen. - (FR) Herr talman! Jag kan inte annat än instämma i vad som just har sagts: tack vare institutionernas stöd och vår föredragandes och hennes kollegers engagemang har vi faktiskt lagt fram ett direktiv som kommer att föra vår audiovisuella industri in i framtiden med vederbörlig respekt för våra värderingar och kulturer. Det är ett avsevärt steg framåt för den europeiska audiovisuella industrin och jag kan bara glädja mig över detta tillsammans med alla talare som sagt samma sak.
<P>
En fråga ställdes: vad kommer att ske från och med nu och fram till och med den faktiska tillämpningen av det nya direktivet? Jag kan lugna ledamoten i denna fråga. Vi kommer att fortsätta att tillämpa reglerna i direktivet television utan gränser. Jag har faktiskt precis inlett överträdelseförfaranden mot Spanien för att ha överträtt reklamtiden. Detsamma kommer att gälla alla medlemsstater som inte följer reglerna: till dess att vi har nya regler gäller fortfarande de gamla.
<SPEAKER ID="174" NAME="President">
Debatten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 142)
<SPEAKER ID="175" NAME="Claire Gibault  " AFFILIATION="ALDE">
skriftlig. - (FR) Jag vill gratulera Ruth Hieronymi och Ignasi Guardans Cambó till deras fantastiska dialog med ledamöterna och till kvaliteten på de förbindelser de upprättat med rådet och som lett till att detta betänkande, som präglas av stort samförstånd, kunnat läggas fram vid andra behandlingen.
<P>
Rådet har godtagit många av parlamentets krav och samtliga krav från min politiska grupp. Det gläder mig att två punkter som jag är särskilt mån om har tagits med i texten: principen om ursprungsland och skyddet av barn när det gäller reklambudskap.
<P>
Parlamentet har visat att man kunnat föra förhandlingar med rådet, och de har resulterat i en mycket mer genomarbetad text än innan. Det var ingen lätt uppgift, men vi har nått vårt mål. Nu hoppas jag att införlivandet med nationell lagstiftning kommer att underlättas av god vilja från våra regeringars sida.
<SPEAKER ID="176" NAME="Gyula Hegyi  " AFFILIATION="PSE">
skriftlig. - (HU) Det nya direktivet om television utan gränser har varit framgångsrikt i skiftande utsträckning. Det är positivt att vi skapar rättsliga grunder för digital och icke-linjär television. På grund av teknikens snabba utveckling befinner vi oss redan i elfte timmen. Jag anser att det är mycket viktigt att offentliga tv-kanaler som förmedlar EU:s värderingar utnyttjar de möjligheter som den nya tekniken erbjuder. Om offentliga programföretag inte kan hålla jämna steg med kommersiella kanaler när det gäller teknisk kvalitet riskerar de att förlora de tittare de hittills haft, och deras kultur- och samhällsprogram och andra kvalitetsprogram kommer inte längre att nå yngre generationer. I den slutliga versionen mjukas reklamreglerna upp avsevärt. Det är särskilt besvärande att vi inte heller lyckats förbjuda smygökningen av mängden reklam, trots att våra väljare i hela EU beklagar den här utvecklingen. Det är också sorgligt att till och med barnprogram kan avbrytas av reklam. Bestämmelsen om produktplacering är en rimlig kompromiss. Lagstiftningen bidrar inte till många av Europaparlamentets målsättningar, men om den inte infördes skulle avsaknaden av reglering antagligen bli ännu mer problematisk.
<SPEAKER ID="177" NAME="Daciana Octavia Sârbu  " AFFILIATION="PSE">
skriftlig. - (RO) Jag välkomnar rådets gemensamma ståndpunkt, som innebär en del viktiga förändringar när det gäller skyddet av barn och minderåriga, funktionshindrade personers tillgång till audiovisuella tjänster och produktplacering i reklamsyfte.
<P>
Reklaminslag för alkohol och tobak ger ungdomar intrycket att dessa produkter är socialt accepterade bland vuxna, och dessa laster förknippas med fysisk attraktion, nöje, äventyr och rekreation. Intensiv reklam riktad särskilt till barn för livsmedel och drycker med hög fett- och sockerhalt underminerar dessutom de positiva initiativen för att skydda folkhälsan, t.ex. utbildning i näringslära och korrekt märkning av produkter. EU står inför en fetmakris, och tv förvärrar problemet. I Spanien gäller 48 procent av reklamen i barnprogram sötsaker, snabbmatsprodukter och chips, och i Storbritannien står livsmedel med hög fett- och sockerhalt för 80 respektive 90 procent av tv-reklamen.
<P>
I rådets text läggs tonvikten vid utarbetande av uppförandekoder gällande reklam för ”skräpmat” riktad till barn, samt på att införa filtreringssystem och PIN-koder som kommer att ge ett ökat skydd av minderåriga mot audiovisuella tjänsters negativa inverkan och spela en viktig roll i kampen mot fetman.
