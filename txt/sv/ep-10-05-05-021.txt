<CHAPTER ID="021">
Eldrivna bilar (debatt) 
<SPEAKER ID="517" NAME="Talmannen">
Nästa punkt är rådets och kommissionens uttalande om eldrivna bilar.
<SPEAKER ID="518" NAME="Diego López Garrido" LANGUAGE="ES">
Herr talman, mina damer och herrar, herr kommissionsledamot, kommissionens vice ordförande, herr Tajani! Som ni känner till har den europeiska industrin överlag drabbats hårt av den globala ekonomiska och finansiella krisen. Alla ekonomiska sektorer, och även industrin, har det tufft. Därför anser vi att EU:s främsta uppgift är att återskapa tillväxt och sysselsättning.
<P>
I dag har vi hört goda nyheter i kommissionens prognoser om den återhämtning som äger rum i hela EU. Även om återhämtningen är liten rör det sig i slutändan ändå om en återhämtning, och framför allt måste detta innebära industriverksamhet.
<P>
Vi anser att industrin - och på denna punkt är jag säker på att jag tycker likadant som kommissionens vice ordförande, för vi diskuterade nyligen denna fråga, och han håller med oss - är och måste fortsätta att vara en oersättlig drivkraft för EU:s ekonomiska tillväxt och återhämtning. Därför måste vi stödja den europeiska industrin.
<P>
Jag upprepar att den europeiska industrin kan spela en drivande roll för ekonomin. För att så ska bli fallet måste vi för det första skydda våra industrier under de tuffa tider som vi genomlider. För det andra måste vi stärka den europeiska industrins konkurrenskraft. Med andra ord måste den europeiska industrin återgå till att vara ledande och konkurrenskraftig på världsmarknaden. Den måste stödja innovation och utvecklingen av ny teknik. Som när det gäller så mycket annat är det väldigt viktigt att svaret på dessa utmaningar präglas av ett europeiskt perspektiv och ett europeiskt fokus.
<P>
Inom industrisektorn måste vi framför allt betona de sektorer som har störst kapacitet att påverka och skapa tillväxt. En av dessa sektorer är utan tvekan fordonssektorn, med dess stora kapacitet när att omvandla teknik till annan verksamhet, dess påverkan på sysselsättningen, dess exportkapacitet och dess tillväxtpotential. Därför är det viktigt att vi fokuserar på fordonssektorn. Enligt kommissionens egna siffror är detta en sektor som direkt eller indirekt sysselsätter 12 miljoner personer i EU och den främsta privata investeraren när det gäller forskning, utveckling och innovation, med årliga investeringar på 20 miljarder euro.
<P>
I den europeiska fordonsparken, som kan komma bestå av 270 miljoner fordon 2030, finns en typ av fordon som måste uppmärksammas mer än andra när det gäller att nå de mål som jag hänvisade till. Jag avser eldrivna bilar, som är ett av de främsta exemplen på de innovativa strategier som denna sektor måste överväga.
<P>
Det spanska ordförandeskapet har därför tagit upp utvecklandet av eldrivna bilar som en prioriterad fråga på sin dagordning. Detta är ett alternativt transportsätt som är att föredra eftersom det minskar transportsektorns beroende av oljebaserade fossila bränslen. Därmed rör vi oss också tydligt i riktning mot ett energieffektivt och miljömässigt hållbart transportsystem. För att lyckas med detta anser rådet att vi behöver en global teknikutvecklingsstrategi, däribland just en strategi för att utveckla elteknik.
<P>
Rådet uppmuntrar därför till en debatt om vilka åtgärder som bör antas för att främja den europeiska fordonsindustrins tillverkning av eldrivna bilar. Den 8-9 februari tog vi upp frågan vid det informella mötet med rådet (konkurrenskraft) i San Sebastián. Vi hade en intensiv debatt där vi identifierade tre centrala områden där det behövs mer arbete. För det första måste vi sträva efter att EU blir en ledande tillverkare av eldrivna bilar och deras batterier. För det andra måste vi se till att eldrivna bilar antas och accepteras som ett transportmedel på samma sätt som vanliga bilar. Vi måste placera dem på samma nivå, eller försöka placera dem på samma nivå i framtiden, eftersom de för närvarande inte är på samma nivå, och det kommer att ta lite tid för dem att nå dit. För det tredje måste vi skapa förutsättningar för en gemensam marknad för eldrivna bilar.
<P>
Vi kom därför överens om att uppmana Europeiska kommissionen att utarbeta en handlingsplan. Som svar på denna uppmaning har kommissionen - som kommissionsledamot Antonio Tajani kommer att ta upp senare - offentliggjort sin strategi för rena och energieffektiva fordon. Detta gjordes i form av ett meddelande som offentliggjordes den 27 april. I meddelandet tar man upp elteknik, annan alternativ teknik på området och andra frågor. Vid mötet med rådet (konkurrenskraft) i maj skulle vi vilja enas om vissa slutsatser om kommissionens meddelande av den 27 april. Detta är också vår avsikt.
<P>
Sammanfattningsvis anser vi att vi måste sträva efter att nå målen i denna strategi och inom ramen för strategin målen för 2010-2012 års handlingsplan, så att de stora åtgärdsområdena omvandlas till 15 specifika åtgärder - vilket även kommissionen föreslog - och att vi på så sätt kan lägga grunden för att införa eldrivna bilar.
<SPEAKER ID="519" NAME="Antonio Tajani" LANGUAGE="IT">
Herr talman, herr López Garrido! Precis som det spanska ordförandeskapet just meddelade antog kommissionen förra veckan ett meddelande om rena och energieffektiva fordon. Jag hade nöjet att lägga fram denna text som en prioriterad fråga till ledamöterna i utskottet för industri, forskning och energi under min utfrågning förra onsdagen.
<P>
Meddelandet består av två huvuddelar. En del rör förbättringar av den traditionella förbränningsmotorn, och den andra delen syftar till att fastställa en färdplan för att främja och underlätta en utbredd användning av avancerad teknik i fordon med extremt låga koldioxidutsläpp, vätgasfordon, biobränslefordon, hybridfordon och 100 procent eldrivna fordon. Just eldrivna bilar är föremålet för kvällens debatt och den resolution som parlamentet förbereder för omröstning i morgon.
<P>
Alla som noga har följt utvecklingen inom bilindustrin håller säkert med mig om att ett aldrig tidigare skådat samförstånd har nåtts till förmån för eldrivna fordon. Avgörande ögonblick har varit ministermötet i San Sebastián, under ledning av det spanska ordförandeskapet, tillkännagivandet av nationella program för elektrisk rörlighet och motormässorna, inte bara i Europa utan även i Detroit och Peking.
<P>
Vi vet nu att europeiska biltillverkare kommer att lansera de första helt eldrivna fordonen och laddningsbara hybridbilarna på marknaden under 2011, samtidigt som de kommer att fortsätta att tillverka mer avancerade, konventionella fordon med högre energieffektivitet. Vad som är ännu viktigare är att dessa rena bilar inte bara är något det riktas nyfikna blickar mot på motormässor eller hos återförsäljare. De är även efterlängtade av de europeiska konsumenterna. Dessa har tydligt visat att de föredrar mindre och mer miljövänliga fordon.
<P>
Jag vill kort illustrera innehållet i kommissionens strategi. Strategin innehåller mer än 40 konkreta åtgärder. Jag vill passa på att ta upp de tre åtgärder som de berörda parterna har identifierat som de åtgärder som det är viktigast att kommissionen tar itu med, nämligen standardisering, finansiella incitament och forskning.
<P>
Det är viktigt att standardisera eldrivna fordon så att EU-medborgarna kan ladda sina fordon när de korsar gränserna. Så kallad driftskompatibilitet är en nödvändig förutsättning för att konsumenterna helhjärtat ska omfamna denna nya teknik och eldrivna fordon verkligen ska komma in på massmarknaden.
<P>
I meddelandet förutser kommissionen därför ett samarbete med de europeiska standardiseringsorganen som grundas på en konsoliderad standardiseringsprocess. Med detta som grund skulle man kunna anta en gemensam driftskompatibilitetslösning, ta itu med säkerhetsrisker och ta fram ett smart laddningssystem för elbilsladdare. Standarden måste använda sig av befintliga tekniska lösningar och givetvis garantera säkerhet och skäliga priser för konsumenterna.
<P>
Jag är övertygad om att vi måste utnyttja den nuvarande framåtandan för att hitta en gemensam europeisk lösning som grundas på våra inremarknadsprinciper. Om vi låter denna möjlighet glida oss ur händerna kan resultatet bli en fragmentarisk marknad under många år framöver. Detta skulle inte bara vara negativt för konsumenterna och det europeiska näringslivet utan skulle även vara oklokt med tanke på de många konkurrerande internationella initiativ som finns.
<P>
När det gäller finansiella incitament har flera medlemsstater å andra sidan redan infört sådana. I vissa fall rör incitamenten just eldrivna fordon, medan de i andra fall är knutna till låga koldioxidutsläpp. Kommissionen tänker givetvis inte tvinga medlemsstaterna att erbjuda incitament, men just för att undvika att marknaden fragmenteras vill den gärna samordna utbytet av information och förslå en uppsättning riktlinjer i frågan.
<P>
Ett tredje område är forskning. Kommissionen tänker sträva efter att se till att europeisk forskning når målet om rena och mycket energieffektiva transporter. Kommissionen kommer att stödja forskning inom alla dessa tekniksektorer, samtidigt som den planerar att effektivisera och förenkla förfarandena för att motta EU-stöd.
<P>
Avslutningsvis vill jag betona den effekt som strategin kommer att få, och som sträcker sig långt bortom bilindustrin. Jag delar det spanska ordförandeskapets syn. Vi här är för att undersöka en strategi, det vill säga den strategi som ingår i det Europa 2020-dokument som kommissionen har föreslagit och rådet har antagit, som placerar industri- och näringslivspolitik i centrum för vår strategi för att resa oss ur krisen och för att skapa välstånd och främja vår samhällsutveckling de kommande åren. De åtgärder som vidtas till förmån för bilsektorn, så att denna verkligen kan hitta innovativa lösningar, men även så att den kan konkurrera på världsmarknaden, är en del av denna strategi för att skydda industrin. Åtgärderna skyddar emellertid även alla dessa små och medelstora företag som finns runt de stora europeiska industriföretagen, och som faktiskt utgör en av storföretagens pelare.
<P>
Därför anser jag att vårt arbete för att ge bilindustrin framtidsmöjligheter är ett lovvärt initiativ. Jag blev verkligen glad när jag lyssnade till det spanska ordförandeskapet, som välkomnade kommissionens strategi. Kommissionen vill tillsammans med parlamentet och rådet undersöka vilken strategi som kommer att göra det möjligt för vår europeiska industri, vårt europeiska entreprenörssystem, att utvecklas. I likhet med vad som anges i Lissabonfördraget är vi alla övertygade om att en stark marknad är bästa sättet att skapa en sund socialpolitik.
<P>
Utan näringslivet och utan industrin kan vi inte skydda sysselsättningen, eller skydda våra medborgares rätt till arbete.
<SPEAKER ID="520" NAME="Pilar del Castillo Vera" LANGUAGE="ES">
Herr talman, herr kommissionsledamot, herr López Garrido! Denna debatt handlar om en fråga som det i stort sett råder enighet i. Det är därför inte en debatt som präglas av radikalt motsatta åsikter. De olika ståndpunkterna ligger inte långt ifrån varandra. Det framgick av Diego López Garridos och kommissionsledamotens anföranden, och speglas även i den resolution som kommer att gå till omröstning i parlamentet i morgon och som stöds av samtliga politiska grupper.
<P>
Trots detta måste vi emellertid lösa en rad problem innan eldrivna bilar blir helt effektiva. Fokus måste nu ligga på hur vi kan lösa dessa problem så snabbt som möjligt, så att även eldrivna bilar kan bli en del av projektet för mer hållbar och effektiv energiförbrukning.
<P>
I detta sammanhang vill jag lyfta fram en av de frågor som har nämnts, och som även finns med i resolutionen, nämligen frågan om forskning. Det finns fortfarande en rad grundläggande problem när det gäller batteriernas effektivitet och laddningen av batterierna, liksom problem i samband med standardisering, driftskompatibilitet osv., där det fortfarande återstår mycket arbete.
<P>
För att så snabbt som möjligt lösa dessa problem anser jag att det - i likhet med så många andra aspekter som är knutna till energi och andra frågor - är nödvändigt att inrikta insatserna på forskning. Detta kräver enorma finansiella insatser, både från EU-institutionerna och från de nationella institutionerna.
<SPEAKER ID="521" NAME="Teresa Riera Madurell">
för S&D-gruppen. - (ES) Herr talman! För det första vill jag på min grupps vägnar gratulera det spanska ordförandeskapet för att det med rätta har inkluderat eldrivna bilar som en av sina prioriteringar, och även kommissionen och Antonio Tajani för att de har antagit utmaningen.
<P>
Förmågan att snabbt komma in på marknaden med standardiserade produkter av hög kvalitet kommer att avgöra vilka aktörer som i framtiden kommer att bli ledande på denna mycket konkurrensutsatta marknad.
<P>
Herr Tajani! Vi håller med om att standardisering av infrastrukturer och laddningsmetoder är viktigt för att projektet ska bli en framgång. Men hur tänker ni snabba på denna standardisering för att förhindra att frågan försenar införandet av eldrivna bilar i EU? Vi håller med om att det är viktigt att stödja forskning och utveckling så att kostnaderna kan minskas och effektiviteten förbättras, eftersom vi redan nu är oerhört tekniskt beroende av omvärlden. Vi vill dessutom gärna veta vilka åtgärder som kommer att vidtas på EU-nivå för att främja forskning, särskilt om batterier.
<P>
Jag avslutar med en fråga till Antonio Tajani. Kommissionen har en tendens att hänvisa till bilar med ren framdrivning i största allmänhet. Tekniken med elektrisk framdrivning är emellertid den mest utvecklade tekniken. Tillverkarna har en rad olika modeller och kommer snart att börja marknadsföra dessa. Tror ni inte att eldrivna bilar kan införas i EU mycket tidigare än andra rena framdrivningsformer? Tror ni inte att det är realistiskt att tro att eldrivna bilar kommer att vara allmänt utbredda i EU 2015-2020?
<SPEAKER ID="522" NAME="Jorgo Chatzimarkakis">
för ALDE-gruppen. - (DE) Herr talman, herr kommissionsledamot! Tack för ert uttalande. Jag är mycket tacksam för detta initiativ från det spanska ordförandeskapet - och såvitt jag förstår rör sig om ett rent spanskt initiativ - för att anta denna serie av förslag och leda vägen framåt på detta område.
<P>
Elektromobilitet måste ges en central roll i framtiden. Som vi alla känner till återstår emellertid mycket arbete innan vi når en heltäckande elektromobilitet. Därför bör vi inte göra misstaget att låta tankarna på eldrivna bilar skena iväg, så att vi gör politiska utfästelser som vi inte kan uppfylla. Därför bör vi inte överge vårt fokus på att förbättra konventionella framdrivningssystem, eftersom vår rörlighet förmodligen kommer att vara beroende av råolja som drivmedel under lång tid framöver.
<P>
Följande punkter är emellertid viktiga.
<P>
Precis som både ni och andra talare har påpekat behöver vi för det första en EU-strategi för att utveckla gemensamma standarder. Förenta staterna och Kina arbetar tillsammans på konduktiva laddare. Vi får inte halka på efterkälken på detta område. Vi bör vara vägledande och får inte förblindas av europeisk fåfänga. Är fransmännen snabbare, eller tyskarna eller spanjorerna? Vi bör alla sträva efter samma mål, och kommissionen bör absolut ges en ledande roll i detta arbete. Vi måste utveckla kostnadseffektiva batterier med hög prestanda.
<P>
För det andra måste vi utöka vårt infrastrukturnät så att det täcker in alla områden. För oss innebär det att vi på ett mer målinriktat sätt måste inrikta vårt sammanhållningsstöd, regionalstöd och även landsbygdsutvecklingsstöd på detta. Medborgarna måste kunna ta sig fram med eldrivna fordon över gränserna, annars kommer de inte att använda dem.
<P>
För det tredje måste vi dessutom ta hänsyn till eldrivna bilar i våra koldioxidutsläppsberäkningar. Biltillverkare som för närvarande utför beräkningar av sin bilpark får än så länge inte inkludera eldrivna bilar. I framtiden måste vi kunna ta med dessa i beräkningen.
<P>
För det fjärde måste vi ge skattelättnader för eldrivna bilar i hela Europa. Detta gäller framför allt batterier, som fortfarande är den dyraste komponenten. Vi måste bedriva forskning på detta område, men vi måste även harmonisera våra skatter.
<SPEAKER ID="523" NAME="Michael Cramer" LANGUAGE="DE">
Herr talman, mina damer och herrar! I Europa står trafiken för cirka 30 procent av koldioxidutsläppen. Vägtransporter står för den största delen av detta. Att undvika, skifta och förbättra är därför det som gäller. Vi måste hitta den miljövänligaste tekniken för framdrivning av fordon. Eldrivna fordon inkluderar tåg, spårvagnar, bussar, bilar och cyklar. Ett villkor för detta är emellertid att vi inte får återuppliva den farliga kärnkraften. Därför är framställningen av förnybar energi en helt nödvändig förutsättning. Dessutom måste hela livscykeln, från tillverkning - via användning - till avfallshantering och återvinning vara positiv. Det är bara då vi i Verts/ALE-gruppen kommer att kunna stödja elektromobilitet.
<P>
Att ersätta den nuvarande bilparken med eldrivna bilar kommer varken att lösa problemet med trafikstockningar eller skydda klimatet. Det finns fem nackdelar med biltransporter: bullret, föroreningarna, olyckssiffrorna, kostnaderna och markanvändningen. På sin höjd kan eldrivna bilar lösa utsläppsproblemen. De områden som enbart används i transportsyfte är enorma. Därför har exempelvis Tyskland åtagit sig att från 2020 begränsa andelen mark som permanent är begravd under betong och asfalt till 30 hektar. För närvarande är denna siffra 117 hektar. Därför måste antalet bilar minska. För återstoden av bilarna, och även för tågen, bussarna, spårvagnarna och cyklarna, behöver vi hitta den mest miljövänlig tekniken. Om detta visar sig vara elektromobilitet kommer vi att behöva standardisering på EU-nivå och på internationell nivå.
<P>
De gröna kommer att rösta för resolutionen.
<SPEAKER ID="524" NAME="Edvard Kožušník">
för ECR-gruppen. - (CS) Jag har ägnat mycket tid åt problemet med reglering och byråkrati i mitt eget hemland. Många av er känner säkert till mig enbart tack vare min 886 km långa cykelfärd från Prag till Europaparlamentet i Strasbourg. De flesta av er vet emellertid inte att jag i Prag kör omkring på en eldriven cykel. Jag är ingen miljöextremist. Jag använder den av praktiska skäl, för att den fungerar för mig. Den är snabbare i Pragtrafiken, och jag kan ha på mig kostym när jag använder den. Det är på ett liknande sätt som jag tycker vi ska angripa frågan om standardisering av eldrivna fordon.
<P>
Jag har äran att vara föredragande för det betänkande om standardisering och normalisering som utskottet för den inre marknaden och konsumentskydd håller på att utarbeta. Vi kommer att anordna en utfrågning om detta ämne i juni, där även kommissionsledamot Antonio Tajani kommer att delta. Det gläder mig verkligen att han anser att detta är en viktig fråga. Det kommer säkerligen att bli mer utrymme för diskussioner under utfrågningen. Mer än någonsin behöver Europa i dag vara konkurrenskraftigt och innovativt. Standarder är emellertid bara ett redskap för att hjälpa industrin. För egen del håller jag med industrins företrädare om att Bryssels regler för införandet av eldrivna fordon markerar början till slutet. Trycket på innovation bör inte komma från regler utan från efterfrågan. Om utvecklingen av eldrivna fordon ska omfattas av så många regler kommer de att bli oacceptabelt dyra och ingen kommer att köpa dem. Den eldrivna cykel jag cyklar på är förresten tillverkad i Kina.
<SPEAKER ID="525" NAME="Marisa Matias" LANGUAGE="PT">
Herr talman, herr kommissionsledamot, herr López Garrido! Det är oerhört viktigt att vi tänker igenom frågan om eldrivna fordon och låter den blir föremål för en grundlig debatt. Många av de punkter som jag tänkte nämna har redan tagits upp. Trots detta tycker jag att det är viktigt, för vi måste ända från början tänka på denna fråga inom ramen för den rådande utvecklingsmodellen. Frågan om eldrivna bilar är grundläggande för att vi ska kunna ompröva denna modell, vare sig det rör sig om att minska vårt beroende av fossila bränslen eller om att minska utsläppen av koldioxid, vilket redan har nämnts, eller om att öka energieffektiviteten och stärka den potential som finns i användningen av förnybara energikällor.
<P>
Det finns emellertid två punkter som jag anser är helt grundläggande. Vi kan inte pröva någon av dessa strategier om de inte först integreras inom ramen för en bredare mobilitetsstrategi som går utöver fordonssektorn och även omfattar andra transportmedel. Strategin måste vara mycket mer omfattande. Annars kommer vi inte att lösa problemen. En annan viktig punkt är att vi måste ta hänsyn till den kris som vi just nu går igenom. I dessa kristider måste vi passa på att omvandla och omskola arbetsmarknaden så att vi undviker negativa sociala effekter. Vi klarar inte fler negativa sociala effekter. Jag uppmanar er därför att anta denna strategi och se den på ett integrerat sätt, vilket vi gör i det förslag till resolution som vår grupp kommer att lägga fram för parlamentet i morgon.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Herr talman! När Henry Ford tillverkade sin första bil lär han ha sagt: ”Min bil går att få i alla färger så länge den är svart.” Inte mycket har hänt sedan dess. En bil går att få i alla olika modeller så länge den är miljövänlig. Jag har inget emot miljövänlighet. Men för närvarande har vänsterpolitiker sett till att miljön kostar för mycket. Konsumenterna betalar ett överpris för miljöåtgärder, men detta döljs av olika typer av statsbidrag. Om man tog bort allt stöd som skattebetalarna betalar skulle man emellertid se att miljöåtgärderna är väldigt dyra och oekonomiska. Nu vill vi ha en standardiserad eldriven bil i EU.
<P>
Det nederländska Frihetspartiet anser inte att detta är något som EU bör syssla med. Det är snarare något som industrin själv bör göra. För närvarande är dessutom eldrivna bilar värdelösa. Batterierna och deras livstid är fortfarande alltför begränsade och innehåller extremt skadliga ämnen. Om miljontals människor snart ska koppla in sina eldrivna bilar på kvällen för att ladda dem kommer alla säkringar att gå på direkten och ljusen kommer bokstavligen talat att slockna, eftersom elnäten inte kommer att klara denna påfrestning. För att generera all extra el för dessa eldrivna bilar kommer det dessutom att behövas nya kraftverk.
<P>
Sammanfattningsvis är eldrivna bilar därför för dyra och förorenar för mycket. De utgör en alltför stor påfrestning på elnäten, och de är i allmänhet inte heller särskilt snygga, vare sig de är svarta eller inte. Därför vill vi inte ha någon standardisering på EU-nivå av eldrivna bilar. Inte nu och inte i framtiden.
<SPEAKER ID="527" NAME="Ivo Belet" AFFILIATION="PPE">
(NL) Herr talman, herr rådsordförande, herr kommissionsledamot, mina damer och herrar! För det första vill jag uppmana er att inte bry er om föregående talares otroligt korkade kommentarer. Sedan vill jag säga att bilindustrin, som ordföranden redan har påpekat, är den viktigaste branschen i EU och att den kommer att förbli otroligt viktig för arbetsgivare, för anställda och för sysselsättningen. Vi bör snarast gå över till elbilar, som kommissionsledamoten redan har sagt. Därför måste vi nu genomföra handlingsplanen som ni, herr kommissionsledamot, lade fram för en vecka sedan.
<P>
Låt mig lyfta fram tre prioriteringar i er handlingsplan. För det första, de anställda. De måste naturligtvis få utbildning så att de kan arbeta med den nya tekniken, och det är något som vi understryker kraftigt i vår resolution. Jag ber er att verkligen uppmärksamma denna fråga. Vi vill se en rejäl satsning på utbildning, framför allt via Europeiska socialfonden.
<P>
För det andra vill jag peka på framtidens fordon och framför allt frågan om batterier. Den frågan har redan tagits upp här, men kan inte nog framhållas. Vår ambition inom EU är att ta ledningen globalt och åtminstone hålla jämna steg med Kina. Om vi ska lyckas med det måste batteritekniken vara en absolut prioritet i det sjunde och åttonde ramprogrammet för forskning och utveckling. Här måste man göra vissa omstuvningar, och det måste vi prioritera.
<P>
För det tredje, infrastrukturen för laddning. I motsats till vad föregående talare sade måste vi utarbeta en europeisk standard till slutet av nästa år, och det ingår i er plan. I annat fall kommer vi att fastna i en fragmenterad marknad. Vi har här en unik chans att kraftigt stimulera sysselsättningen i EU, samtidigt som vi undviker att dränkas i produkter och delar tillverkade i Kina. Det är fortfarande inte för sent att undvika det.
<SPEAKER ID="528" NAME="Judith A. Merkies" AFFILIATION="S&amp;D">
(NL) Herr talman, herr kommissionsledamot och herr statssekreterare! Låt mig framhålla ett par saker. Det gäller teknik, neutralitet, standardisering, smart mätteknik och råmaterial. Men låt mig först av allt gratulera kommissionen till att ha antagit en teknikneutral strategi. Jag ställer mig bakom den, för bilarnas energieffektivitet måste regleras genom ambitiös koldioxidlagstiftning, och vi måste välja grön teknik. Tekniken kommer att välja sig själv. Det hör till att man ska dela ut komplimanger i parlamentet, och det gör jag gärna. Men med er tillåtelse, herr talman, vill jag spara lovorden till nästa gång, för jag tycker att kommissionen är ganska sent ute när det gäller standardisering av elfordon. Ni har talat om laddningsgränssnitt, men batterier nämns i stort sett inte alls. Standarderna kommer att bli tillgängliga först 2012, och de kommer kanske att börja gälla så sent som 2013. Vågar jag föreslå att ni gör vad ni kan för att påskynda det?
<P>
Ni har över huvud taget inte nämnt smarta mätare i bilar, och ändå har ni faktiskt talat om smart laddning. Får jag be er att se till att smarta mätare tas med i ert nästa meddelande, för det är det enda tänkbara sättet att övervaka rörligheten och ta ut skatt på energin, om det skulle behövas. När det sedan gäller råmaterial så har ni talat om alla möjliga alternativ, men om jag ska vara ärlig är inte litium tillgängligt i stor skala. Vågar jag därför be er öka era ansträngningar och genomföra mer forskning för att hitta alternativ till detta bristmaterial?
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Herr talman! EU behöver samordnad forskning, innovativa åtgärder och riktade investeringar för att stimulera utvecklingen av elbilarnas bränsleteknik. Den europeiska marknaden måste påskynda utvecklingen av infrastruktur för att ladda batterier och också se till att det finns finansiell stimulans för konsumenterna att köpa elbilar.
<P>
Det är absolut avgörande att bilarna standardiseras och att man ser till att de kan användas överallt inom EU. I sina prioriteringar, och framför allt under mötet i San Sebastian i februari i år, framhöll det spanska ordförandeskapet klart behovet av att utveckla en enhetlig ståndpunkt såväl i EU som globalt. Jag hoppas att de europeiska konstruktörerna tänker bidra till att förverkliga idéerna i 2020-strategin genom att skapa moderna lösningar för att ansluta elbilar till smarta elektriska nät.
<P>
Men vi får inte glömma att de ändringar som ligger framför oss måste genomföras på ett balanserat sätt, med lämpliga åtgärder för att harmonisera och använda energikällor som redan finns inom motorbranschen, till exempel propan, butan och naturgas. Samtliga dessa källor kan ge miljövinster. Elbilarna, deras betydelse för den ständiga processen mot koloberoende och deras effektivitet måste analyseras noggrant med avseende på utsläppen av koldioxid.
<SPEAKER ID="531" NAME="Mario Pirillo" AFFILIATION="S&amp;D">
(IT) Herr talman, mina damer och herrar! EU vidtar åtgärder för att utveckla ett nytt alternativ till traditionella fordon, nämligen elbilar. Jag vill tacka det spanska ordförandeskapet för detta, dvs. för att det har tagit upp denna viktiga fråga på sin politiska agenda. Jag är också tacksam mot kommissionsledamot Antonio Tajani för hans påpekanden.
<P>
Många medlemsstater investerar i och förespråkar denna typ av ren teknik, men EU måste helt klart tänka om vad gäller infrastrukturen, utarbetandet av säkerhetsstandarder, laddningssystemen och interoperabiliteten. Stora framsteg har redan gjorts för att minska bilarnas utsläpp av koldioxid, och jag hoppas att elbilar, med hjälp av innovationer, snart blir ett ekonomiskt överkomligt transportalternativ för den breda allmänheten.
<P>
Det är framför allt viktigt att stödja ny teknik när utmaningen är att utveckla en lågkolekonomi. Men vi får inte vidta några åtgärder som straffar den traditionella bilindustrin som har gjort och fortsätter att göra mycket för att främja hållbar rörlighet.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Herr talman! Jag välkomnar meddelandet nyligen om rena och effektiva fordon. Införandet av elbilar på marknaden skulle kunna innebära en konkurrensfördel för EU:s industri. Men vi får inte glömma att EU för närvarande är världsledande inom bilbranschen, och vi får inte äventyra denna konkurrensfördel.
<P>
Jag vill därför uppmana kommissionen och medlemsstaterna att skapa de nödvändiga förutsättningarna för en inre marknad för elbilar. Jag vill också påpeka behovet av att harmonisera standarderna för batterier och kompatibla laddningsstationer i de olika medlemsstaterna. Dessutom är det viktigt med skattestimulanser och lämpliga elpriser för konsumenterna. En annan viktig faktor kommer att bli elnätens modernisering. Här krävs det större investeringar i forskning och utveckling kring smarta nät och batteriteknik, så att råmaterialen till batterierna ska kunna utnyttjas effektivare. Vi måste därför göra allt vi kan för att bevara EU:s ledande ställning inom bilindustrin.
<SPEAKER ID="533" NAME="Bernd Lange" AFFILIATION="S&amp;D">
(DE) Herr talman, herr rådsordförande, herr kommissionsledamot! Jag vill också tacka det spanska ordförandeskapet, men även kommissionen för att den har lyft fram frågan om elbaserad rörlighet. Jag tror också att vi skulle kunna utnyttja elbaserad rörlighet till att återuppliva rörlighetsekonomin i EU. Och det måste vi göra för att skapa mervärde och skydda arbetstillfällen.
<P>
Men för att använda en annan liknelse, vi måste trycka på gaspedalen, för frågan om elbaserad rörlighet påverkar många politikområden. Vi har naturligtvis frågan om standardisering, om teknik, men också frågan om integrering av den elbaserade rörligheten i transportsystemet som helhet, för vi kan behöva nya former av rörlighet, framför allt i städerna. Energin måste vara förnybar och vi behöver råmaterial, så även handeln påverkas. Därför vill jag be er, herr kommissionsledamot, att eventuellt integrera den elbaserade rörligheten ytterligare i uppföljningen till Cars 21.
<SPEAKER ID="534" NAME="Lambert van Nistelrooij" AFFILIATION="PPE">
(NL) Herr talman, herr kommissionsledamot! I går fylldes parlamentet av borgmästare som skrev under en överenskommelse om att verkligen satsa på en ekonomi med låga koldioxidutsläpp. Det som slog mig under diskussionen var att de är beredda att vidta konkreta åtgärder till våra medborgares fromma och att verkligen genomföra sina löften. Elbilen är ett bra flaggskepp för den målsättningen. EU har en lång tradition och ett gott rykte när det gäller kvalitet. Men ur ett globalt perspektiv, och jag vill uppmana er att titta på siffrorna över elbilsutvecklingen i Kina, måste vi verkligen lägga i en högre växel, som framgår av kommissionens meddelande.
<P>
Borgmästarna lanserade idén om smarta städer. Man kan se att det finns utrymme för ett stort steg framåt för elbilen, och för transportområdet i allmänhet, framför allt i städerna. I det sammanhanget är verkligen standardiseringen av batterier, laddningspunkter etc. av stor betydelse. Mitt land, Nederländerna, har gjort sitt val. Vi har sagt ja till den tyska kontakten. Det är att tänka europeiskt, och tillsammans tänker vi gå vidare med Mennekes sexpoliga kontakt. Vi måste helt enkelt tänka på det sättet och knyta samman våra bästa tekniska lösningar.
<P>
Jag vill kommentera ytterligare två punkter. För det första fattas det en riktig kommunikationsstrategi. Redan från början var detta projekt ett utmärkt sätt att föra EU närmare sina medborgare, och här kan EU vara tydligare. Folk går inte och röstar, och vad kan EU gör åt det?
<P>
Detta är faktiskt något som förtjänar att E-märkas (EU), European Electric. Den tanken bör vi utveckla ytterligare, för det kommer att göra projekt av denna typ synligare och vi kommer att E-säkra oss själva i processen. Vi jobbar med ett EU-projekt för att bevara sysselsättningen och ta ledningen, så kanske man skulle kunna se till så det märks lite tydligare i kommunikationen.
<SPEAKER ID="535" NAME="Antonio Cancian" AFFILIATION="PPE">
(IT) Herr talman, herr López Garrido, mina damer och herrar! Tack för er rapport, herr Tajani. Elbilsprojektet startades redan 2006: samtliga institutioner håller med om att det är ett bra projekt. Europaparlamentet framförde den åsikten redan 2008, kommissionen utarbetade ett meddelande om intelligenta bilar redan 2006 och i dag gör vår kommissionsledamot en seriös och konkret ansträngning för att lansera dessa bilar inom en nära framtid. Jag hörde att statsminister José Luis Zapatero när han presenterade programmet nämnde elbilar som en av de prioriterade frågorna för det spanska ordförandeskapets sexmånadersperiod.
<P>
Jag vill upprepa att en sådan positiv attityd måste följas av praktiska åtgärder: praktiska åtgärder vad gäller framdrivning, utrustning och laddningssystem, vilket är de faktorer som krävs för att elbilarna ska fungera nu och i framtiden. Elbilar har den fördelen att de kan ta sig fram i trafiken enkelt, och de kräver ingen omfattande infrastruktur för underhållet. Därför tycker jag att denna fråga är av strategisk betydelse. Man bör också komma ihåg - ni bör komma ihåg, herr kommissionsledamot - att det också finns bränslecellprototyper, som är minst lika viktiga.
<P>
I dag finns det redan hybridbilar på marknaden, och hybridmodellen fungerar för både el- och vätgasdrivna bilar. Vätgas med metan och de övriga med traditionella diesel- eller bensinkomponenter. Fordon som drivs av alternativa bränslen är ett vinnande koncept. Det faktum att marknadsandelen nästan fördubblades under 2008 bevisar detta. Men de svarar fortfarande bara för 1,3 procent av alla registrerade fordon. Vi är på rätt spår, men tiden börjar rinna ut för innovationer som kan hjälpa miljön och arbetsmarknaden.
<SPEAKER ID="536" NAME="Artur Zasada" AFFILIATION="PPE">
(PL) Herr talman, herr Tajani! I dagens diskussion skulle jag vilja rikta uppmärksamheten på en ny fara som har uppkommit genom spridningen av el- och hybridbilar. Dessa bilar är helt enkelt för tysta i stadsmiljön.
<P>
Paradoxalt nog kan den låga ljudnivån, som skulle kunna betraktas som en fördel, innebära en allvarig risk för barn och äldre, och framför allt för blinda. Därför måste vi redan nu börja fundera på hur man kan undvika olyckor med hybridbilar, för det enda ljud de ger ifrån sig är ljudet av däcken som rullar mot asfalten. Vi måste besvara följande frågor så snabbt som möjligt: bör dessa bilar avge ljud, och i så fall, vilken typ av ljud och hur högt bör det vara? Bör vi inte redan nu införa en skyldighet för tillverkarna att utveckla system som varnar när ett fordon närmar sig och att installera dem som standard?
<SPEAKER ID="537" NAME="Talmannen">
Vi ska nu gå vidare till ögonkontaktsförfarandet, och jag ska förklara de kriterier som jag kommer att tillämpa så att ingen blir irriterad eller arg på mig senare.
<P>
Vi har fortfarande många punkter på föredragningslistan. Därför tänker jag ge ordet åt fem ledamöter den här gången, och jag tänker i första hand välja dem av er som inte redan har yttrat sig i frågan i dag. Jag kommer naturligtvis att behandla de olika politiska grupperna rättvist.
<SPEAKER ID="538" NAME="Alfredo Pallone" AFFILIATION="PPE">
(IT) Herr talman, mina damer och herrar! Jag tänker vara mycket kortfattad, inte minst eftersom jag helt instämmer i det som både Antonio Tajani och Diego López Garrido sade. Jag tänker i själva verket helt frångå det anförande jag hade förberett, för ni, herr López Garrido, startade en diskussion som borde utvecklas vidare inom EU.
<P>
Låt mig förklara tydligare. Jag tänker inte heller ta upp miljöfrågorna i samband med elbilar. I stället tänker jag tala om sysselsättningsproblemen. Ni och Antonio Tajani påpekar att om EU vill skydda sig från tillväxtländerna och om unionen vill bli ett riktmärke på internationell nivå, så kan den inte bortse från forskning och innovation.
<P>
Den centrala frågan i dag, en fråga som måste diskuteras i Europaparlamentet, är vilken typ av EU och vilka förbindelser mellan medlemsstaterna vi vill ha. När jag ser, framför allt i mitt eget utskott, en tendens bland medlemsstaterna att tävla med varandra genom att sänka skattetrycket så vill jag påstå att vi tydligen inte har begripit vad EU borde stå för. Tack, herr López Garrido, tack herr Tajani: forskning och innovation kan göra EU till världsekonomins nervcentrum.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) Vägtransporterna svarar för 28 procent av de förorenande utsläppen inom andra områden än dem som omfattas av EU:s utsläppshandelssystem. Enligt nuvarande bestämmelser måste biltillverkarna senast 2020 tillverka bilar vars utsläppsnivåer ligger under 120 g koldioxid/km. Fordonstillverkarna kan dessutom bevilja prisrabatter åt köpare som byter gamla, mindre miljövänliga bilar mot fordon som släpper ut mindre förorenande ämnen.
<P>
Tack vare detta fick vi se en sjuprocentig ökning av efterfrågan på hybrid- och elbilar inom EU under 2009. Dessa fordon är särskilt väl lämpade för stadstrafiken. En storskalig användning av el- och hybridbilar är beroende av den täckning som kan erbjudas av infrastrukturen för att förse dem med elkraft. I det sammanhanget blir en standardisering av elfordonen av avgörande betydelse.
<SPEAKER ID="540" NAME="João Ferreira" AFFILIATION="GUE/NGL">
(PT) Herr talman! Begränsningarna i samband med elfordon, t.ex. föroreningarna i samband med batteritillverkningen, svårigheterna med att leverera strategiska produkter som litium och fordonens begränsade räckvidd, gör att man inte bör ta några risker i samband med försäljning eller marknadsföring.
<P>
De här fordonen är emellertid ett viktigt alternativ som måste övervägas allvarligt, trots dessa problem. Hur som helst kommer de aldrig att komma i närheten av att ersätta samtliga fordon som för närvarande drivs av fossila bränslen.
<P>
Det bilburna samhälle som vi har i dag har med andra ord fått en villkorlig dom. Därför finns det i dag ett stort behov av att omedelbart öka användningen av alla typer av offentliga kollektiva transporter och göra dem tillgängliga för alla, framför allt de eldrivna alternativen: järnväg på och under marken, tunga och lätta fordon, snabbspårvägar, trådbussar etc. På medellång och lång sikt måste bilar - också elektriska sådana - spela en kompletterande roll för att uppfylla familjernas särskilda behov.
<SPEAKER ID="541" NAME="Jaroslav Paška" AFFILIATION="EFD">
- (SK) Elbilar anses vara ett sätt att uppfylla strikta miljöbestämmelser, eftersom de inte avger några utsläpp.
<P>
Många biltillverkare i både Europa och Asien har redan avslutat utvecklingen av dessa fordon och är nu redo att lansera dem på marknaden. Men en bredare distribution av dessa fordon förhindras av bristen på universella standarder för laddningsstationer och hård- och mjukvara som skulle göra det möjligt att ladda fordon som importeras till EU från olika tillverkare effektivt och snabbt i ett nät av sådana stationer som är så finmaskigt som möjligt. Medan kommissionen undersöker, funderar och förbereder sig arbetar våra japanska vänner redan flitigt. I Tokyo har man bildat en federation av elbilsproducenter, som redan har utarbetat gemensamma standarder för dessa bilar och som även erbjuder sig att samarbeta med europeiska producenter.
<P>
För att vi ska kunna skapa ett område för elbilar så snabbt som möjligt vill jag därför uppmana kommissionen att förena sina krafter med de japanska tillverkarna så snart som möjligt och bidra aktivt till införandet av globala standarder för användningen av elfordon.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Herr talman! Det handlar om Europa 2020 och elbilen. Innovation och konkurrenskraft är i sig kunskaper. Det finns många regioner som ligger före de medlemsstater de ingår i vad gäller innovationspolitikens kraft och effektivitet.
<P>
Som bask är jag stolt över att kunna informera er om att för fem år sedan började vi bygga upp ett informationscenter för bilindustrin. I dag deltar över 50 företag i forskning, utveckling och innovation kring eldriven rörlighet för hela EU.
<P>
I Baskien finns det dessutom ett konsortium vars företrädare har rapporterat om sina erfarenheter här i parlamentet. De berättade om Hiriko, en moduluppbyggd elbil avsedd för stadstrafik. Allt startade som ett offentlig-privat partnerskap och med regionalt stöd, vilket betyder att Spanien, som inte deltog i denna satsning förrän i slutskedet, kunde inkludera resultaten i sitt program och organisera sitt innovationstoppmöte i Baskien.
<P>
Regionerna och deras kunskaper måste en gång för alla få central betydelse om vi ska kunna bygga upp ett mer integrerat och effektivare EU. Då kommer det att bli lättare att möta de framtida utmaningar som vi beskriver i denna resolution, som vi stöder.
<SPEAKER ID="543" NAME="Diego López Garrido" LANGUAGE="ES">
Herr talman! Jag vill tacka de ledamöter som applåderade det spanska ordförandeskapets initiativ att göra stödet till eldrivna bilar till en prioriterad fråga i ordförandeskapets program.
<P>
Jag vill också tacka de föredragande som har bidragit till förslaget till resolution som Europaparlamentet kommer att rösta om i morgon. Några av dem har tagit tillfället i akt att yttra sig inför kammaren, bland andra Teresa Riera Madurell, Pilar del Castillo Vera, Michael Cramer och Marisa Matias. Jag är mycket tacksam för deras anföranden som, i likhet med andra, gör klart att detta är ett strategiskt mål för EU, även om de också har varnat för de svårigheter som fortfarande finns i samband med tillverkning, spridning och masstillverkning av elfordon, och också i samband med behovet av att få stöd från alla politiska och ekonomiska intressenter. Izaskun Bilbao Barandica har precis nämnt regionerna som en viktig faktor i utvecklingen av elbilar.
<P>
Jag är övertygad om att EU måste beakta samtliga dessa faktorer i framtiden.
<P>
Därför vill jag peka på några av de argument till förmån för eldrivna bilar som jag kan se. Jag kommer emellertid också i slutet att redovisa några av de svårigheter eller hinder som vi måste klara av.
<P>
Om vi börjar med fördelarna, så anser jag att det finns två aspekter av de eldrivna fordonen som ger betydande vinster. Den ena är tekniken, och den andra är energin.
<P>
Vad gäller tekniken, så finns det redan eldrivna fordon. De fungerar i dag. Det finns faktiskt över 90 olika modeller av eldrivna bilar som enligt fordonstillverkarna ska lanseras på marknaden inom en snar framtid.
<P>
Samtidigt måste vi också acceptera att en del av den tekniken måste utvecklas vidare, eftersom den fortfarande är begränsad. Detta gäller batterierna, uppladdningen eller den varning som Artur Zasada gav oss om frånvaron av ljud och de faror som det kan innebära för fotgängare. Jag tror att det är mycket viktigt att vi beaktar hans synpunkter.
<P>
Den teknik som utnyttjas av elbilar är dessutom den effektivaste och den som är bäst för miljön. Elmotorer har en verkningsgrad som kan vara så hög som 60 procent, medan verkningsgraden för traditionella motorer ligger på 20 procent.
<P>
När det gäller energin kan eldrivna bilar dessutom hjälpa oss att uppnå de mål som vi talade om här i dag när vi diskuterade Europa 2020 och kampen mot klimatförändringen, det som kallas 20/20/20-målen. Tack vare sin lagringskapacitet har eldrivna fordon en teknik som bidrar till att lindra ett av problemen, de negativa eller svaga punkterna med förnybar energi. Elfordon hjälper de olika typerna av förnybar energi, som har en svag punkt: de är inte konstanta. Elfordonen kompenserar denna brist på kontinuitet med sina egna särskilda funktioner.
<P>
De bidrar dessutom till försörjningstryggheten. Det finns till exempel många länder i EU som inte har några oljereserver. Elfordonen skulle kunna kompensera denna brist och bidra till något som även är ett strategiskt mål för unionen: kampen för energitrygghet som, vilket vi har sett, ibland gör våra samhällen extremt sårbara.
<P>
Men trots detta, trots de fördelarna, kommer elfordon helt klart att kräva av oss att vi ändrar många av våra produktionssystem, och också många av de tekniska system som jag nämnde tidigare, människors vanor och näten för kraftdistribution. Det kommer till och med att bli nödvändigt att starta utvecklingen mot en ny kommunikationsstrategi, som Lambert van Nistelrooj med all rätt påpekade.
<P>
Elfordon medför med andra ord en hel del fördelar, men det finns också hinder och svårigheter, och det innebär helt klart att vi måste ta itu med detta ur ett alleuropeiskt perspektiv. Europas regeringar, kommissionen och parlamentet, som i morgon ska rösta om en serie resolutioner, måste särskilt uppmärksamma detta. Det är därför det är så vikigt att EU:s tre institutioner, rådet, kommissionen och Europaparlamentet samarbetar kring den strategiska linje de ska driva när det gäller eldrivna bilar.
<SPEAKER ID="544" NAME="Antonio Tajani" LANGUAGE="IT">
Herr talman, mina damer och herrar! Det spanska ordförandeskapet har helt rätt satt in elbilsstrategin i ett brett - bredare - sammanhang, som inte bara har att göra med elbilar utan också med bilindustrins utveckling och bevarande, dvs. EU:s näringslivspolitik. På det viset beaktar det spanska ordförandeskapet hur näringslivet, industrins utveckling och möjligheterna att skapa sysselsättning kommer att se ut under de närmaste decennierna.
<P>
Därför är detta beslut, som kommissionen ställer sig bakom, inriktat på två områden genom en dubbelriktad strategi där det sannerligen inte saknas seriösa ansträngningar att minska koldioxidutsläppen från traditionella fordon. De båda områdena är fordon som drivs med förbränningsmotorer, som måste förbättras, samt teknik och forskning. För, som Izaskun Bilbao Barandica och Alfredo Pallone sade, det är rätt att vi fokuserar på teknik och forskning om vi ska kunna klara utmaningarna på den globala marknaden. Man kan inte tänka sig en konkurrenskraftig europeisk bilindustri om man inte vidtar kraftfulla åtgärder inom innovation och forskning. Alla initiativ och allt stöd från Europaparlamentet på detta område är därför mycket välkomna.
<P>
Att välja en elbil utesluter inte andra alternativ. Jag säger detta till Antonio Cancian, som framhöll betydelsen av hybridbilar och vätgasdriva bilar. Elbilar är en viktig resurs som redan har fått brett stöd och uppnått positiva resultat. Många medlemsstater väljer dem i själva verket. Men jag upprepar - för jag har också hört att vissa parlamentsledamöter vänder sig mot tanken på elbilar i dagens diskussion - att eldrivna bilar är en fantastisk möjlighet, men inte den enda möjligheten. Vårt mål är nämligen att skapa en europeisk industri som är konkurrenskraftigare på de internationella marknaderna och att minska föroreningar och utsläpp av koldioxid inom transportsystemet, inklusive städernas transportsystem. Jag vill framhålla för Lambert van Nistelrooij att kommissionen under den förra mandatperioden lade fram en handlingsplan för städerna som lägger enormt stor vikt vid eldrivna transporter.
<P>
Naturligtvis krävs det mycket arbete för att producera en konkurrenskraftig elbil. Någon tog upp frågan om standardisering. I kommissionens dokument från 2010 har EU:s standardiseringsorgan redan fått uppdraget att utveckla en harmoniserad EU-standard för laddningssystem för elfordon till nästföljande år. Vi har redan reagerat på dessa frågor, precis som vi också har reagerat, i det dokument som godkändes av kollegiet, på de frågor om råmaterial som togs upp av Judith Merkies. Hon och andra ledamöter av Europaparlamentet som har talat om batterier i denna diskussion nämnde litium. Och eftersom kommissionen inser problemet har den beslutat att ta med ett meddelande om råmaterial, som är en prioriterad fråga för oss, i arbetsprogrammet, något som vi också diskuterade under ett möte nyligen med Judith Merkies.
<P>
Några ledamöter, Ivo Belet och Marisa Matias, nämnde frågan om sysselsättning. Flera andra ledamöter talade om omskolning av de anställda, för om vi ska ha ett system inom bilindustrin som är riktigt innovativt, som fokuserar inte bara på elbilar, utan också på att utveckla en ny typ av förbränningsmotorer, en förbränningsmotor som förorenar mindre men också alla de andra alternativen, så måste vi även fokusera på att omskola arbetstagarna. Vårt mål är att uppfylla Lissabonfördraget, som framhåller marknaden som det bästa instrumentet för att skapa en social politik.
<P>
Den oro som vissa ledamöter redovisar har emellertid redan tagits upp i texten till kommissionens meddelande. Där sägs det uttryckligen att kommissionen är villig att avsätta resurser från Europeiska socialfonden till riktade initiativ för att omskola och ge yrkesinriktad fortbildning åt arbetstagarna, just för att även de ska kunna spela en viktig roll i denna förnyelse, som bör göra det europeiska näringslivet mer konkurrenskraftigt.
<P>
Jag anser att EU har en strategi. Laurence Stassen är motståndare till eldrivna bilar: de är en möjlighet, men i slutändan är det marknaden som ska avgöra. Vi har också alternativet att inte köpa elbilar. Ingen tvingar européerna att köpa dem. Men Artur Zasada tog upp ett annat problem, som gäller transporternas säkerhet. När det gäller saluförandet kommer vi utan tvekan att behöva en bred utvärdering av de framtida problemen i samband med både bullerföroreningar och förorenande ämnen, samt samtliga biltillverkningens och skrotningens miljöeffekter. Detta problem har vi förklarat tydligt, och i själva verket är vi övertygade om att elbilar kommer att göra det möjligt för oss att göra framsteg, bland annat på säkerhetsområdet. Men vi måste förse tillverkarna i branschen med detaljerade riktlinjer, så att det verkligen blir möjligt att bygga elbilar som inte förorenar.
<P>
Jag har försökt att besvara nästan samtliga frågor som ställdes av Europaparlamentets ledamöter, och jag ska också svara Bernd Lange, som nämnde Cars 21. I meddelandet som godkändes av kommissionen och som sedan lades fram i parlamentet och rådet sägs det uttryckligen, på de sista sidorna, att vi verkligen vill återuppliva högnivågruppen Cars 21. Den gruppen erbjöd en fantastisk möjlighet att arbeta med aktörerna på området, och den måste få finnas kvar. Framför allt eftersom vi, i likhet med det spanska ordförandeskapet och en överväldigande majoritet av Europaparlamentets ledamöter som har yttrat sig under denna diskussion, anser att bilindustrin är en unik tillgång. Naturligtvis måste den anpassas, i vissa fall omstruktureras och naturligtvis moderniseras, men den har fantastiska möjligheter och är juvelen i kronan på EU:s industri- och entreprenörssystem.
<P>
Därför försöker vi alla se till att denna industrisektor kan bli ännu mer konkurrenskraftig, vilket framgår av kvällens diskussion. Vi blir mer konkurrenskraftiga om vi fokuserar på innovation och forskning. Jag tror dessutom att valet att satsa på eldrivna bilar är ett bra sätt att se till att EU:s industri kan konkurrera på den globala marknaden.
<SPEAKER ID="545" NAME="Talmannen">
Som avslutning på debatten har jag mottagit ett resolutionsförslag från sex politiska grupper enligt artikel 115.5 i arbetsordningen.
<P>
Debatten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 149)
<SPEAKER ID="546" NAME="Elena Băsescu  " AFFILIATION="PPE">
skriftlig. - (RO) Gröna fordon kan erbjuda ett effektivt sätt att minska utsläppen av koldioxid och bekämpa klimatförändringen. Men utvecklingen av sådana fordon måste vara en integrerad del av en framtida politik för hållbar rörlighet. Rumänien skulle vilja införa eldrivna bilar gradvis på sin inhemska marknad. Därför har premiärminister Emil Boc nyligen beslutat att inrätta en interministeriell grupp för att utveckla en nationell strategi för tillverkning av elbilar. I länder som Danmark och Israel installeras och testas laddningsstationer som kommer att invigas officiellt i slutet av 2011. De franska, spanska och irländska regeringarna beviljar dessutom bidrag till den som vill köpa denna typ av fordon. För tillfället är priset på elbilar högt, eftersom det till stor del bestäms av kostnaden för batterierna.
<P>
För att stödja tillverkningen av elbilar i Europeiska unionen och underlätta gränsöverskridande elektrisk rörlighet måste laddningsinfrastrukturen och tekniken standardiseras. Kommissionen måste här ge medlemsstaterna finansiellt stöd. Gröna bilar medför betydande fördelar. De bidrar till att bekämpa klimatförändringen, de minskar EU:s oljeberoende och de hjälper oss att uppnå målsättningen i strategin Europa 2020. Därför måste vi uppmuntra användningen av eldrivna bilar.
<SPEAKER ID="547" NAME="Sergio Berlato  " LANGUAGE="IT">
I april offentliggjorde kommissionen meddelandet om rena och energieffektiva fordon, dvs. EU:s strategi för att uppmuntra utveckling och eventuell allmän användning av fordon som är ”rena och effektiva” vad gäller låga utsläpp av koldioxid och föroreningar.
<P>
Enligt färska beräkningar kommer elbilarna 2020 att svara för 1-2 procent av marknaden. De kommer med andra ord att utgöra mindre än 4 procent av alla fordon. Uppenbarligen kommer majoriteten av framtidens fordon även i fortsättningen att drivas av förbränningsmotorer, och de måste få stöd snarare än bestraffas när de förbättras. Jag anser därför att vi bör uppmärksamma vissa faktorer som rör EU:s gren av branschen: leda processen för att standardisera infrastrukturen, framför allt vad gäller tidsschemat jämfört med våra konkurrenter, Kina, Förenta staterna, Japan och Korea, samt förhindra att det vidtas en mängd olika åtgärder för att stimulera produktion och försäljning av elbilar inom området för tillgängliga resurser, tillträde till städerna och offentlig upphandling.
<P>
Genom att uteslutande främja eldrivna bilar riskerar vi i själva verkat att minska en allmän användning av fordon som drivs av traditionella eller alternativa bränslen (metan eller biogas), vilket leder till en snedvridning av den inre marknaden och till att man försämrar bilindustrins konkurrenskraft.
<SPEAKER ID="548" NAME="António Fernando Correia De Campos  " LANGUAGE="PT">
Kommissionen har just lagt fram ett meddelande om rena och energieffektiva fordon som bygger på en neutral uppfattning om eldrivna fordon och inte prioriterar något av de tillgängliga alternativen, oavsett om det är elektriska, hybriddrivna eller vätgasdrivna fordon. Vid det informella mötet med rådet i San Sebastian i februari kom vi trots detta överens om att EU måste leda en gemensam strategi för elfordon. Det innebär att kommissionen måste prioritera att lösa de problem som fortfarande finns i samband med elbilstillverkningen, dvs. kostnaden för batterier, behovet av mer forskning och utveckling för att förbättra funktioner och, framför allt, harmoniseringen av elfordon och laddningspunkter, såväl globalt som i EU. Det gäller att garantera en god konkurrenskraft på marknaden. Eldrivna fordon måste kunna konkurrera med bilar som drivs av traditionella förbränningsmotorer på lika villkor. Låt mig påminna kommissionen om behovet av att prioritera de finansiella resurserna för detta syfte. Eldrivna bilar erbjuder nämligen den ytterligare fördelen att ha mycket god kapacitet för energilagring, vilket de andra alternativen inte har och som är så nödvändig för vårt energioberoende.
<SPEAKER ID="549" NAME="Petru Constantin Luhan  " AFFILIATION="PPE">
skriftlig. - (RO) Användningen av elfordon erbjuder ett antal viktiga fördelar för hållbar rörlighet. Det gäller bland annat minskning av utsläppen av koldioxid och förbättring av luftkvaliteten, ett minskat beroende av fossila bränslen och elbilarnas förbättrade effektivitet jämfört med övriga transporttekniska lösningar.
<P>
Globalt investerar EU:s konkurrenter i forskning och utveckling av ny teknik för att minska koldioxidutsläppen och lanserar program för att stödja övergången till gröna vägtransporter. För att EU:s fordonsindustri ska kunna behålla sin globala konkurrenskraft och se till att den spelar en viktig roll inom grön teknik, måste EU skapa en lämplig ram för att främja innovativ teknik, uppmuntra forskning och utveckla den infrastruktur som behövs för att stödja övergången till en effektiv ekonomi som bygger på knappa kolresurser och små utsläpp.
<P>
Jag stöder kommissionens åtgärder på detta område, och jag välkomnar offentliggörandet av planen som syftar till att främja inrättandet av ett europeiskt nätverk för snabbladdningsstationer för elbilar till 2011, inklusive gemensamma standarder för teknik och säkerhet för sådana stationer.
<SPEAKER ID="789" NAME="Marian-Jean Marinescu  " LANGUAGE="RO">
Övergången till ett hållbart, energieffektivt transportsystem har blivit en prioritet för EU mot bakgrund av klimatförändring och fluktuerande bränslepriser. Att utveckla eldrivna fordon i EU för att ersätta konventionella fordon är en framkomlig väg med allt större marknadspotential. För att uppnå detta måste medlemsstaterna samordna sina insatser så att de kan fatta beslut om en EU-standard för bland annat systemen som används för laddning och lagring av energi, inklusive smarta nät och mätare i bilarna samt inbördes kompatibilitet. EU måste också ge forskning och innovation ett kraftfullare stöd, framför allt i syfte att förbättra batteri- och motortekniken, samt stimulera tillverkning av elfordon. Jag vill uppmana kommissionen att vidta specifika åtgärder för att föregripa förändringarna inom bilbranschen och försörjningskedjan och stödja harmoniseringen av de nationella politiska åtgärderna på området. Det är dags för EU att stimulera konkurrenskraften för rörlighetsindustrin genom att minska tillverkarnas utvecklingskostnader och gradvis sänka nivåerna av koldioxid som vägtransporterna genererar.
<SPEAKER ID="550" NAME="Daciana Octavia Sârbu  " AFFILIATION="S&amp;D">
skriftlig. - (EN) Jag välkomnar kommissionens senaste strategi om rena och energisnåla fordon och särskilt att den inriktas mot eldrivna bilar i stället för mot biobränslen, vilket är ett steg i omställningen till miljövänligare transporter. Men precis som biobränslen är kontroversiella och inte sällan problemfria, utgör eldrivna bilar väsentliga utmaningar som måste övervinnas innan de blir ett realistiskt alternativ för invånarna i Europa och innan de verkligen påverkar miljön positivt. Om bilarna ska uppnå sin fulla miljöpotential måste koldioxidsnåla källor stå för den ökade efterfrågan på elkraft till transporter. Jag oroas över att EU:s utveckling av dessa källor inte räcker för att möta den efterfrågan som kommer att uppstå genom en ökad användning av eltransporter. Det måste ingå som en del i EU:s energistrategi när vi går mot en ekonomi med låga koldioxidutsläpp och minskat beroende av oljeleveranser från tredjeländer. Ett nätverk av standardiserade uppladdningsstationer måste också inrättas, och jag uppmanar kommissionen och medlemsstaterna som arbetar för en sådan standardiserad infrastruktur att se till att eldrivna bilar blir lönsamma för såväl konsumenter som biltillverkare. Om dessa stora utmaningar kan övervinnas kan vi se fram emot transporter med låga koldioxidutsläpp och låga föroreningar, som innehar alla fördelar för miljö och människors hälsa som hör därtill.
