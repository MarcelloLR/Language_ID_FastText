<CHAPTER ID="007-01">
1. Anpassning av bestämmelserna i avdelning IV i EG-fördraget om domstolens behörighet (omröstning)
<P>
- Betänkande: József Szájer
<P>
- Före omröstningen:
<SPEAKER ID="102" NAME="József Szájer " AFFILIATION="PPE-DE">
föredragande. - (HU) Europaparlamentet är skyldigt att sörja för de europeiska medborgarnas rättsliga skydd. Här i parlamentet finns det stort stöd för fördraget om upprättande av en konstitution för Europa, vilket skulle vara ett stort framsteg när det gäller domstolens behörighet. I detta sammanhang behöver vi dock lyckligtvis inte vänta på konstitutionsfördragets födelse, eftersom Amsterdamfördraget innehåller en övergångsklausul.
<P>
I det betänkande jag lagt fram förespråkas tydligt ett genomförande av övergångsklausulen, vilket skulle innebära att EG-domstolens behörighet utvidgades till att omfatta ärenden gällande europeisk visering samt flykting- och invandringspolitik. Härigenom garanteras ett fullständigt rättsligt skydd för de europeiska medborgarna. Mitt förslag skulle alltså göra det möjligt att stärka EU:s rättsliga skyddsåtgärder när det gäller grundläggande rättigheter. På så sätt vill jag underlätta en enhetlig tolkning och tillämpning av gemenskapens bestämmelser och lagar, liksom skapandet av ett enhetligt system för rättsliga skyddsåtgärder. Detta är inte första gången parlamentet uppmanar rådet att påskynda antagandet av övergångsklausulen för att avskaffa begränsningarna av domstolens behörighet med hänvisning till artikel 4 i fördraget. Jag ber parlamentet att stödja mitt förslag.
