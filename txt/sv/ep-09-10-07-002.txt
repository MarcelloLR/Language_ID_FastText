<CHAPTER ID="002">
Uttalanden av talmannen
<SPEAKER ID="006" NAME="Talmannen">
Mina damer och herrar! När jag nu öppnar dagens sammanträde vill jag gärna säga ett par ord om folkomröstningen som ägde rum förra fredagen. Jag är mycket glad över resultatet. Det var en fantastisk dag för Irland, och en fantastisk dag för Europa.
<P>
(Applåder)
<P>
När resultatet meddelades befann jag mig i andra ändan av Europa, på Sicilien, och där mottogs resultatet precis som ni nu har mottagit det - med applåder. Även på många andra håll i Europa var människor glada över det irländska resultatet. Irländarna har skickat en tydlig signal om att de även i fortsättningen vill befinna sig i hjärtat av en enad kontinent. Míle buíochas do mhuintir na hÉireann. Tusen tack och gratulerar till resultatet av folkomröstningen! Jag sade det på iriska, kanske inte särskilt korrekt, men det är ungefär så det låter.
<P>
Europeiska unionen har visat att den kan ta till sig sina medborgares välgrundade farhågor och reagera på lämpligt sätt. De garantier som Irland fick visade sig vara tillräckliga, och de röstande blev övertygade om att Lissabonfördraget kommer att bli till fördel för deras land. Det var en seger för civilsamhället, och det blir ett bra argument i den fortsatta diskussionen i andra medlemsstater.
<P>
Låt mig understryka den viktiga roll som arbetsgivare, fackföreningar, böndernas och fiskarnas organisationer spelade, men också ledare från kyrkan och frivilligorganisationerna. De bidrog till segern i folkomröstningen.
<P>
Jag vill också gratulera den irländska regeringen och oppositionen, och även en av mina föregångare, Pat Cox, som ledde kampanjen ”Irland för Europa”. Gratulationer till Pat Cox!
<P>
(Applåder)
<P>
Jag är övertygad om att ratificeringsprocessen kommer att fortsätta och att den kommer att bli framgångsrik i de två återstående medlemsstaterna. Jag har fått försäkringar från Polens president om att han nu kommer att underteckna Lissabonfördraget så snart som möjligt eftersom den irländska folkomröstningen blev en framgång.
<P>
(Applåder)
<P>
Jag hoppas president Václav Klaus kommer att göra detsamma så snart den tjeckiska författningsdomstolen har löst alla återstående knutar.
<P>
Syftet med Lissabonfördraget är att förbereda Europeiska unionen på utmaningarna under 2000-talet. Vi måste möta våra medborgares oro när det gäller energifrågorna, den stigande arbetslösheten, invandringen och klimatförändringen. Vi kommer att agera gemensamt, precis som vi har gjort så många gånger tidigare, och vi får inte glömma att det är den europeiska solidaritetens princip som är nyckeln till framgång.
<P>
Mycket arbete ligger framför oss, men vi har de viktigaste verktygen. Låt oss därför inte tveka att använda dem.
<P>
Låt mig göra ytterligare en viktig kommentar till den irländska folkomröstningen. Vi får inte glömma bort dem som röstade nej. Vi har alltid tagit hänsyn till alla européer och respekterat deras åsikter och deras rätt att ha en avvikande uppfattning. De personer som röstade nej vill också säga oss något. De vill övertyga oss om något och, kanske allra viktigast, de vill varna oss för något. Vi tar till oss den varningen, och vi vill också ta hänsyn till deras röster. Men vi är oerhört glada över att en klar majoritet av det irländska folket röstade ja, och att de stöder ett gemensamt Europa. Jag är själv fast besluten att arbeta hårt för att ni ska känna att vårt gemensamma Europa också är ert Europa, och att vi kommer att skriva Europas framtida historia tillsammans.
<P>

<P>
Jag tänker nu gå vidare till två andra frågor. Det gäller tråkiga händelser.
<P>
Jag vill påminna om en stor tragedi för att på det viset hedra minnet av offren för jordskredet i närheten av Messina på Sicilien. Jag har redan gjort ett uttalande för Europaparlamentets räkning där vi framför vårt deltagande till familjer och vänner. Jag var i Italien när detta inträffade, och jag framförde vårt deltagande offentligt till våra vänner, partner och till alla italienare.
<P>

<P>
Innan vi börjar vill jag också påminna om att det i dag är tre år sedan den ryska människorättsaktivisten och journalisten Anna Politkovskaja dog. Hennes mördare har fortfarande inte ställts inför rätta. Anna är emellertid inte det enda offret. Låt oss i samband med detta därför också komma ihåg de övriga samhällsaktivister som har mördats under de senaste tre åren.
<SPEAKER ID="007" NAME="William" AFFILIATION="the Earl of) Dartmouth  (EFD">
(EN) Herr talman! När ni presenterade er kandidatur till befattningen som Europaparlamentets talman för oss sade ni att ni skulle vara en mycket objektiv person och en objektiv ordförande. Jag måste säga att ert tal nyss om den irländska folkomröstningen - jag ställde mig upp medan ni talade, men ni var låst i er text - var ett av de mest subjektiva, partiska tal jag någonsin hört, och ett olämpligt tal från en objektiv ordförande.
<P>
(Blandade reaktioner)
<SPEAKER ID="008" NAME="Talmannen">
Ni hörde förmodligen inte hela talet!
<P>
(Applåder)
