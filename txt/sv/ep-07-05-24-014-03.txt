<CHAPTER ID="014-03">
3. Mänskliga rättigheter i Sudan
<SPEAKER ID="174" NAME="Talmannen">
Nästa punkt är debatten om de sex resolutionsförslagen om de mänskliga rättigheterna i Sudan.
<SPEAKER ID="175" NAME="Karin Scheele " AFFILIATION="PSE">
författare. - (DE) Herr talman! Den 6 mars respektive den 13 februari 2007 förklarades Amouna Abdallah Daldoum, 23 år, och Sadia Idries Fadul, 22 år, skyldiga till äktenskapsbrott och dömdes till döden genom stening. Båda kvinnorna hade befunnits skyldiga till äktenskapsbrott av brottmålsdomstolen i Managilprovinsen, i staten Gezira. Enligt rapporter hade kvinnorna inte någon advokat under rättegången och kunde inte ens försvara sig själva, eftersom de bara talar sin respektive etniska grupps språk. Rättegången hölls på arabiska, men kvinnorna försågs inte med tolkar. Det fanns en överklagan mot domen.
<P>
Enligt den sudanesiska ambassaden i Bryssel ogiltigförklarade domstolen dödsdomen, eftersom rättslig hjälp saknades. Vi välkomnar ogiltigförklarandet av dödsdomen om domstolen verkligen bekräftar detta, och vi uppmanar den sudanesiska regeringen att garantera att de båda kvinnorna inte skadas fysiskt eller psykiskt.
<P>
Den 3 maj dömdes två sextonåringar till döden för mord och rån. Att ålägga dödsstraff på unga lagöverträdare är förbjudet enligt internationell lag. Sudan har ratificerat Förenta nationernas konvention om barnets rättigheter och i enlighet med detta förpliktigat sig att avstå från att avrätta människor under 18 år. Den sudanesiska regeringen uppmanas att häva dödsstraffet på de två minderåriga och att garantera att de inte skadas fysiskt eller psykiskt.
<P>
Vi uppmanar kommissionen, rådet och medlemsstaterna att fördöma dödstraff, piskning och all annan grym och förnedrande bestraffning.
<SPEAKER ID="176" NAME="Ryszard Czarnecki " AFFILIATION="UEN">
författare. - (PL) Herr talman! Detta är min första period som ledamot av Europaparlamentet, men jag erinrar mig att det är vår tredje debatt om ämnet Sudan. Sett ur det sudanesiska folkets perspektiv skulle den idealiska situationen vara att vår inblandning inte behövdes. Jag välkomnar det faktum att våra sex största politiska grupper i parlamentet har nått en överenskommelse om Sudanfrågan och att vi har en gemensam ståndpunkt. Paradoxalt nog skulle man kunna säga att lidandet och de hemska domarna från det orättvisa rättssystemet, jag upprepar - det orättvisa rättssystemet, i detta land verkar förena oss i Europa.
<P>
Det är inte godtagbart att man på 2000-talet fortsätter att döma kvinnor till döden genom stening för äktenskapsbrott eller att sextonåriga barn döms till döden genom hängning. Ja, vi har blivit inblandade i Sudans inre angelägenheter. Dessutom borde vi bli inblandade av såväl moraliska som andra anledningar. En av dessa anledningar är att vi redan har öronmärkt 85 miljoner euro till humanitär hjälp till detta land bara i år. Denna siffra ökade för två månader sedan, eftersom den från början var 40 miljoner euro. Vi måste också högljutt kritisera grymma seder, såsom stympning av unga kvinnor, vilket också förekommer i detta land.
<P>
Om jag får vara personlig så finns det ingen anledning att dölja att det pågår en debatt i mitt land om dödsstraff. Personligen är jag mot dödsstraff. Händelseutvecklingen i Sudan stärker min övertygelse, även om det kulturella sammanhanget förstås är helt annorlunda.
<P>
Jag vill poängtera att vi måste visa solidaritet i denna fråga. Vi måste agera tillsammans, eftersom det bara är vår solidaritet, hela Europeiska unionens solidaritet, som kan få ett slut på dessa absurda domar.
<SPEAKER ID="177" NAME="Marios Matsakis " AFFILIATION="ALDE">
författare. - (EN) Herr talman! Vi känner kanske främst till Sudan på grund av konflikten i Darfur, där brott mot de mänskliga rättigheterna sker i oerhört stor utsträckning. Men i Sudan råder också en allvarlig allmän brist på respekt för de mänskliga rättigheterna.
<P>
Detta förslag till resolution är ännu en påminnelse om Sudans förlegade och primitiva rättssystem, som tillåter att kvinnor stenas till döds om de gör sig skyldiga till äktenskapsbrott och att barn kan dömas till döden. Det är verkligen svårt att tro att det på 2000-talet fortfarande finns regeringar som tillåter och stöder sådana oerhört barbariska system.
<P>
Vi är medvetna om att Sudan är ett mycket fattigt land med många politiska och ekonomiska problem, men sådana problem ursäktar inte bristen på sunt förnuft för att upprätthålla universella värden som rättvisa och demokrati. Dessutom har vi svårt att acceptera att religionen kan få så drastiska och ibland sadistiska följder när det gäller straff- och civilrätt.
<P>
Vi vill sända ett tydligt budskap till Sudans regering om att vårt tålamod håller på att ta slut och att gränserna för vår tolerans för länge sedan har överskridits. Vi kräver att Sudans regering snarast reviderar rättssystemet, så att hänsyn tas till internationell lagstiftning, FN:s konventioner och respekten för den sudanesiska befolkningens mänskliga rättigheter. Vi förväntar oss att dessa förändringar genomförs snarast, så att vi inte tvingas att tillgripa mer drastiska övertalningsmetoder.
<SPEAKER ID="178" NAME="Bernd Posselt " LANGUAGE="DE">
Herr talman! Jag håller helt och hållet med Marios Matsakis, utom på en punkt. Han konstaterar att Sudan är ett fattigt land - vilket är sant, men med sina oljetillgångar och mycket mer, har det möjlighet att bli mycket rikt. Än så länge exploateras det och internationella styrkor och bolag har förvisso underblåst krigets lågor i Darfur och på andra ställen för att främja sina energiintressen.
<P>
Sudan med sitt bristfälliga politiska system vållar dock också oerhört stor skada på sig själv, inte bara som en följd av konflikten mellan nord och syd, öst och väst, kristna och muslimer - såsom man brukar generalisera det hela - utan också som ett resultat av en mängd enskilda konflikter. Av denna anledning måste vi insistera på respekten för de grundläggande mänskliga rättigheterna där. Som just har sagts med rätta, förkastar Europa dödsstraff. Man har nämnt debatten i Polen. Som vi vet är dödsstraff inte förenligt med medlemskap i Europeiska unionen och inte heller i Europarådet, men liknande normer måste naturligtvis sakta utvecklas i Afrika. Den fortfarande så unga Afrikanska unionen uppmanas särskilt i detta avseende att inte bara utveckla, utan också politiskt fullfölja och upprätthålla relevanta normer för de mänskliga rättigheterna litet i sänder - vi vet att detta inte kan ske över en natt.
<P>
Därför vädjar vi till den sudanesiska regeringen inte bara att upphöra med dödsstraff - i synnerhet dess särskilt skandalösa tillämpning på minderåriga - utan också att avstå från a) att misstolka sharialagstiftningen på det sätt den gör, eftersom de barbariska seder som efterlevs där inte har något att göra med den riktiga sharialagstiftningen och b) att utvidga sharialagstiftningen till icke-islamiska gemenskaper. Landet måste följa normal civilrätt i linje med Förenta nationernas normer för de mänskliga rättigheterna.
<SPEAKER ID="179" NAME="Raül Romeva i Rueda " AFFILIATION="Verts/ALE">
författare. - (ES) Av alla ohyggligheter som kan tillfogas en människa, är otvivelaktigt död genom stening en av de mest obegripliga och uppenbarligen oacceptabla.
<P>
Det mål vi diskuterar i dag, dömandet till döden genom stening av Sadia Idris Fadul och Amouna Abdallah Daldoum har två lika viktiga dimensioner. Å ena sidan tvingar det oss ännu en gång att uttala vårt motstånd mot dödsstraff som bestraffningsform under alla omständigheter och å andra sidan ställer det oss ansikte mot ansikte med ytterligare ett fall av uppenbar könsdiskriminering, eftersom domen i fråga grundar sig på ett påstått brott - äktenskapsbrott - som endast klassificeras som sådant för kvinnor, inte för män.
<P>
Därför räcker det inte att kräva efterlevnad av internationell lagstiftning när det gäller dödsstraff mot minderåriga, inte heller att kräva att alla länder som fortfarande har denna sed att låta den få bli ett rättsligt och politiskt passerat kapitel. I detta mål måste vi också presentera situationen som att den gäller grov könsdiskriminering eller selektivt dödande för ett patriarkaliskt systems räkning, vilket är en och samma sak.
<P>
När det gäller denna typ av dom som endast berör kvinnor har vi att göra med en situation där en kvinnas liv är mindre värt än en mans. Detta kan inte godtas i Sudan eller i något annat land i världen.
<P>
Jag gläder mig därför åt den extremt höga graden av samförstånd om denna resolution och jag hoppas att den inte bara kommer att bidra till att få ett slut på dödsstraff, utan också på seden att värdera mäns och kvinnors liv olika mycket.
<SPEAKER ID="180" NAME="Erik Meijer " AFFILIATION="GUE/NGL">
författare. - (NL) Herr talman! Redan på den tiden då den aktuella staten Sudan fortfarande var känd som angloegyptiska Sudan, var frågan huruvida detta mycket vidsträckta område med många olika folkgrupper skulle få bli självständigt som en enda stat. En gemensam stat skulle huvudsakligen bli det arabiska folkets stat i norr, i öst och inne i landet, eftersom det skulle vara svårt för den svarta islamiska folkgruppen i öst och den svarta kristna och animistiska folkgruppen i söder att försäkra sig om en motsvarande ställning.
<P>
Dessa områden som var betydligt mindre utvecklade låg ganska långt från havet och var i hög grad okända för världssamfundet. Slutligen negligerades de av alla. Efter år av krig visade sig en kompromiss ha kommit till stånd för den icke-islamiska södra delen som hade fått självstyre och representation i centralregeringen. Som vi vet är inte detta fallet för Darfur som ligger i väst.
<P>
Fundamentalismen är en förhärskande kraft bland det dominerande arabiska folket, särskilt bland dem som utövar makt och skipar rättvisa med dödsstraff, till och med stening, för överträdelser, däribland äktenskapsbrott, som de värsta yttre tecknen på detta. I resolutionen riktas med rätta uppmärksamheten mot internationella överenskommelser och behovet att avskaffa dödsstraff. Man måste ägna tillräckligt med uppmärksamhet åt detta område, eftersom den situation som Sudan befinner sig i är fruktansvärd.
<SPEAKER ID="181" NAME="Lidia Joanna Geringer de Oedenberg">
för PSE-gruppen. - (PL) Herr talman! Konflikten i Sudan som har pågått i över femtio år har krävt åtminstone 2 miljoner offer. Genombrottet i ett av de blodigaste krigen i moderna Afrika kom när ett fredsavtal undertecknades i Nairobi 2005. Konflikten fortsätter dock i Darfur, i den västra delen av landet. Hittills har denna konflikt resulterat i 400 000 döda och tvångsförflyttning va 2 miljoner människor. Invånarna i denna provins är offer för den allvarligaste krisen i världen i dag. De har inte mat, vatten eller hälso- och sjukvård. Situationen i Darfur har varit kritisk i fyra år. Europeiska unionen måste fortfarande vidta effektiva åtgärder för att tvinga regeringen i Khartoum att sluta begå krigsförbrytelser och brott mot mänskligheten.
<P>
De senaste rapporterna om avrättningen av minderåriga i Sudan är ytterligare bekräftelse på att detta land ännu en gång har kränkt de mänskliga rättigheterna. Även om Sudan har undertecknat många internationella överenskommelser, däribland Cotonouavtalet, nonchalerar man dessa. Vi kan inte längre bara uttrycka vår oro när det gäller situationen i Sudan, som utrikesministrar i Europa har gjort de senaste tre åren i nitton förklaringar i detta ämne. Tiden är inne för effektiva ekonomiska sanktioner, vilket skulle visa de sudanesiska ledarna att deras fälttåg med massvåld mot deras egna medborgare har ett högt pris.
<SPEAKER ID="182" NAME="DanutBudreikaitė">
för ALDE-gruppen. - (LT) Herr talman, mina damer och herrar! Det fyra år långa kriget i Darfur ger litet hopp om att de mänskliga rättigheterna iakttas i länder i krig.
<P>
Fastän lämpliga dokument har undertecknats, har inte åtagandena respekterats.
<P>
Under den väpnade konflikten i Darfur har cirka 200 000 människor förlorat sina liv och 2,5 miljoner människor i provinsen har blivit hemlösa. Det är ett land i kaos med en girig regering.
<P>
Jag vill uppmärksamma de förutsättningar som fortsätter att framkalla väpnade konflikter och tillåta brott mot de mänskliga rättigheterna i Sudan.
<P>
Vems vapen används i striderna i Darfur? Enligt Amnesty International förses Darfur med vapen från Kina och Ryssland, fastän de förnekar det och har stött FN:s säkerhetsrådsresolution som förbjuder vapenleveranser till Darfur.
<P>
Dessutom har Kina många energi- och råvaruintressen i Sudan. Man kommer för att håva in pengar och det verkar som om den instabila situationen är till deras fördel.
<P>
En lösning på konflikten och återuppbyggnaden av de mänskliga rättigheterna i Sudan kommer att bero på EU:s samarbete med intresserade parter samt på internationella organisationer och deras åtaganden, vilka dessa länder inte respekterar.
<SPEAKER ID="183" NAME="Dalia Grybauskaitė">
ledamot av kommissionen. (EN) Herr talman! Kommissionen och EU anser att Sudans meriter när det gäller mänskliga rättigheter fortfarande är ytterst oroande, särskilt med tanke på den osäkra och mycket instabila situationen i marginaliserade områden som Darfur. Nästan två år efter undertecknandet av det övergripande fredsavtalet lever Sudans regering fortfarande inte upp till många av de människorättsliga åtaganden som gjordes i och med fredsavtalet och den inhemska interimskonstitutionen, som undertecknades av Sudans president i juli 2005.
<P>
EU:s insatser för att förbättra skyddet av civilbefolkningen i Sudan inom ramen för världssamfundet inriktas både på säkerhetsmässiga och politiska åtgärder. Sedan 2005 har kommissionen finansierat cirka 35 projekt med syfte att värna om de mänskliga rättigheterna och demokratin i Sudan med en sammanlagd budget på cirka 6 miljoner euro.
<P>
När det gäller fallet med de två kvinnorna som tas upp i parlamentets resolution kan jag försäkra de ärade ledamöterna om att EU och kommissionen följer denna fråga mycket noggrant. Fallet uppmärksammades först av ledarna för delegationen när de möttes i Nederländerna i mitten av mars och därefter av EU-trojkan den 27 mars, som bestod av företrädare från Tyskland, Grekland och kommissionen.
<P>
EU tog nyligen upp frågan vid det senaste mötet i den rådgivande kommittén för mänskliga rättigheter den 16 april. Appellationsdomstolen beslöt att fallet skulle återföras till den ursprungliga domstolen - al-Jaziras statsdomstol - och granskas på nytt. Vi förblir övertygade motståndare till dödsstraffet, men det är i alla fall positivt att det ska bli en förnyad prövning, och vi hoppas att kvinnorna får en rättvis rättegång i enlighet med internationell människorättsstandard.
<P>
Det sista fallet som vi diskuterar nu är de två 16-åriga pojkar som har dömts till döden genom hängning. Flera medlemsstater och kommissionen har tagit upp frågan med den tyska ambassaden och väntar på att EU-ordförandeskapet ska ta initiativet inom de närmaste dagarna. Annars kommer kommissionen att ta upp frågan direkt genom en skrivelse till sudanesiska myndigheter, exempelvis justitieministern och den rådgivande kommittén för mänskliga rättigheter.
<P>
Nästa möte med den rådgivande kommittén för mänskliga rättigheter inom ramen för den politiska dialogen mellan EU och Sudan kommer att äga rum i början av juni och skulle kunna vara ett lämpligt tillfälle att ta upp fallet på nytt.
<SPEAKER ID="184" NAME="Talmannen">
Debatten är härmed avslutad.
<P>
Omröstningen kommer att äga rum efter debatterna.
<P>
Skriftliga förklaringar (artikel 142)
<SPEAKER ID="185" NAME="Kathy Sinnott " AFFILIATION="IND/DEM">
skriftlig. - (EN) Hur kan detta fortfarande pågå? Under de senaste 100 åren har så många folkmord genomförts och varje gång säger vi att det aldrig får hända igen. Men vi vet att det sker just nu i Darfur, och hela världen vet om det - så varför kan vi inte stoppa det?
<P>
I mitt hemland Irland har vi lyckats tysta vapnen och förena folkgrupper på ett sätt som vi aldrig trodde var möjligt. Så varför gör vi inga framsteg i denna del av världen?
<P>
För att besvara den frågan måste vi se på situationen i Darfur på ett annat sätt. Om omvärldens sympati och våra resolutioner kunde skapa fred och undsätta befolkningen i Sudan, skulle det ha hänt för länge sedan. Vi kan fortsätta att uppmana den likgiltiga regeringen i Sudan att genomföra förändringar, eller försöka förstå varför det finns fortsatt stöd för dess oförsonlighet. Vi måste kapa de livlinor som möjliggör förstörelsen i Darfur, livlinor i form av kinesiska oljepengar och ryska vapen. Så länge vi inte sätter oss emot dessa krafter förblir våra resolutioner verkningslösa och ineffektiva.
