<CHAPTER ID="001">
Öppnande av sammanträdet
<P>
(Sammanträdet öppnades kl. 9.00.)
<SPEAKER ID="005" NAME="Talmannen">
Jag har erhållit en begäran från Daniel Hannan om en fråga som rör tolkningen av artikel 19 i arbetsordningen.
<SPEAKER ID="006" NAME="Daniel Hannan" AFFILIATION="PPE-DE">
(EN) Herr talman! I går tillkännagav talmannen en tolkning av artikel 19 som innebär att kammaren bryter mot sin egen arbetsordning. Vi har nu frångått rättsordningen och gett talmannen den godtyckliga makten att riva regelboken och besluta efter eget huvud. Detta är helt enkelt olagligt enligt våra egna bestämmelser. Parlamentet må vara suveränt, men det måste ändå följa sina egna regler.
<P>
Denna tolkning av utskottet för konstitutionella frågor kommer att ifrågasättas i dag. Den kan komma att gå till omröstning i kammaren. Om vi röstar ja kollektivt kommer vi att rösta för att överge bestämmelserna för vår verksamhet. Jag är nästan lockad att jämföra detta med Ermächtigungsgesetz från 1933, men jag tror att det vore oproportionerligt och möjligen lite oartigt mot vår talman, som är en hängiven demokrat och en bra man.
<P>
Låt mig i stället citera anfadern till det brittiska motståndet mot totalitarism, Edmund Burke. ”De måste vara mer än blinda som inte ser med vilken orubblig systematisk regelmässighet de fullföljer sin plan att fullständigt krossa varje självständig makt, i detta och i alla andra fall. [...] Deras vilja är lag, inte bara hos dem själva utan även vad beträffar varje nation. [...] De har ryckt undan själva de grundlagar enligt vilka de lagstiftande församlingarna agerade -”
<P>
(Talmannen avbröt talaren.)
<SPEAKER ID="007" NAME="Talmannen">
Tack så mycket. Jag har noterat era synpunkter, men som ni redan känner till så kommer en omröstning att äga rum klockan 11 i dag om denna punkt, som rör tolkningen av arbetsordningen. Låt oss därför gå vidare nu.
