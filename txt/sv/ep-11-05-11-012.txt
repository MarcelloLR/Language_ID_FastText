<CHAPTER ID="012">
Översyn av småföretagsakten (debatt)
<SPEAKER ID="522" NAME="Talmannen">
Nästa punkt är en debatt om
<P>
en muntlig fråga till rådet från Bendt Bendtsen för PPE-gruppen, Edit Herczog för S&D-gruppen, Fiona Hall för ALDE-gruppen, Reinhard Bütikofer för Verts/ALE-gruppen, Giles Chichester för ECR-gruppen och Niki Tzavela för EFD-gruppen, om översyn av småföretagsakten - B7-0301/2011),
<P>
en muntlig fråga till kommissionen från Bendt Bendtsen för PPE-gruppen, Edit Herczog för S&D-gruppen, Fiona Hall för ALDE-gruppen, Reinhard Bütikofer för Verts/ALE-gruppen, Giles Chichester för ECR-gruppen och Niki Tzavela för EFD-gruppen, om översyn av småföretagsakten - B7-0302/2011).
<SPEAKER ID="523" NAME="Bendt Bendtsen" LANGUAGE="DA">
Herr talman! Den ekonomiska krisen har påverkat Europas små och medelstora företag. Dessutom har vi de nya Baselreglerna som nu ska genomföras i det kommande kapitalkravsdirektivet. Detta kommer förmodligen att göra det ännu svårare för små och medelstora företag att få kapital för den tillväxt som Europa behöver. I denna resolution ger Europaparlamentet kommissionen en tydlig signal om att det är nu som de nödvändiga besluten måste fattas för att gynna våra små och medelstora företag.
<P>
Visserligen ska inte politiker driva företag, men de ska vara delaktiga i skapandet av den fruktbara miljö där Europas företag kan växa. Jag är glad över att vi nu får en översyn av småföretagsakten. Vi måste vidta relevanta åtgärder i stället för att bara lyckönska våra europeiska företag. Det finns ett trängande behov av bättre tillgång till finansiering för små och medelstora företag. Det finns också behov av förbättrat marknadstillträde, bland annat en modernisering av standardiseringssystemet inom EU, och bättre möjligheter för små och medelstora företag att delta i offentlig upphandling.
<P>
Slutligen vill jag nämna att vi måste minska företagens administrativa börda, till exempel i samband med rapportering. Varför skulle ägare till småföretag behöva lämna in en rapport mer än en gång? En gång borde räcka. De offentliga myndigheterna bör själva ta hand om vidareförmedlingen av informationen. Vi måste tänka på att vi ofta när vi skapar ny lagstiftning i EU och ser till att den genomförs i medlemsstaterna lägger ännu fler bördor på våra små och medelstora företag. Det är därför inte tillräckligt att bara minska antalet lagar. Varje gång vi stiftar lagar måste vi också se till att vi inte skapar ytterligare bördor för små och medelstora företag. På det hela taget måste vi göra det enklare för företag att verka i Europa och vi måste handla nu.
<SPEAKER ID="524" NAME="Edit Herczog" LANGUAGE="HU">
Herr talman, herr kommissionsledamot! Jag ber om ursäkt. Jag tittade upp på åhörarläktaren för ett ögonblick, eftersom jag har den stora turen att en besöksgrupp från Ungern också råkar befinna sig här just nu.
<P>
Småföretagsakten har införlivats med det europeiska tänkandet under senare tid. Med utgångspunkt i de senaste två årens praktiska erfarenheter är det nu dags att se över, uppdatera och stärka småföretagsakten. Vi frågeställare har sammanfattat de viktigaste frågorna i 34 punkter i förslaget till beslut. Jag vill nämna ett par av dessa.
<P>
Genomförandet är mycket viktigt. Medlemsstaterna har gjort sitt arbete med olika grad av effektivitet och engagemang och åtföljande framgång. Vi vill ha en enda databas och resultattabell för att mäta framgångar och överdrivna krav.
<P>
Herr kommissionsledamot! Enligt vår uppfattning är syftet inte att kränka arbetstagarnas rättigheter på något sätt utan att skapa arbetstillfällen. Att minska administrationen är inte detsamma som att kränka arbetstagarnas rättigheter, utan man måste snarare skapa möjligheter för mikroföretag och småföretag att samarbeta.
<P>
När det gäller tillgång till finansiering är det mycket viktigt att de medel som finns tillgängliga på EU-nivå används mer effektivt. Vi har hittills uppnått en effektivitet på 75 procent, och ungefär 50 000 små och medelstora företag har fått stöd på detta sätt. Samtidigt har cirka 300 000 små och medelstora företag lyckats få tillgång till finansiering inom programmet för konkurrenskraft och innovation. Vi måste definitivt stärka och bibehålla det.
<P>
Det är mycket viktigt att det institutionella nätverket hjälper små och medelstora företag. Därför måste European Enterprise Network stärkas.
<P>
Vi vill mycket gärna hitta en lösning som gör det möjligt att fortsätta med Erasmusprogrammet för unga företagare. Vi vill att alla de 23 miljoner små och medelstora företagen åtminstone ska kunna anställa ytterligare en person. Därigenom skulle vi på ett betydelsefullt sätt kunna bidra till att förbättra situationen på arbetsmarknaden. Det är emellertid mycket viktigt att de som arbetar i små och medelstora företag är bättre utbildade än i dag. Det är särskilt viktigt att de kan delta i genomförandet av programmet för en grön ekonomi samt tillägna sig digitala färdigheter. Det viktigaste för oss är att unga företagare med små och medelstora företag inte ska betrakta olika företagsformer som förlorare utan som vinnare.
<SPEAKER ID="525" NAME="Fiona Hall" LANGUAGE="EN">
Herr talman! Småföretagsakten fick ett varmt mottagande av de små och medelstora företagen, men det var för två år sedan. Det är verkligen viktigt att vi nu visar småföretagen att detta inte bara var en pappersprodukt.
<P>
När det gäller frågan om minskade administrativa bördor bör det inte vara ett mål som vi uppnår en gång och sedan överger. Det är något som vi måste fortsätta att arbeta på. Jag är särskilt bekymrad för mikroföretagens situation. Det går bra - eller förhållandevis bra - för ett litet företag med 249 anställda och fackutbildad administrativ personal, men för ett mikroföretag med en eller två anställda kan alltför många bestämmelser faktiskt göra det omöjligt att bedriva affärsverksamhet. Vi får inte glömma att mikroföretag med färre än 10 anställda faktiskt utgör över 90 procent av alla företag i EU.
<P>
Mikroföretag måste faktiskt behandlas som familjeenheter, och EU och medlemsstaterna måste framför allt arbeta tillsammans för att undersöka hur småföretag kan ges stöd i förskott för förbättrad energieffektivitet. Den större frågan om finansiering för små och medelstora företag är verkligen viktig.
<P>
Strax före påsk åkte ett antal ledamöter från utskottet för industrifrågor, forskning och energi till Kalifornien för att se hur investeringar fungerar i Silicon Valley. Det vi upptäckte var att tillgängligheten till riskkapital var mycket större än i Europa och att de som tillhandahöll det hade en mycket mer risktagande inställning. Riskkapitalister i Kalifornien förväntar sig att nio av tio investeringar ska misslyckas. Den enda framgångsrika investeringen betalar för alla de andra, men mottot är ”misslyckas snabbt”. Det finns mycket vi kan lära oss om hur vi på ett bättre sätt kan stödja våra egna innovativa småföretag i Europa. Inte minst bör vi kanske låta bli att stigmatisera misslyckanden utan utnyttja dem som ett steg mot framgång.
<SPEAKER ID="526" NAME="Giles Chichester" LANGUAGE="EN">
Herr talman! Det finns en grundläggande paradox i EU:s politik för små och medelstora företag (SMF). Å ena sidan är i stort sett alla helt överens om hur viktiga de är för ekonomin, sysselsättningen, skapandet av välstånd, innovation och flexibilitet och hur betydelsefulla de på det hela taget är för ekonomin. Om positiv retorik kunde omvandlas till ordrar och pengar på banken skulle EU:s små och medelstora företag vara i mycket fin form. Den stora utmaningen - som vi tar itu med i denna resolution - är emellertid hur man ska omvandla entusiastiska ord till nyttiga handlingar utan att bara ösa pengar över de små och medelstora företagen - pengar som inte finns i dagens ekonomi. Å andra sidan kombinerar EU denna positiva attityd med mängder av lagstiftning om anställningsskydd och miljökrav - lagar som är välmenta men som alla får största konsekvenser för små och medelstora företag genom att öka den administrativa bördan för småföretag när vi borde minska den.
<P>
Det finns många konstruktiva förslag i resolutionen. Jag tycker särskilt mycket om förslaget om att bekämpa det förfarande som i mitt land är känt som ”gold plating”, då nationella myndigheter inför ytterligare regler utöver EU:s bestämmelser. Min personliga uppfattning, efter att ha arbetat i ett litet företag i 25 år, är att även om det skulle vara positivt att minska den administrativa bördan så är faktiskt det bästa vi kan göra för småföretagen att förbättra tillgången till information och finansiering.
<SPEAKER ID="527" NAME="Reinhard Bütikofer" LANGUAGE="DE">
Herr talman! Det är inte varje dag här i parlamentet som ledamöter från sex olika politiska grupper lägger fram en gemensam fråga som leder till en debatt. I dag ser vi det hända och det är ingen slump att frågan gäller de små och medelstora företagens roll. Det är en fråga som bekymrar många.
<P>
En av de frågor som vi ställer är följande: Vad gör kommissionen för att i framtiden ytterligare stärka de finansieringsinstrument som fungerar särskilt bra för små och medelstora företag? Ett av dessa framgångsrika instrument är ramprogrammet för konkurrenskraft och innovation. Vad kommer att hända med ramprogrammet för konkurrenskraft och innovation när det gemensamma strategiska ramverket för forskning och innovation utvecklas? Vilka möjligheter kommer det att finnas för små och medelstora företag i detta sammanhang?
<P>
Det kommer definitivt inte att vara möjligt att göra begreppet innovation så brett och omfattande att det innefattar alla relevanta verksamheter och alla små och medelstora företag. Vi får emellertid inte begå misstaget att bara främja konkurrenskraften hos de små och medelstora företag som har bedömts vara särskilt innovativa. Därför anser jag att det är mycket viktigt att rätt beslut fattas när det gäller det gemensamma strategiska ramverket.
<P>
Jag vill också särskilt nämna att detta också gäller frågan om de kriterier som förenkling och minskad byråkrati bygger på. Ramprogrammet för konkurrenskraft och innovation är redan mycket mindre byråkratiskt än det sjunde ramprogrammet. Det skulle inte vara förnuftigt att tillämpa det sjunde ramprogrammets normer när det gäller små och medelstora företag. Vi måste hitta ett praktiskt sätt att fortsätta med de åtgärder som har varit bra för små och medelstora företag, särskilt inom program som ramprogrammet för konkurrenskraft och innovation, så att dessa verksamheter inte går förlorade i samband med en omorganisation.
<SPEAKER ID="528" NAME="Niki Tzavela" LANGUAGE="EN">
Herr talman! Jag vill lyckönska mina kolleger till deras bidrag till denna mycket fruktbara resolution och säga att jag instämmer i allt som har sagts hittills. När det gäller ett par frågor har jag likväl gjort några ändringar som jag anser skulle kunna bidra på ett konstruktivt och positivt sätt till den slutliga texten.
<P>
För det första nämns inte på något ställe i texten de konsekvenser som olaglig handel har för småföretag. Tyvärr är olaglig handel i dag en realitet och en företeelse som växer i alla medlemsstater. Enkelt uttryckt är olaglig handel ett av de största hindren för att småföretag ska uppstå och växa i Europa.
<P>
Min andra kommentar gäller kommissionens initiativ för en ny chans för små och medelstora företag (SMF). Särskilt i dessa tider av ekonomiska svårigheter är det viktigt att stödja små och medelstora företag och hjälpa dem att utvecklas.
<P>
Detta för mig fram till min sista punkt. Jag anser att det är beklagligt att få av våra innovativa små och medelstora företag växer till större företag samt att det finns färre unga forsknings- och utvecklingsintensiva innovativa företag i EU än i USA. Viktiga brister när det gäller innovationskompetens hindrar små och medelstora företag från att införa innovativa och smarta affärsmodeller och ny teknik. Detta är en fråga som vi måste ta itu med, och vi måste i Europa främja den anda av risktagande som finns i USA bland den unga generationens amerikaner.
<SPEAKER ID="529" NAME="Enikő Győri" LANGUAGE="HU">
Herr talman, herr kommissionsledamot, ärade ledamöter! Jag är tacksam mot parlamentet för det intresse ni visar för småföretagsakten och möjligheten att särskilt diskutera vilka åtgärder vi bör vidta i fråga om de olika initiativ som nämns när det gäller översynen av småföretagsakten.
<P>
Småföretagsakten är ett mycket viktigt instrument som hjälper oss att skapa ett mer gynnsamt företagsklimat för små och medelstora företag. Små och medelstora företag bidrar på ett avgörande sätt till den europeiska ekonomin, eftersom huvuddelen av alla företag tillhör denna kategori, som står för över 90 miljoner arbetstillfällen för människor i hela EU. Därför är ett fullständigt genomförande av politiken för små och medelstora företag, och särskilt småföretagsakten, en högprioriterad uppgift för det ungerska ordförandeskapet. Framgången för vår konkurrenskraftsstrategi är beroende av hur våra politiska initiativ påverkar små och medelstora företag. En av de viktigaste faktorerna för tillväxt i framtiden är att mycket konkurrenskraftiga och innovativa små och medelstora företag är verksamma i Europa. Därför välkomnar rådet med stor glädje kommissionens meddelande om översyn av småföretagsakten som offentliggjordes den 23 februari 2011. I meddelandet föreslår kommissionen diverse nya initiativ till åtgärder inom flera prioriterade områden. Dessa initiativ utarbetades efter omfattande samråd med sammanslutningar av små och medelstora företag och med berörda myndigheter. Som sig bör tar de således hänsyn till både företagens egna och andra parters intressen.
<P>
Kommissionens meddelande diskuterades vid konkurrenskraftsministrarnas informella möte i Gödöllő i Ungern den 13 april 2011. Vid dessa överläggningar stödde ministrarna till fullo ordförandeskapets åsikt att de fyra viktigaste frågorna att prioritera är smart lagstiftning, finansiering, internationalisering och styrning. Det behövs ytterligare arbete för att vi ska kunna göra framsteg när det gäller dessa frågor. Samtidigt är ordförandeskapet fast beslutet att upprätthålla tempot i processen vid mötet i rådet (konkurrenskraft) som ska hållas den 31 maj 2011, där man också kommer att behandla halvtidsöversynen av småföretagsakten. Vid detta möte skulle ordförandeskapet vilja att rådet antar slutsatser där principen att tänka småskaligt först särskilt tillämpas, det vill säga den princip som kommissionens meddelande bygger på.
<P>
När det gäller stadgan för privata Europabolag utfärdade kommissionen första gången en rekommendation i frågan i ett förslag till rådsförordning 2008. Tanken bakom förslaget var att förenkla för små och medelstora företag att bedriva verksamhet på den inre marknaden, vilket måste leda till minskade kostnader och ökad ekonomisk tillväxt. En del farhågor uttrycktes i rådet om vissa aspekter och delar av förslaget. Trots det svenska och det belgiska ordförandeskapets lovvärda ansträngningar har medlemsstaterna ännu inte lyckat nå en överenskommelse. Jag kan försäkra ledamöterna om att det ungerska ordförandeskapet strävar efter att hitta ett sätt att gå vidare med hänsyn till de särskilt problematiska frågorna i detta förslag, och kommer att fortsätta att göra allt det kan för att frågan ska slutföras med framgång.
<SPEAKER ID="530" NAME="Olli Rehn" LANGUAGE="EN">
Herr talman! Stort tack till parlamentsledamöterna för denna viktiga muntliga fråga och er debatt. Jag ska besvara frågan på min kollega vice ordförande Antonio Tajanis vägnar.
<P>
Små och medelstora företag utgör faktiskt 99 procent av alla europeiska företag och skapar det största mervärdet i realekonomin samt två tredjedelar av arbetstillfällena inom den privata sektorn. EU är beroende av de små och medelstora företagen och skapar förutsättningar för att de ska kunna utvecklas och växa för att skapa arbetstillfällen på konkurrenskraftiga marknader. Små och medelstora företag behöver mindre byråkrati, lättare tillgång till finansiering, gröna marknader och kompetens som svarar mot realekonomins behov. Detta är principerna bakom vår politik för små och medelstora företag som presenteras i översynen av småföretagsakten. I mitt svar på kommissionens vägnar ska jag skissera fem vägar för arbetet med utgångspunkt i era fem frågor i den muntliga frågan.
<P>
I översynen uppmanar kommissionen medlemsstaterna att systematiskt utvärdera hur lagstiftningen påverkar små och medelstora företag med hjälp av ett test för små och medelstora företag. Europaparlamentet och kommissionen genomför tillsammans en studie om hur testet för små och medelstora företag tillämpas i medlemsstaterna och på EU-nivå. Kommissionen kommer att använda detta test som utgångspunkt för att planera ytterligare åtgärder för att stödja genomförandet och utbytet av bästa praxis. Vi håller också för närvarande på att slutföra en studie om problemen i samband med tillstånd och auktorisation, företagsöverlåtelse och konkursförfaranden i medlemsstaterna. Studien kommer att göra det möjligt för kommissionen och särskilt medlemsstaterna att planera lämpliga åtgärder för att tillämpa principen att tänka småskaligt först när det gäller administrativa tjänster. Detta kommer att möjliggöras framför allt genom att man utvecklar e-förvaltningen och systemet med en enda instans i linje med rekommendationerna i översynen.
<P>
För det andra kommer ett nytt styrningssystem att införas. Kommissionen har uppmanat medlemsstaterna att utse en företrädare för små och medelstora företag som ska övervaka genomförandet av småföretagsakten på nationell nivå. De nationella företrädarna kommer att ingå i en rådgivande grupp för småföretagsakten som kommer att hjälpa till att utvärdera och sprida information om de åtgärder som vidtas för att stödja små och medelstora företag. De kommer att samlas för första gången vid konferensen om småföretagsakten i Budapest den 24-25 maj i år.
<P>
För det tredje ska små och medelstora företag vara de som i första hand gynnas av det europeiska programmet för att minska den administrativa bördan. Kommissionen har lagt fram förslag för rådet och Europaparlamentet om att minska de administrativa kostnaderna mycket kraftigt - med upp till över 30 procent när de har genomförts - samtidigt som de förslag som redan har antagits kommer att minska de administrativa kostnaderna med 22 procent.
<P>
Kommissionen litar på att parlamentet ser till att våra förslag antas så snart som möjligt. Vissa förslag, som översynen av det fjärde redovisningsdirektivet, kommer särskilt att vara till nytta för små och medelstora företag. När det har antagits av rådet och parlamentet kommer översynen av det fjärde redovisningsdirektivet att göra det möjligt för medlemsstaterna att undanta mycket små företag från vissa redovisningsskyldigheter.
<P>
För det fjärde har småföretagsakten också skapat en ram för att göra det möjligt för små och medelstora företag att öka sin energieffektivitet genom att förbättra sin energistyrning och utnyttja de möjligheter som miljömarknaden erbjuder. Handlingsplanen för att uppmuntra miljöinnovation kommer också att genomföras, med särskilt beaktande av små och medelstora företag genom främjande av nätverkssamarbete, teknik med låga koldioxidutsläpp och effektiv resursförvaltning. Vi kommer också att fortsätta att utveckla åtgärder som särskilt gäller miljö- och energiexperter inom nätverket Enterprise Europe Network.
<P>
Som en del av flaggskeppsinitiativet ”En agenda för ny kompetens och nya arbetstillfällen” kommer kommissionen slutligen att bedöma de framtida kompetensbehoven i mikro- och hantverksföretag. En inledande studie om identifiering av de framtida kompetenskraven i mikro- och hantverksföretag fram till 2020 har just publicerats. I den fastställs de åtgärder som måste vidtas för att möta framtida kompetensbehov, främja dem mer effektivt och inkludera dem mer systematiskt i utbildningsprogram för både mikroföretag och hantverksföretag.
<SPEAKER ID="531" NAME="Pilar del Castillo Vera" LANGUAGE="ES">
Herr talman, fru Győri, herr kommissionsledamot! I dag diskuterar vi här i parlamentet ett gemensamt förslag till resolution om översynen av småföretagsakten som kommissionen lade fram i februari.
<P>
Förhållandet mellan små och medelstora företag (SMF) och ekonomin kan definieras på många sätt, men i ett avseende är de den axel som det ekonomiska systemet, i detta fall de europeiska ekonomierna, snurrar runt. Om de är starka kommer ekonomin att gå bra, om de är svaga kommer ekonomin att gå dåligt. Små och medelstora företag skapar arbetstillfällen, tillväxt och därmed välstånd för samhället.
<P>
Jag ska nämna tre faktorer som jag anser vara väsentliga för att skapa ett starkt företagsnät.
<P>
För det första införandet av informations- och kommunikationsteknik och utveckling av teknik som e-förvaltning eller datormoln som sparar pengar, minskar kostnader och arbetsinsatser och följaktligen förbättrar konkurrenskraften hos små och medelstora företag.
<P>
För det andra innovation, som är lika väsentligt inom denna sektor. Därför måste nya lovande företag inom sektorn för små och medelstora företag ges starka incitament.
<P>
För det tredje måste små och medelstora företag till fullo kunna delta på den inre marknaden, både i fråga om gränsöverskridande offentlig upphandling och i fråga om alla andra inslag på den inre marknaden som kan ge små och medelstora företag särskilda fördelar när det gäller konkurrenskraft, men för närvarande inte gör det.
<P>
Efter allt detta kommer slutligen företagandets värde, ett samhällsvärde som måste vara starkt, för i annat fall kommer hela nätverket att vara svagt. På detta område har såväl regeringarna som EU mycket att göra, främst genom utbildning.
<SPEAKER ID="532" NAME="Teresa Riera Madurell">
för S&D-gruppen. - (ES) Herr talman! Små och medelstora företag (SMF) har förvisso fördelen att vara flexibla och snabba, och eftersom de befinner sig nära kunden kan de fatta beslut mycket snabbare. Detta är mycket viktiga egenskaper i kristider, då förmågan att reagera snabbt är viktig.
<P>
Dessutom utgör de, vilket vi väl känner till, över 90 procent av vår företagssektor, och de är en värdefull modell som vi måste behålla, för konsekvenserna när ett stort företag går omkull eller omlokaliseras är mycket mer förödande, framför allt när det gäller sysselsättningen.
<P>
Därför kan vi inte, och det gäller framför allt regeringarna, tillåta oss att sätta käppar i hjulet för dessa företags verksamhet. Därför godkände vi småföretagsakten och därför är också förfaranden som detta viktiga för att medlemsstaterna ska fortsätta att göra framsteg när det gäller att tillämpa de politiska beslut och lagstiftningsåtgärder som vi har kommit överens om.
<P>
Mina damer och herrar! Europeiska små och medelstora företag behöver snarast en fast politisk vilja som kan omvandla småföretagsaktens mål i fråga om förbättrad tillgång till offentlig upphandling till verkliga och konkreta praktiska åtgärder.
<P>
Vi välkomnar de åtgärder som vissa medlemsstater har vidtagit, som att dela upp anbuden i olika delar och underlätta elektronisk tillgång till information från centraliserade webbplatser och interaktiva webbsidor, men vi anser inte att detta är tillräckligt.
<P>
Från parlamentets sida måste vi kräva att de ansvariga för offentlig upphandling vid de olika administrativa organen låter kravspecifikationerna innefatta villkor som underlättar positiv särbehandling av små och medelstora företag och stryker kontraktsbestämmelser som hindrar dem från att delta.
<SPEAKER ID="533" NAME="Jürgen Creutzmann" LANGUAGE="DE">
Herr talman, herr Rehn! Den gemensamma frågan om översyn av småföretagsakten visar att det fortfarande finns en hel del att göra för att se till att medelstora företag i Europa har handlingsfrihet, särskilt på nationell nivå. Jag är emellertid glad över att vi under de senaste åren har lyckats genomföra nästan alla bestämmelser i småföretagsakten i EU. Senast, i mars, trädde ett nytt direktiv om insatser mot betalningsförseningar vid handelstransaktioner i kraft, vilket på ett betydande sätt kommer att bidra till att höja betalningsmoralen i Europa. Nu har medlemsstaterna två år på sig att införliva det nya direktivet. Jag anser att denna tidsram bör förkortas, särskilt i de medlemsstater där detta inte skulle innebära något större problem. I stället för att skjuta upp införlivandet i två år skulle det där det är möjligt kunna slutföras inom ett år.
<P>
Medlemsstaterna har ännu inte kunnat enas om stadgan för privata Europabolag. Därför välkomnar jag verkligen att det ungerska ordförandeskapet följer upp denna fråga och gör det till en av huvudpunkterna i sitt arbete. Denna företagsform skulle framför allt kunna göra det möjligt för små och medelstora företag att spara en hel del pengar. Jag tänker i synnerhet på redovisning, bolagsbildning och löpande juridisk rådgivning. Därför vill jag än en gång säga hur glad jag är över att det ungerska ordförandeskapet riktar in sig på detta område.
<P>
Den fråga som Teresa Riera Madurell just nämnde är också viktig, nämligen offentlig upphandling. På detta område kan vi fortfarande uträtta en hel del för små och medelstora företag. Det finns många byråkratiska bestämmelser på detta område, och det är ofta särskilt svårt för små och medelstora företag att delta i offentlig upphandling. Vi behöver större insyn och vi måste också försöka att på bästa sätt dra fördel av de möjligheter som moderna medier och särskilt internet erbjuder.
<SPEAKER ID="534" NAME="Kay Swinburne" LANGUAGE="EN">
Herr talman! Småföretagsakten är exakt vad vi som politiker och lagstiftare bör inrikta oss på när vi försöker hitta sätt att främja ny tillväxt och ingjuta ny kraft i våra ekonomier.
<P>
Små och medelstora företag utgör mer än 98 procent av företagen i min valkrets på landsbygden i Wales. Eftersom sysselsättningen inom den offentliga sektorn i Storbritannien som helhet håller på att bli mer osäker och flera av mina väljare - hoppas jag - antingen kommer att starta eller arbeta i småföretag, uttrycker jag mitt fulla stöd och min uppskattning för de ambitiösa målen i fråga om minskade administrativa bördor för små och medelstora företag samt för mål som testet för små och medelstora företag i samband med all lagstiftning. Tillsammans med den lagstiftningspolitik enligt principen ”en in, en ut” som min egen regering bedriver bör dessa åtgärder leda till att vi börjar uppnå våra mål.
<P>
Men nu är det dags att vara djärv, att vara mer ambitiös och uppnå mer. Jag har sett så mycket kreativitet i Wales, som håller på att utvecklas till ett verksamhetscentrum för nya företag inom den mycket lukrativa internationella spelvärlden och till ett centrum för kulturell spetskompetens inom film- och programproduktion, och ändå ställer jag frågor om hur man ska främja och uppmuntra denna utveckling. Stora projekt som det europeiska patentet och den digitala agendan måste leda till resultat för dessa småföretag genom att skapa arbetstillfällen och en framtid för människor i Wales och hela Europa.
<SPEAKER ID="535" NAME="Derek Roland Clark" LANGUAGE="EN">
Herr talman! I de tio principerna i översynen ingår att hjälpa små och medelstora företag att dra nytta av den inre marknadens möjligheter, hur kan den erbjuda fler möjligheter när euroområdet håller på att kollapsa? Man vill också att små och medelstora företag ska dra nytta av tillväxten på marknaderna. Vilken tillväxt? I september 2009 frågade jag kommissionsledamot László Andor vilka särskilda åtgärder han skulle införa för att hjälpa små och medelstora företag, sedan jag hade ställt en liknande fråga till honom när han talade till utskottet för sysselsättning och sociala frågor i samband med att han tillträdde sitt ämbete. Jag fick inga svar då, men nu tycks det som om jag får en del.
<P>
Översynens fem riktlinjer för att minska trycket på små och medelstora företag omfattar förenklade momsregler och minskade kostnader samt ett direktiv om betalningsförseningar, men det är bara en yttre frisering av de regler och bestämmelser som redan finns. Den första principen i översynen - att skapa ett bra företagsklimat - bör inte innebära att man föreslår nya bestämmelser, som privata Europabolag och statligt stöd. I stället bör man avskaffa hundratals bestämmelser. Kommissionens ordförande José Manuel Barroso sade faktiskt i juli i fjol här i kammaren att byråkratin håller på att kväva små och medelstora företag.
<SPEAKER ID="536" NAME="Tadeusz Zwiefka" AFFILIATION="PPE">
(PL) Herr talman! Lagstiftning som är alltför komplicerad eller obegriplig, som är alltför sträng eller som inte håller jämna steg med den senaste utvecklingen bidrar naturligtvis inte till utveckling eller framsteg. Som samordnare för utskottet för rättsliga frågor vill jag därför särskilt framhålla betydelsen av att man under lagstiftningsförfarandet iakttar principen om att inkludera små och medelstora företag i föregripande konsekvensanalyser och efterhandsutvärderingar. Detta skulle göra det möjligt att redan under lagstiftningsförfarandet identifiera och undanröja hinder som nya bestämmelser skulle kunna innebära för en sektor som ju faktiskt är drivkraften i Europas ekonomi.
<P>
På liknande sätt kommer följden att bli en märkbar minskning av den administrativa bördan för de små och medelstora företagen om man följer principen att tänka småskaligt först och engångsprincipen, samt begränsar det överdrivet noggranna införlivandet av EU-direktiven i de nationella bestämmelserna, vilket naturligtvis myndigheterna i medlemsstaterna ansvarar för. Såväl Stoiber-gruppen som den översyn av småföretagsakten som kommissionen har presenterat har bekräftat att administrativa hinder och alltför tunga bördor när det gäller kontrollåtgärder ofta leder till förseningar och ibland till och med hindrar ytterligare expansion i småföretag som har potential att skapa nya arbetstillfällen.
<P>
Jag anser därför också att det är befogat att fråga om den analys som kommissionen har utlovat och som gäller en minskning av den administrativa bördan till 25 procent av den nuvarande nivån är tillgänglig ännu. Jag instämmer också i förslagen om att både EU-institutionerna och medlemsstaterna bör rätta sig efter dessa principer när de inför ny lagstiftning eller ser över den lagstiftning som finns. Det är oroväckande att höra att genomförandet av småföretagsakten möter många hinder i medlemsstaterna, även om exemplen från flera länder visar att dessa principer ger goda resultat om de följs.
<P>
Slutligen vill jag också rikta er uppmärksamhet på betydelsen av det pågående arbetet med den europeiska avtalsrätten samt det arbete med att införa ett europeiskt system för patentskydd som utskottet för rättsliga frågor har påbörjat. Det är ingen tvekan om att bra bestämmelser på detta område direkt kommer att öka innovationsutvecklingen, särskilt när det gäller de små och medelstora företagens verksamhet och tillväxt.
<SPEAKER ID="537" NAME="Silvia-Adriana Ţicău" AFFILIATION="S&amp;D">
(RO) Herr talman! I slutet av mars 2011 var arbetslösheten i EU 9,5 procent och i euroområdet 9,9 procent. Ännu mer bekymmersamt är att ungdomsarbetslösheten är nästan dubbelt så hög som arbetslösheten bland befolkningen som helhet. Att förbättra företagsklimatet och tillgången till finansiering samt underlätta för små och medelstora företag att få tillgång till strukturfonderna främjar utvecklingen av en företagaranda. Små och medelstora företag behöver rättslig och finanspolitisk stabilitet. Upprepade ändringar av skattelagstiftningen eller ändringar av villkoren för att få tillgång till de olika typerna av fonder gör det svårt för dem att bedriva affärsverksamhet. En annan fråga som är särskilt aktuell i kristider är att små och medelstora företag påverkas av att offentliga institutioner skjuter upp betalningen av sina fakturor. Alla dessa faktorer påverkar såväl de små och medelstora företagens utsikter att förverkliga sina affärsplaner som deras affärsverksamhet, och framför allt deras innovationskapacitet.
<P>
Mellan 2006 och 2008 lyckades små och medelstora företag bara vinna 33 procent av det sammanlagda värdet av offentliga upphandlingar. Med hänsyn till att offentlig upphandling står för 17 procent av EU:s BNP anser vi att små och medelstora företag behöver öka sitt deltagande på marknaden för offentlig upphandling. Därför uppmanar vi kommissionen och medlemsstaterna att vidta nödvändiga åtgärder senast 2015 för att se till att minst 50 procent av de offentliga upphandlingarna genomförs elektroniskt, i enlighet med det åtagande som medlemsstaternas regeringar gjorde i Manchester 2005.
<P>
Jag vill påpeka att den inre marknaden ännu inte fungerar inom tjänstesektorn, vilket får negativa konsekvenser för små och medelstora företags affärsverksamhet i EU. Som en del av den ekonomiska återhämtningsplanen för Europa lade kommissionen 2008 fram ett program där Europeiska investeringsbanken erbjöd ett övergripande paket på 30 miljarder euro i lån avsedda för små och medelstora företag. EIB avsåg att öka lånen till medelstora företag med 1 miljard euro om året. Jag vill fråga kommissionen på vilket genomförandestadium detta program befinner sig, om man tänker komplettera finansieringen och om dessa medel fördelas lika mellan alla medlemsstater.
<SPEAKER ID="538" NAME="Mara Bizzotto" AFFILIATION="EFD">
(IT) Herr talman! Tre miljoner arbetstillfällen har gått förlorade samtidigt som flera miljoner euro investerats i stödpolitik. Det är det katastrofala resultatet, sett till konsekvenserna för små och medelstora företag (SMF), först av det triumfatoriska Lissabonprojektet och sedan av ”fotokopian” Europa 2020-strategin, som vi till och med kommer att avsätta medel för i nästa fleråriga budgetram för perioden 2014-2020.
<P>
Jag kan därför bara framhålla vad tusentals EU-medborgare och skattebetalare undrar: Vad är det för nytta med EU om det inte kan lösa Europas ekonomiska problem, om det inte kan uppvisa en enad front i utrikespolitiska frågor och om det slösar bort pengar? Jag hoppas att det som kommissionsledamot Antonio Tajani har sagt vid flera tillfällen kommer att besannas. Jag hoppas att översynen av småföretagsakten verkligen kommer att innebära att byråkratin förenklas, tillgången till och återvinningen av kredit säkerställs och internaliseringen underlättas.
<P>
Med direktivet om sena betalningar har vi uppnått ett verkligt konkret mål, men som en följd av politisk vilja, inte EU-propaganda. Om kostnaderna för den femtielfte strategin fortfarande bara kommer att finansiera prat uppmanar jag EU-institutionerna att gotttgöra de dussintals småföretagare i min region, Veneto, som hellre än att se sina småföretag gå omkull har tagit sina liv.
<SPEAKER ID="539" NAME="Krišjānis Kariņš" AFFILIATION="PPE">
(LV) Herr talman, herr kommissionsledamot! Föräldrar uppmärksammar mycket ofta det barn som skriker högst, även om de faktiskt helt och hållet borde ägna sin uppmärksamhet åt ett annat barn. På samma sätt uppmärksammar politiker och press oftast stora företag som har mycket pengar och som hörs mycket, fastän de snarare borde uppmärksamma andra, det vill säga småföretagen. För oss i Europa är de stora företagen som stora träd, men dessa stora träd utgör inte hela skogen av företag. Några siffror: Över 90 procent av företagen i hela Europa är små och medelstora och inte stora. Omkring tre fjärdedelar av det totala antalet sysselsatta arbetar inom små och medelstora företag, som producerar motsvarande andel av EU:s BNP. Det är dags för oss att vända vår uppmärksamhet från de stora företagen som är högljudda - kanske inte som barn, men de är högljudda - och i stället uppmärksamma de tystare, varav de flesta trots allt arbetar inom småföretag. I detta sammanhang uppmanar jag dig, Olli Rehn, att ägna större uppmärksamhet åt din egen kommissions åtagande att minska den administrativa bördan för små och medelstora företag. Du kan göra det genom att utvärdera lagstiftningen och inte genom att införa bestämmelser som gör den administrativa bördan mer kostsam. Genom att stödja små och medelstora företag kommer vi att handla snabbare för att stödja den ekonomiska tillväxten i hela EU. Tack för er uppmärksamhet.
<SPEAKER ID="540" NAME="Zigmantas Balčytis" AFFILIATION="S&amp;D">
(LT) Herr talman! Småföretagsakten som antogs 2008 skulle påskynda utvecklingen av småföretag och förbättringen av företagsvillkoren i Europa. En hel del har gjorts för att förbättra företagsklimatet och förenkla de administrativa kraven, till exempel direktivet om e-fakturering och direktivet om sena betalningar. Det är emellertid inte tillräckligt. I dag kan vi se att resultatet inte är vad småföretagen förväntade sig.
<P>
De viktigaste prioriteringarna, som finansiering och förenkling av regelsystemen för att förbättra företagsklimatet, har inte genomförts på ett systematiskt eller konsekvent sätt. Samtidigt varierar företagsklimatet stort i medlemsstaterna. De olika rättssystem för skydd av konsumenternas rättigheter som fortfarande finns minskar konsumenternas förtroende för den inre marknaden och uppmuntrar inte företag att expandera sin verksamhet till andra medlemsstater. I grund och botten hindrar detta skapandet av en inre marknad i EU som är mer inriktad mot och fördelaktig för småföretag.
<P>
Det är just småföretag som har drabbats värst av den ekonomiska och finansiella krisen. Vi ser företag som går i konkurs eller som har en enorm skuldbörda. Vi har visserligen vidtagit åtgärder för att hjälpa dem, men tyvärr har dessa åtgärder inte alltid varit framgångsrika. Det europeiska instrumentet Progress för mikrokrediter som kommissionen infört var verkligen en mycket lämplig åtgärd för att ge småföretag möjlighet att få finansiering under krisen. Som olika studier har visat har de nationella bankerna i vissa medlemsstater emellertid skärpt lånevillkoren ännu mer i stället för att ge företagen lån.
<P>
Europeiska investeringsbanken, som förvaltade dessa lån i två år, hade i allmänhet inte någon information om genomförandet av dessa instrument. Detta ger upphov till frågan om varför vi överhuvudtaget behöver en sådan mellanhand? Den otvetydiga slutsatsen är att kommissionen i framtiden måste ta ansvar för att övervaka genomförandet av sådana viktiga initiativ i medlemsstaterna.
<P>
Förhoppningsvis kommer översynen av småföretagsakten att hjälpa oss att förstå och utvärdera var vi ska utöka våra insatser så att vi kan skapa ett klimat som fungerar bättre för småföretag.
<P>
(Talaren godtog att besvara en fråga (blått kort) i enlighet med artikel 149.8 i arbetsordningen.)
<SPEAKER ID="541" NAME="Paul Rübig" AFFILIATION="PPE">
(DE) Herr talman! Jag vill fråga Zigmantas Balčytis vad han anser om Erasmusprogrammet för unga företagare, eftersom han har nämnt att den finansiella situationen inom detta område har blivit mycket vansklig till följd av krisen. Jag har hört att kommissionen tänker begränsa programmets omfattning. Anser du inte att det mot bakgrund av den finansiella krisen vore klokare att se till att ägare av små och medelstora företag får möjlighet att upptäcka nya affärsområden? <BRK>
<SPEAKER ID="542" NAME="Zigmantas Balčytis" AFFILIATION="S&amp;D">
(EL) Tack så mycket för frågan. Hur vi planerar att strukturera vårt samhälle och vem som i framtiden kommer att ha hand om de viktigaste frågorna, inte bara för småföretag utan också för de stora företagen, är verkligen en viktig fråga för framtiden.
<P>
Erasmusprogrammet som du nämnde är också mycket viktigt, och jag anser att kommissionen, rådet och Europaparlamentet alla bör öka sina ansträngningar i framtiden för att se till att sådana program inte blir lidande, och för att se till att vi hädanefter har människor, bättre förberedda människor, som kan genomföra många av de teoretiska önskningar som vi har uttryckt här i dag. Trots allt måste någon omsätta teorin i praktiken. Jag är helt och hållet överens med dig om att parlamentet inte bör ge sitt medgivande till att sådana program begränsas i framtiden. <BRK>
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
(PL) Herr talman! Det pågående arbetet med översynen av småföretagsakten bör särskilt inriktas på att utarbeta en stadga för privata Europabolag, för att därmed underlätta gränsöverskridande verksamhet för ekonomiska enheter på EU:s marknad. Även om den tid det tar att starta ett företag har minskat de senaste månaderna har en analys som kommissionen genomfört visat att över hälften av medlemsstaterna fortfarande inte uppfyller kravet att det ska vara möjligt att göra det inom tre dagar. De flesta av medlemsstaterna gör dessutom fortfarande inte några utvärderingar av de konsekvenser som framtida rättsliga och administrativa initiativ får för små och medelstora företag, och engångsprincipen tillämpas inte till fullo.
<P>
Under de senaste två åren har förteckningen över länder där det har varit möjligt att lägga ner ett företag helt inom ett år inte förändrats. Jag vill därför föreslå att kommissionen involveras ännu mer i ansträngningarna för att se till att medlemsstaterna genomför dessa bestämmelser. Jag anser dessutom att ytterligare åtgärder inom ramen för småföretagsakten också bör omfatta förbättrad tillgång till finansiering, tillgång till riskkapitalmarknader och utveckling av gemensamma kontaktpunkter i medlemsstaterna för att underlätta administrativa förfaranden.
<P>
Det är värt att påpeka att det för att uppnå målet med en sysselsättningsgrad på 75 procent i enlighet med Europa 2020-strategin är absolut nödvändigt att stödja små och medelstora företag. Som en följd av den ekonomiska krisen utsätts dessa små och medelstora företag för påfrestningar i form av en mängd nya utgifter, i stället för att skapa sysselsättning.
<SPEAKER ID="544" NAME="Elena Băsescu" AFFILIATION="PPE">
(RO) Herr talman! Småföretagsakten behöver bringas i överensstämmelse med prioriteringarna i Europa 2020-strategin för att förbättra regelsystemet så att behoven hos de små och medelstora företagen tillgodoses. Detta innebär att de åtgärder som läggs fram behöver genomföras snabbt i sin helhet, särskilt principen att tänka småskaligt först. Jag anser att särskild uppmärksamhet måste ägnas åt att stödja omfattande finansiering för innovativa företag. Enligt kommissionens bedömning är Rumänien ett exempel på god praxis när det gäller att tillämpa principen att främja företagande genom programmet för att starta företag. Programmet har en budget på 21,2 miljoner euro och syftar till att utveckla ledningskompetens bland unga människor.
<P>
Jag har också konstaterat att framsteg har gjorts när det gäller genomförandet av principen om tillgång till finansiering för små och medelstora företag. Regeringen stöder minst 1 100 små och medelstora företag som startas och utvecklas av unga människor.
<SPEAKER ID="545" NAME="George Sabin Cutaş" AFFILIATION="S&amp;D">
(RO) Herr talman! Jag vill börja med att välkomna kommissionens förslag till översyn av småföretagsakten. I praktiken konstaterar kommissionen i sitt meddelande av den 23 februari 2011 att ganska stora framsteg har gjorts sedan småföretagsakten antogs i juni 2008, men varnar för de utmaningar som återstår. Små och medelstora företag har alltså fortfarande problem med att utvidga sin verksamhet, förbättra sin innovationskapacitet, få tillträde till marknader och erhålla finansiering, och de möts dessutom av överdriven byråkrati. När direktiv införlivas i nationell lagstiftning införs i de flesta fall ytterligare administrativa krav utöver vad EU kräver. För att insynen ska blir större bör alla medlemsstater ta fram tabeller där nationella administrativa åtgärder jämförs med kraven i EU-direktiven. En utvärdering måste också göras av de konsekvenser som EU:s nya lagstiftningsförslag skulle kunna få för små och medelstora företag.
<SPEAKER ID="546" NAME="Jaroslav Paška" AFFILIATION="EFD">
(SK) Herr talman! Det har gått mer än två år sedan initiativet småföretagsakten antogs, och det är därför rätt och rimligt att kommissionen i februari tillkännagav en översyn av detta initiativ. Det verkar som om våra ansträngningar att främja ett mer gynnsamt lagstiftningsklimat för små och medelstora företag (SMF) hittills inte har lyckats göra tillräckligt djupt intryck på själva företagssektorn. På grundval av diskussioner med företrädare för organisationer som representerar små och medelstora företag har kommissionen därför utarbetat ytterligare åtgärder genom vilka vi kan bidra till att förbättra situationen.
<P>
Enligt min åsikt måste vi framför allt inrikta oss mer på att införliva de nya reglerna i den nationella lagstiftningen. Erfarenheten från mitt eget land visar att nationell byråkrati är otroligt hämmande och att man gör hårdnackat motstånd mot alla förändringar som skulle begränsa möjligheten att diskriminera småföretag. Jag anser därför att vi tålmodigt och noggrant måste fortsätta att förenkla reglerna för små och medelstora företag och lita på att våra ansträngningar på något sätt kommer att ge förväntat resultat.
<SPEAKER ID="547" NAME="Franz Obermayr" AFFILIATION="NI">
(DE) Herr talman! Ett särskilt positivt inslag i småföretagsakten är de bestämmelser som gör det enklare att starta företag, i fråga om både tid och kostnader. Jag välkomnar också skyldigheten för den offentliga sektorn att betala fakturor inom 30 dagar.
<P>
Det återstår emellertid en del byråkratiska hinder, till exempel när det gäller kassaflöden. Vi måste utvärdera i vilken utsträckning Baselkriterierna skulle kunna leda till en allvarlig kreditåtstramning för små och medelstora företag. När det gäller det gränsöverskridande området bör vi äntligen komma i gång med det privata Europabolaget. Sett till kostnads-nyttoförhållandet skulle denna företagsform i framtiden kunna bli viktigare än Europabolaget. Jag tänker i detta avseende på dotterbolag och flyttning av ett bolags säte inom hela Europa.
<P>
Slutligen vill jag bara säga att vi måste följa upp åtgärderna för att ge små och medelstora företag tillträde till Kina och andra marknader i Asien.
<SPEAKER ID="548" NAME="Ildikó Gáll-Pelcz" AFFILIATION="PPE">
(HU) Herr talman! Jag instämmer i konstaterandet i översynen att det behövs ytterligare åtgärder. Jag anser att det är viktigt för EU att ha en bättre överblick över hur medlemsstaternas regeringar genomför småföretagsakten. Halvtidsöversynen är också viktig eftersom problemen för små och medelstora företag - svårigheterna att få finansiering, den administrativa bördans storlek, överreglering och problem med marknadstillträde - verkar bli bestående.
<P>
Jag anser också att det vore bra att göra det möjligt för småföretag att registrera sig som privata Europabolag för att på så sätt minska den administrativa bördan, och inser samtidigt att smart lagstiftning är en ytterst aktuell fråga. En högt prioriterad fråga i detta sammanhang är att sprida engångsprincipen i Europa och undersöka om regelverket på vissa politikområden är som det ska, och i annat fall, vilka förändringar som behövs.
<SPEAKER ID="549" NAME="Seán Kelly" AFFILIATION="PPE">
(EN) Herr talman! Det är ett faktum att om det skapades ytterligare ett arbetstillfälle i varje litet och medelstort företag skulle det inte finnas någon arbetslöshet i Europa. Det är faktiskt inte någon omöjlig uppgift. I stället säger emellertid många av företagen upp anställda, delvis på grund av lågkonjunkturen men också på grund av tung lagstiftning och byråkrati. Vi måste verkligen ta itu med detta snarast.
<P>
Det gläder mig att säga att vår nya regering i går tillkännagav åtgärder för att hjälpa små och medelstora företag, vilket näringslivet i dag välkomnade på bred front - åtgärder som rör moms, lönerelaterad socialförsäkring (PRSI), beskattning av resor samt praktik. På EU-nivå är det framför allt viktigt att vi bekämpar bedrägeri. Den svarta marknaden blomstrar och måste bekämpas i hela EU. Vi måste också uppmuntra företag att utnyttja möjligheterna inom e-handeln samt inrätta ett europeiskt patent. Om vi gör detta kan vi faktiskt få slut på arbetslösheten och också bidra till att många nya företag skapas.
<SPEAKER ID="550" NAME="Sergio Paolo Francesco Silvestris" AFFILIATION="PPE">
(IT) Herr talman, mina damer och herrar! Översynen av småföretagsakten är en stor möjlighet om den bygger på en insikt om hur värdefulla våra små och medelstora företag är. I Italiens ekonomiska system utgör små och medelstora företag en stor och viktig del av produktionsmarknaden.
<P>
De är till och med ännu viktigare i södra Italien, som jag kommer ifrån, eftersom hela produktionssystemet är organiserat runt små och medelstora företag. Tidigare vimlade hela industriområden av små och medelstora företag som garanterade tusentals arbetstillfällen. I dag har många av dessa företag gått i konkurs eller lagt ner, inte minst på grund av illojal konkurrens, vilket studenterna från Barletta som är här i dag är väl medvetna om.
<P>
EU måste därför ge en stark och effektiv signal om att garantera mindre byråkrati, lägre kostnader, större insyn och snabbare utbetalningar, samt säkerställa den stabilitet som små och medelstora företag kräver och behöver så väl.
<SPEAKER ID="551" NAME="Olli Rehn" LANGUAGE="EN">
Herr talman! Stort tack till ledamöterna för en mycket seriös och välgrundad diskussion. Kommissionen är medveten om att mer behöver göras - som flera ledamöter har understrukit - och jag håller helt med om att välbefinnandet för små och medelstora företag är avgörande för Europas återhämtning, tillväxt och sysselsättning.
<P>
När det går bra för våra små och medelstora företag går det bra för den europeiska ekonomin. Jag kan försäkra er om att genomförandet av principen att tänka småskaligt först samt de åtgärder som föreslås i småföretagsakten är högsta prioritet för kommissionen. Jag vill tacka er för ert stöd i detta avseende.
<P>
Kommissionen ser fram emot ett nära samarbete med alla berörda aktörer, särskilt Europaparlamentet, för att säkerställa att småföretagsakten genomförs på ett effektivt sätt på EU-nivå och på nationell nivå, i medlemsstaterna. Den europeiska veckan för små och medelstora företag i oktober kommer att bli ett bra tillfälle att tillsammans arbeta för att öka medvetenheten om politiken för små och medelstora företag och om behoven hos små och medelstora företag överallt i EU. Vi anordnar detta evenemang tillsammans med parlamentet och kommissionen.
<SPEAKER ID="552" NAME="Enikő Győri" LANGUAGE="HU">
Herr talman! ”Handling här och nu!” sade Bendt Bendtsen och jag håller till fullo med honom. Vi har hört att små och medelstora företag också är viktiga arbetsgivare i EU, och efter den ekonomiska krisen är det särskilt viktigt att undersöka och se över hur vi kan hjälpa dem att återhämta sig. Det ungerska ordförandeskapet tror på en ekonomi och ett samhälle som bygger på arbete och anser att små och medelstora företag är viktiga partner i detta sammanhang. Det ekonomiska klimatet har förändrats dramatiskt sedan 2008 och därför behövs det verkligen en översyn. För vår del välkomnar vi också den sexpartsöverenskommelse som Reinhard Bütikofer nämnde, och vi är också tacksamma över att flera talare har uttryckt sitt erkännande för det ungerska ordförandeskapets strävan och för att det ungerska ordförandeskapet verkligen prioriterar denna fråga.
<P>
Låt mig få rikta er uppmärksamhet på ett par specifika frågor. Efter att ha lyssnat uppmärksamt på ledamöterna gläder det oss att säga att ni faktiskt är helt eniga om principerna. De små och medelstora företagen är ryggraden i den europeiska ekonomiska tillväxten och sysselsättningen. Därför är det också en prioritet för rådet att förbättra konkurrenskraften hos små och medelstora företag. För att ge uttryck åt detta förbereder sig därför rådet (konkurrenskraft) för att vid det tidigare nämnda mötet den 30-31 maj 2011 kunna anta rådets slutsatser. Ordförandeskapet kommer att lägga fram ett förslag till slutsatser för rådet. De viktigaste inslagen i det förslaget gäller lösningar på de problem som framkommit till följd av översynen av småföretagsakten. Vilka är då lösningarna? De är att förbättra tillgången till lån och förenkla tillträdet till marknaderna, både inom EU och globalt, samt att förbättra villkoren för marknadstillträde och lindra de administrativa bördorna.
<P>
Rådet anser att det är viktigt att så snart som möjligt införliva direktivet om sena betalningar - vilket som ni vet har antagits - och detta konstaterar vi med glädje. Rådet strävar efter att uppnå detta och uppmuntrar medlemsstaterna till det, eftersom det skulle befria de små och medelstora företagen från en tung börda och förbättra deras likviditet avsevärt. Jag är också glad över att kunna tillkännage att rådet närmar sig en överenskommelse om kommissionens mål att minska kostnaderna för att starta företag. Grundtanken är att det ska ta högst tre dagar att starta ett företag och att det ska kosta högst 100 euro samt att man ska kunna få affärslicenser inom en månad.
<P>
Det finns två andra specifika frågor som jag vill nämna. Den ena handlar om det europeiska patentet. Redan i dag deltar 23 medlemsstater i det fördjupade samarbetet, och rådet håller nu på att diskutera de grundläggande bestämmelserna. Vi anser att detta är ett stort genombrott för EU:s konkurrenskraft och särskilt när det gäller konkurrenskraften hos små och medelstora företag. Jürgen Creutzmann önskade upplysningar om det privata Europabolaget och bad att frågan skulle prioriteras. Vi har gjort betydande framsteg. Nu är det bara en mycket liten grupp medlemsstater som saknas för att alla ska vara eniga. Antagandet av stadgan skulle verkligen vara en vändpunkt för små och medelstora företag, och därför arbetar vi mycket hårt med detta och litar också på att medlemmarna kommer att kunna utöva något slags politisk påtryckning och använda sina egna kanaler för att skapa motivation så att den nödvändiga majoriteten uppnås. Vi har vid flera tillfällen diskuterat frågan med framträdande representanter för utskottet för rättsliga frågor som vi samarbetar med.
<P>
Låt mig slutligen få nämna kopplingen till Europa 2020-strategin. I detta sammanhang anser vi att det är viktigt att omvandla de mål som anges i strategin till lagar, insatser och åtgärder som förbättrar ställningen för små och medelstora företag, men naturligtvis måste medlemsstaterna också fullgöra sin uppgift. Den europeiska ramen i sig är inte tillräcklig. Vi anser därför till exempel att skattesystemen behöver förenklas och göras mer gynnsamma för små och medelstora företag. Flera medlemsstater handlar i denna anda, bland annat Ungern som för närvarande innehar ordförandeskapet.
<SPEAKER ID="553" NAME="Talmannen">
Debatten är härmed avslutad.
<P>
Omröstningen kommer att äga rum torsdagen den 12 maj 2011.
<P>
Skriftliga förklaringar (artikel 149)
<SPEAKER ID="556" NAME="Cristian Silviu Buşoi" LANGUAGE="RO">
Jag välkomnar kommissionens meddelande om översyn av småföretagsakten, eftersom meddelandet i stor utsträckning handlar om de problem som små och medelstora företag möter och som måste lösas med hjälp av EU:s och medlemsstaternas politik.
<P>
I inremarknadsakten betonas stödet till små och medelstora företag starkt. Många av de åtgärder som föreslås, till exempel översyn av redovisningsdirektiven, minskning av byråkratin, förbättrad tillgång till kapital och bättre tillträde till marknaderna för offentlig upphandling, finns med i detta meddelande.
<P>
Ett av de stora problem som små och medelstora företag möter är bristen på tillgång till finansiering, vilket inte bara hämmar innovationen utan också tillväxten för dessa företag. Innovativa små och medelstora företag behöver framför allt ökad tillgång till informell finansiering och också till finansiering som bygger på riskkapitalandelar, vilket är huvudkällan till finansiering för nya företag.
<P>
Små och medelstora företag kan också stödjas genom inhemska skatteincitament, särskilt under de första verksamhetsmånaderna.
<P>
Slutligen anser jag att direktivet om sena betalningar måste genomföras rättvist för små och medelstora företag. I syfte att hjälpa små och medelstora företag att utvidga sin gränsöverskridande verksamhet måste dessutom indrivningssätten för gränsöverskridande fordringar förenklas och stadgan för privata Europabolag antas utan dröjsmål.
<SPEAKER ID="556" NAME="Nessa Childers" LANGUAGE="EN">
Den irländska regeringens sysselsättningsinitiativ är med rätta inriktat på turismsektorn där det finns många arbetstillfällen, samtidigt som EU:s småföretagsakt skulle kunna vara ett komplement till detta när det gäller små och medelstora företag under de kommande åren. Syftet med småföretagsakten har varit att minska den administrativa bördan i samband med affärsverksamhet och förbättra tillgången till finansiering för små och medelstora företag. Kommissionsledamot Olli Rehn berättade i kväll att man med hjälp av småföretagsakten har lyckats minska kostnaderna för att bedriva affärsverksamhet med 22 procent inom vissa områden, och kommer att fortsätta att fokusera på detta initiativ. Det främsta budskapet i småföretagsakten är att tänka småskaligt först - att inrikta företagslagstiftningen i hela EU på små och medelstora företag - och EU har i kväll förbundit sig att inrikta sig på detta område även i fortsättningen. Därför är det viktigt att företagare på Irland grundligt informeras om hur de ska utnyttja småföretagsakten på bästa sätt.
<SPEAKER ID="554" NAME="Jan Kozłowski" LANGUAGE="PL">
Mikroföretag och små och medelstora företag spelar en central och viktig roll för tillväxten i den europeiska ekonomin. De står för merparten av arbetstillfällena och påverkar konkurrenskraftens och innovationens utveckling i EU på ett avgörande sätt. Vi kan därför uppriktigt säga att vi inte kommer att lyckas med att uppnå målen i Europa 2020-strategin om vi inte stöder små och medelstora företag, och om vi inte gör det lättare för dem att utnyttja den inre marknaden till fullo. De lösningar som finns i småföretagsakten, bland annat färre byråkratiska hinder, förbättrad tillgång till finansieringskällor och enklare tillträde till marknaden, är särskilt viktiga och, enligt min åsikt, effektiva åtgärder för att få till stånd bästa möjliga villkor för utvecklingen av små och medelstora företag. Problem som uppstår när dessa lösningar ska genomföras på medlemsstatsnivå kan emellertid innebära att de inte blir tillräckligt effektiva. Jag hoppas därför också att de medlemsstater som ännu inte har genomfört dessa åtgärder till fullo kommer att göra sitt yttersta för att se till att processen slutförs så snart som möjligt.
<SPEAKER ID="556" NAME="Marian-Jean Marinescu" LANGUAGE="RO">
Små och medelstora företag möter svårigheter när det gäller att få tillgång till finansiering och tillträde till marknaden. I den kommande fleråriga budgetramen måste det finnas åtgärder för att övervinna dessa svårigheter. Det behövs ökat stöd till finansiella program och instrument som redan fungerar med gott resultat men har visat sig vara otillräckliga, till exempel programmet för konkurrenskraft och innovation. Tillgången till finansiellt stöd måste förbättras genom startfonder för nya innovativa företag. Att inrätta en europeisk riskkapitalfond och utöka de permanenta riskdelningsprodukter som Europeiska investeringsbanken erbjuder genom finansieringsinstrumentet med riskdelning kommer också att gagna små och medelstora företag. När det gäller frågan om små och medelstora företags tillträde till marknaden uppmanar jag kommissionen att föreslå en plan för införande och försäljning av innovativa produkter på marknaden. Det krävs vidare en uppsättning åtgärder för att stödja små och medelstora företag att genomföra den nya handlingsplanen för energieffektivitet.
<SPEAKER ID="556" NAME="Nikolaos Salavrakos" LANGUAGE="EL">
Jag välkomnar parlamentets initiativ, eftersom det breda samförståndet mellan de politiska grupperna om att initiera en debatt om små och medelstora företag belyser dessas avgörande roll som drivkraft för tillväxten i EU. Lågkonjunkturen gör det ännu svårare för små och medelstora företag att skaffa kapital. Deras tillträde till marknaderna och tillgången till finansiering och information måste snarast förbättras. Vi måste begränsa den administrativa bördan genom att förenkla regelsystemet. På EU-nivå är det viktigt att bekämpa den svarta marknaden och uppmuntra små och medelstora företag. Kommissionen tillkännagav nyligen tolv åtgärder för 2012 för att stimulera den inre marknaden, bland annat finansieringsåtgärder för små och medelstora företag och åtgärder för att främja rörlighet för arbetstagarna, åtgärder som jag anser är ett steg i rätt riktning. Genom att använda den inre marknaden på ett integrerat sätt och utnyttja de fördelar som den erbjuder kan vi stärka tillväxten och välståndet på EU-nivå och ge ny kraft åt företagsamheten. Åtgärder som ett europeiskt patent och det europeiska tjänstekortet måste stödjas och tillämpas i bred omfattning för att stärka konkurrenskraften och sysselsättningen.
<SPEAKER ID="555" NAME="Dominique Vlasto" LANGUAGE="FR">
Europeiska små och medelstora företag (SMF) utgör själva livsnerven i vår ekonomiska verksamhet. Deras utveckling, modernisering och konkurrenskraft måste stå i centrum för vår ekonomiska strategi. Jag välkomnar därför den översyn av småföretagsakten som kommissionen har föreslagit, som syftar till att stärka de små och medelstora företagens tillväxtpotential. En hel del behöver fortfarande göras för att förenkla regelsystemet och de byråkratiska förfarandena, som kraftigt begränsar våra företags verksamhet och dynamik.
<P>
Jag stöder dessutom inrättandet av en stadga för privata Europabolag, vilket skulle bidra till att våra små och medelstora företag skulle kunna utnyttja den europeiska inre marknaden till fullo, genom att de skulle kunna bedriva gränsöverskridande verksamhet utan att behöva uppfylla skyldigheter som ofta är betungande och avskräckande. Jag uppmanar därför rådet att fatta ett snabbt beslut om detta initiativ.
<P>
Slutligen måste vi stödja innovativa små och medelstora företag genom att ge dem bättre tillgång till diversifierad finansiering, vilket särskilt omfattar en genomgripande förenkling när det gäller utnyttjandet av EU-anslag, där det fortfarande saknas flexibilitet. Dessa anslag är redan tillgängliga och de måste, enligt min åsikt, mobiliseras för att ge mer effektivt stöd till utvecklingen av realekonomin, innovationen och sysselsättningen.
