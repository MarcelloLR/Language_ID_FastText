<CHAPTER ID="003">
Omröstning
<SPEAKER ID="077" NAME="Talmannen">
Nästa punkt är omröstningen.
<P>
(För omröstningsresultat och andra uppgifter som rör omröstningen, se protokollet.)
<P>
Innan omröstningen börjar har jag några viktiga punkter att informera om, framför allt beträffande omröstningen om Favabetänkandet.
<P>
Som ni känner till är Favabetänkandet som vi debatterade i måndags kväll ett betänkande med många ändringsförslag. Jag har suttit som ordförande många gånger förr men aldrig sett en sådan diger akt för ett enda betänkande. Vi har dock möjlighet att få ett snabbare förlopp.
<P>
Detta har inget samband med något ingripande från utländsk makt, utan med att gruppen Unionen för nationernas Europa helt enkelt föreslår att vi gör ett antal gemensamma omröstningar - det gör att vi sparar minst en halvtimme. Problemet är att förslaget kom in mycket sent på dagen och att era röstlistor inte kunde justeras efter det. Så om ni samtycker till att vi håller några gemensamma omröstningar måste ni vara mycket uppmärksamma när ni tittar på röstlistan. Listans utformning har inte ändrats och vi kommer att rösta i samma ordning som angetts, men vi kommer att gå lite fortare fram.
<P>
Jag vill veta om kammaren samtycker till förslaget som gör att vi vinner en del tid.
<P>
(Applåder)
<P>
Umberto Pirilli, jag har förstått att ni vill redogöra för det här förslaget från UEN-gruppen.
<SPEAKER ID="078" NAME="Umberto Pirilli">
för UEN-gruppen. - (IT) Herr talman, mina damer och herrar! Jag lägger fram det här förslaget för min grupps räkning och i enlighet med artikel 155.6 i arbetsordningen. Jag föreslår gemensam omröstning om 122 ändringsförslag som kompletterar varandra så att vi förenklar processen. Ändringsförslagen fungerar i vilket fall i förhållande till dem jag föreslår ska tas upp till enskild omröstning. Vart och ett av dessa handlar om olika former av kränkningar: av statshemligheter, EU-medborgarnas och staternas säkerhet, den låtsade kidnappningen av Abu Omar, en CIA-spion som hämtades för att han skulle slippa en säker dödsdöm och inte bli deporterad till Guantanamo, utan återsändes till sitt hemland där han nu lever under lämpligt skydd och ger intervjuer.
<P>
Följande ändringsförslag röstar vi därför om separat: 71, 73, 113, 114, 115, 121, 122, 124, 210, 212, 213, 214 och 216. Jag föreslår också enskild omröstning, ändringsförslag för ändringsförslag, om ändringsförslagen 38-69 och 245-256. Samtliga övriga 122 ändringsförslag kan tas upp till gemensam omröstning.
<SPEAKER ID="079" NAME="Ewa Klamt" AFFILIATION="PPE-DE">
(DE) Herr talman! Jag vill väldigt gärna ha en kortare omröstning men måste ändå påpeka att gruppen för Europeiska folkpartiet (kristdemokrater) och Europademokrater lämnade in en lista till enheten för ingivande av utskotts- och plenarhandlingar över de omröstningar vi vill dela, och den listan - som också har godkänts av gruppen Unionen för nationernas Europa - måste följas i omröstningen. Allt annat kan vi rösta gemensamt om. Vi kan gå med på att hantera omröstningen på det här sättet, men om så inte sker, måste vi ta en sak i sänder.
<SPEAKER ID="080" NAME="Talmannen">
Jag kan bekräfta att begäran från gruppen för Europeiska folkpartiet (kristdemokrater) och Europademokrater har vidarebefordrats och att vi också kommer att hålla en del gemensamma omröstningar, förutom de enskilda omröstningar ni har begärt och som ingår i det meddelande jag just gav er.
<P>
Jag ger er ordet, Ignasi Guardans Cambó, men bara för ordningsfrågor.
<SPEAKER ID="081" NAME="Ignasi Guardans Cambó" AFFILIATION="ALDE">
(FR) När det gäller förfarandet kan jag inte godkänna principen med gemensam omröstning om vissa ändringsförslag utan att först ha fått en skriftlig lista och utan paus så att jag hinner gå igenom den.
<P>
Jag beklagar, men det finns ändringsförslag där vi vill behålla vissa delar och stryka andra. Varje mening i betänkandet är viktig, herr talman.
<P>
Om vi hade känt till förslaget i förväg kunde vi ha genomfört det. Men nu har vi en röstlista som är praktiskt tagit justerad till sista centimetern och vår grupp vill inte ta risken att rösta fel bara för att spara fem eller tio minuter. Tyvärr.
<SPEAKER ID="082" NAME="Talmannen">
Kommentaren från vår kollega är rimlig. Därför ska plenum avgöra saken.
<P>
Jag kommer därför att ge er ett första alternativ för omröstning: Ska vi godkänna förslaget från gruppen Unionen för nationernas Europa som betyder att vi håller en gemensam omröstning och behåller de enskilda omröstningar som några grupper har begärt?
<P>
(Parlamentet röstade ja till förslaget.)
<P>
Jag vill också påpeka att vi tar en paus vid middagstid för att ta emot en prominent gäst, Republiken Italiens president. Med tanke på aktens volym kommer vi troligen att hålla paus under omröstningen om Favabetänkandet. Jag ber er redan nu att ursäkta våra enheter, men vi har inget annat val.
<SPEAKER ID="083" NAME="Cristiana Muscardini" AFFILIATION="UEN">
(IT) Herr talman! För att slippa avbryta omröstningen om Favabetänkandet som vi vet blir komplicerad undrar jag om det inte är lättare att - om plenum godkänner det - ta det i omvänd ordning och alltså först rösta om enklare och kortare betänkanden och sedan gå vidare till omröstningen om Favabetänkandet efter uttalandet från president Giorgio Napolitano.
<SPEAKER ID="084" NAME="Talmannen">
Det är ganska uppenbart, fru Muscardini, att om vi inte börjar med Favabetänkandet så kommer vi inte att bli klara med det i dag, vilket betyder att vi måste avbryta omröstningen om Favabetänkandet och avsluta den dagen därpå, vilket jag tror är ännu värre. Så ni förstår nog varför jag inte kan bifalla er begäran.
<P>
Så låt oss gå vidare allegro vivace, ma non troppo.
