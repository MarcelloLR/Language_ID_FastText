<CHAPTER ID="002">
Uttalanden av talmannen
<SPEAKER ID="006" NAME="Talmannen">
Mina damer och herrar! För några dagar sedan firades femårsdagen av den största utvidgningen i Europeiska unionens historia. Den 1 maj 2004 uttryckte 75 miljoner människor sin glädje över att ha blivit unionsmedborgare. De kom från tio länder i Central- och Östeuropa och Medelhavsområdet: Estland, Lettland, Litauen, Polen, Tjeckien, Slovakien, Ungern, Slovenien, Malta och Cypern. Efter denna utvidgning anslöt sig Rumänien och Bulgarien till EU 2007.
<P>
Att detta var möjligt visar på en händelseutveckling som hör till de mest förbluffande i vår tid. Efter de 60 år av förtryck som central- och östeuropéerna hade genomlidit var EU:s utvidgning en symbol för att vår kontinents återförening nu var fullbordad. Den byggde på vår gemensamma värdegrund: frihet, demokrati, rättsstatsprincipen och respekt för mänskliga rättigheter och för människans värdighet. Denna process har stärkt EU, ökat mångfalden och gjort unionen kulturellt rikare. Utvidgningsprocessen har berikat och berikar såväl varje enskild medlemsstat som EU som helhet.
<P>
Fem år efter detta historiska ögonblick kan vi se att utvidgningen har varit en stor framgång för EU. Den påverkar medborgarnas vardag alltmer. Efter kommunisttidens slaveri har utvidgningsprocessen bidragit till att förverkliga demokratin och göra vår kontinent stabilare. Tack vare utvidgningen har de nya medlemsstaterna kunnat öka sin levnadsstandard. Även de gamla medlemsstaterna drog nytta av de nya export- och investeringsmöjligheterna och av marknadens tillväxt. Utvidgningen har därmed inneburit en kraftfull stimulans för hela den europeiska ekonomin. Sammanfattningsvis har anslutningen av tolv nya medlemsstater stärkt EU:s ställning i hela världen, och gjort EU till en politiskt och ekonomiskt tyngre internationell maktfaktor.
<P>
Under de fem år som gått sedan utvidgningen har vi i Europaparlamentet och i Europeiska unionens övriga institutioner lyckats integrera våra nya medlemmar. Vi har lärt oss konsten att kompromissa och att samarbeta. Men i ett större och mer heterogent EU behöver vi samarbeta ännu närmare och öka vår handlingskraft.
<P>
Lissabonfördraget innehåller de viktigaste reformerna som krävs för att anpassa EU:s institutioner till utvidgningens följder, och ge dem möjlighet att möta de utmaningar vi står inför. Diskussionerna om Lissabonfördragets ratificering är ännu inte klara men vi kan nog räkna med ett positivt resultat i början av nästa år. Vi hoppas också på ett positivt senatsbeslut i Tjeckien nästa onsdag.
<P>
(Applåder)
<P>
Mina damer och herrar! Att ingå i denna gemenskap känns mycket bra i dag. Som det så vackert heter i Berlindeklarationen av den 25 mars 2007: ”Vi ... är nu lyckligtvis förenade”. Vi har all anledning att vara glada och tacksamma.
<P>
Nu behöver vi övergå till något ganska oroväckande. Jag vill uttrycka vår djupa oro över den amerikansk-iranska journalisten Roxana Saberis tragiska situation. Hon dömdes till åtta års fängelse för att, som det heter, ha spionerat för Förenta staternas räkning, och sitter för närvarande fängslad i Evinfängelset i Teheran. Som företrädare för Europaparlamentet ansluter jag mig till Europeiska rådets ordförande och Förenta staternas president i kravet på Roxana Saberis omedelbara och villkorslösa frigivning.
<P>
(Applåder)
<P>
Fallet Roxana Saberi visar den dramatiska allmänna situationen för de mänskliga rättigheterna i Iran, som har fortsatt att försämras sedan 2005. Det gäller särskilt för de medborgerliga och politiska rättigheterna, trots att Iran i de internationella sammanhang där landet ingår har utfäst sig att främja och respektera de mänskliga rättigheterna. Saberidomen avkunnades i ett avgörande skede, två månader före det iranska presidentvalet och inte långt efter att Förenta Staterna och EU vidtagit åtgärder för att förbättra förbindelserna med Iran.
<P>
Den senaste politiska utvecklingen gör mig ytterst orolig för att Roxana Saberi kan bli en bricka i förhandlingsspelet, och jag fördömer med största möjliga skärpa ett handlingssätt som så uppenbart är politiskt motiverat. Jag vill försäkra Roxana Saberis familj om vår solidaritet och om Europaparlamentets ihärdiga kamp för ovillkorlig respekt för de mänskliga rättigheterna och demokratin, både i Iran och i hela den övriga världen.
<P>
(Applåder)
<P>
Låt mig tillägga att vi har fått veta att en ung iranska, som anklagades för att ha begått ett brott innan hon var myndig, nu har avrättats. Det strider flagrant mot folkrätten och vi protesterar mot detta brott.
<P>
(Applåder)
<P>
Slutligen vill jag meddela att jag, med anledning av förra veckans tragiska händelser i Apeldoorn i Nederländerna har framfört hela parlamentets djupaste deltagande till den nederländska drottningen, till offrens familjer och till det nederländska folket, och förklarat att hela Europa nu sluter upp bakom våra nederländska vänner.
<P>
Så långt några aktuella händelser. Nu återgår vi till ordinarie ärenden.
