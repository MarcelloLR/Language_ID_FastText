<CHAPTER ID="025">
Konsumentskydd: Att förbättra konsumenternas utbildning och medvetenhet om lån och finansiering (kortfattad redogörelse)
<SPEAKER ID="200" NAME="Talmannen">
Nästa punkt är ett betänkande av Iliana Malinova Iotova, för utskottet för den inre marknaden och konsumentskydd, om konsumentskydd: att förbättra konsumenternas utbildning och medvetenhet om lån och finansiering -.
<SPEAKER ID="201" NAME="Iliana Malinova Iotova" LANGUAGE="BG">
Betänkandet om finansiell utbildning som kommer att läggas fram för omröstning vid morgondagens plenumsammanträde är nu viktigare än någonsin. Det är uppenbart att den finanskris vi nu genomlever kunde undvikas om konsumenterna är välinformerade om de risker som olika typer av krediter innebär. Vi kan definitivt säga att om vi tidigare hade koncentrerat oss mer på att ge finansiell utbildning till allmänheten så hade vi inte befunnit oss i den nuvarande situationen, eller åtminstone hade inte krisen antagit de proportioner den nu har fått. För framtidens skull måste vi se till att våra barn får möjlighet att lära sig hantera kreditkort och lån på ett riktigt sätt i hela EU. Vi måste koncentrera oss på studielån, hypotekslån och pensions- och investeringsfonder. Dessa finansiella produkter har en kraftig inverkan på konsumenternas liv och det är därför som de måste beaktas särskilt. Vi får inte glömma att allt fler ungdomar sätter sig i skuld utan att ha en aning om hur det kommer att påverka deras liv.
<P>
Vi har arbetat med texten till detta betänkande i detalj under många månader. Vi hade en mycket intressant offentlig diskussion med företrädare för banker och finansinstitut i Europa och USA redan vid krisens upprinnelse. Redan då var problemen uppenbara och larmet gick. Å andra sidan har vi kunnat ta del av erfarenheter och goda exempel på finansiell utbildning i länder som har en tradition på området och som ständigt strävar efter att förbättra det - Storbritannien, Frankrike, Tyskland och andra, och vi har hört synpunkter från dem som nu tar sina första steg på samma område. Jag är mycket nöjd med resultatet av omröstningen i utskottet för den inre marknaden och konsumentskydd, och med kommissionens beslut om den budget som krävs för stöd till projektet.
<P>
Vi har också fått många uppmuntrande reaktioner på initiativbetänkandet från ledande finansinstitut. Jag tror vi har hittat en kompromisslösning som är tillfredsställande för alla politiska grupper, och därför hoppas jag att morgondagens omröstning om betänkandet blir positiv. Det är bara med gemensamma krafter som vi kan ta oss igenom den nuvarande finanskrisen, och därför måste vi förena oss och samarbeta kring detta gemensamma initiativ. Det är dags att handla och se till att EU:s konsumenter får de kunskaper de behöver om konsumentlån och andra krediter så att en sådan här finanskatastrof inte upprepas. För att åstadkomma detta är det mycket viktigt att medlemsstaterna genomför de åtgärder de åtagit sig och har ett nära samarbete med varandra. Slutligen vill jag tacka Europeiska kommissionens ledamöter varmt för det stöd jag har fått.
<SPEAKER ID="202" NAME="Danuta Hübner">
ledamot av kommissionen. - (EN) Herr talman! Detta betänkande kommer mycket lägligt. Det belyser många av de utmaningar som EU:s konsumenter står inför i samband med den pågående ekonomiska krisen. Därför tackar jag Iliana Malinova Iotova för ett fantastiskt arbete.
<P>
I kommissionens meddelande som antogs i december förra året medger kommissionen att det behövs finansiell utbildning för att den inre marknaden ska fungera väl. Konsumenterna måste absolut få mer kunskaper för att kunna fatta ansvarsfulla beslut angående den egna ekonomin. Endast då kan de dra nytta av de fördelar som den finansiella integrationen i EU innebär.
<P>
Utbildning faller under medlemsstaternas behörighetsområde. Kommissionens roll i det hela är i huvudsak stödjande, men för den skull inte mindre viktig.
<P>
Konsumentutbildningsprogram utförs lämpligast på nationell nivå och detta är också det mest effektiva. Medlemsstaterna har en nyckelroll att spela genom att exempelvis anta nationella strategier för finansiell utbildning grundade på offentlig och privat samverkan.
<P>
Vi anser att kommissionens roll är att agera för att främja finansiell utbildning i hela EU, visa på fördelarna, samordna insatserna och demonstrera bästa praxis.
<P>
I detta sammanhang har vi genomfört flera praktiska initiativ och inrättat expertgruppen för finansiell utbildning. Denna höll sitt första sammanträde i oktober vilket ägnades åt diskussioner om nationella strategier för finansiell utbildning.
<P>
Vi har också vidareutvecklat online-verktygen på webbplatsen Dolceta för lärare så att det ska bli lättare för dem att lägga in finansiella ämnen i de befintliga läroplanerna. Vi kommer snart att lägga ut den europeiska databasen över finansiell utbildning, ett elektroniskt bibliotek över olika program som drivs av olika utbildningsanordnare. Slutligen erbjuder också kommissionen regelbundet sitt stöd till utvalda evenemang för att synliggöra finansiell utbildning.
<P>
Vi håller fullständigt med om den generella strävan i detta betänkande och de flesta av dess förslag. Den absolut viktigaste frågan är den om utbildning av barn och ungdomar och kommissionen delar parlamentets övertygelse att finansiella kunskaper borde läras ut i skolan.
<P>
Vi är redo och villiga att hjälpa medlemsstaterna att utveckla sina grundläggande utbildningsprogram inom området för personliga finanser och detsamma gäller tanken att ge kommissionen i uppdrag att driva EU-omfattande informations- och mediekampanjer om finansiell utbildning. Sådana medvetenhetshöjande kampanjer bör anpassas till mottagarnas specifika behov och är mest effektiva om de bedrivs på nationell eller till och med lokal nivå. Även här är vi beredda att hjälpa till.
<P>
Jag avslutar med att tacka parlamentet för ett gott arbete med detta ärende och jag ser fram emot att fortsätta dialogen mellan parlamentet och kommissionen om de viktiga frågorna kring finansiell utbildning för konsumenterna.
<SPEAKER ID="203" NAME="Talmannen">
Punkten är härmed avslutad.
<P>
Omröstningen kommer att äga rum i morgon kl. 12.00.
<P>
Skriftliga förklaringar (artikel 142)
<SPEAKER ID="204" NAME="Dragoş Florin David  " AFFILIATION="PPE-DE">
skriftlig. - (RO) Okunnighet om lagen undantar oss inte från dess konsekvenser. På samma sätt kan inte okunskap om finansiella mekanismer undanta oss från att göra förluster.
<P>
Finans- och bankinstituten och försäkringsbolagen var och är fortfarande skyldiga att förse konsumenterna med ”bruksanvisningar” för de finansiella instrumenten så att konsumenterna kan fatta informerade beslut. Därför anser jag att tanken att statliga och icke-statliga institutioner ska utbilda EU:s medborgare i finansiella frågor, bank- och försäkringsfrågor är en bra lösning för dem som verkligen vill ha detta. Men skyldigheten att förse medborgare som använder dessa tjänster med information måste ligga på tjänsteleverantörerna på området. Jag anser att det är kommissionens och medlemsstaternas skyldighet att varna och informera EU:s medborgare om farorna med vissa produkter eller tjänster och reglera EU-marknaden så att dessa skadliga produkter eller tjänster inte får förekomma på marknaden.
<P>
Jag vill avsluta med att gratulera föredragande Iliana Malinova Iotova och våra kolleger från utskottet för internationell handel och utskottet för ekonomi och valutafrågor för deras effektivitet vid utarbetandet av denna resolution.
<SPEAKER ID="205" NAME="Zita Pleštinská  " AFFILIATION="PPE-DE">
skriftlig. - (SK) Krisen kring riskfyllda hypotekslån har bekräftat att medvetenheten om finansiella frågor är låg bland EU-medborgarna. Konsumenterna har inte tillräckliga kunskaper om riskerna med konkurs och för stora skulder. Finansinstitutens information om finansiella produkter ges ofta i form av annonser och kan vara svår att förstå och ibland förvirrande. Konsumenterna får inte tillräckligt med information innan de tecknar avtal.
<P>
Arbetet med att informera konsumenterna om finanser och lån bör börja i skolan, där morgondagens konsumenter borde lära sig mer om de produkter som banksektorn erbjuder. Särskild tonvikt bör läggas på program för ungdomar, pensionärer och sårbara grupper.
<P>
Jag anser att kommissionen bör skapa en budgetpost för finansiella utbildningsprogram på EU-nivå, vilket skulle kunna samla alla relevanta organ som staten, icke-statliga organisationer, konsumentorganisationer och finansinstitut.
<P>
Jag vill särskilt framhålla konsumentorganisationernas roll på gemenskapsnivå och även nationellt, eftersom de har de bästa kunskaperna om målgruppernas specifika behov av utbildningsprogram. Många medlemsstater anslår för lite medel i sina budgetar till konsumentskyddspolitiken och ger varken uppmärksamhet eller ekonomiskt stöd till konsumentorganisationernas aktiviteter.
<P>
Få konsumenter har råd att själva betala för personliga finansiella rådgivare och jag anser därför att konsumenterna bör få oberoende rådgivning genom lämpliga kurser i EU-omfattande utbildningsprogram och inom ramen för konsumentorganisationerna.
<SPEAKER ID="206" NAME="Marian Zlotea  " LANGUAGE="RO">
Jag vill gratulera Iliana Malinova Iotova till det ämne som avhandlas i betänkandet. Jag anser att finansiell utbildning är en mycket viktig fråga. För tillfället står vi i Rumänien inför problemet att folk inte längre klarar av att betala sina skulder eftersom de tagit lån i flera olika banker. De har inte bara fått dåliga råd om vad dessa krediter innebär, utan de har överhuvudtaget inte fått någon adekvat finansiell utbildning som kunnat hjälpa dem att avgöra vilka finansiella tjänster som skulle kunna passa dem bättre.
<P>
Vi får inte förväxla finansiell utbildning med konsumentinformation. Programmen för finansiell utbildning måste tas fram med utgångspunkt från åldersgrupper och behov i de olika befolkningsgrupperna.
<P>
Jag hoppas att Dolceta-tjänsten kommer att översättas till rumänska och bulgariska så fort som möjligt så att alla medborgare i alla medlemsstater kan använda den.
