<CHAPTER ID="021">
Kommersiell upphandling: Att driva på innovation för att få offentliga tjänster av hög kvalitet i Europa (kortfattad redogörelse)
<SPEAKER ID="210" NAME="Talmannen">
- Nästa punkt är en kort redogörelse för ett betänkande av Malcolm Harbour, för utskottet för den inre marknaden och konsumentskydd, om förkommersiell upphandling: Att driva på innovation för att få offentliga tjänster av hög kvalitet i Europa.
<SPEAKER ID="211" NAME="Malcolm Harbour">
föredragande. - (EN) Herr talman! Det är särskilt passande att Viviane Reding svarar för kommissionen i kväll eftersom mitt betänkande handlar om ett förslag som har utarbetats under flera år vid hennes avdelning. Det är ett oerhört viktigt förslag, som innebär vittgående möjligheter för hela EU-ekonomin. Jag vill tacka Viviane Reding och hennes avdelning för att ha lett detta framåt, och jag tycker att fler människor behöver känna till initiativet. Generaldirektoratet för informationssamhället måste sprida det, vilket jag tror att de börjar göra nu, för det är ett viktigt initiativ, i synnerhet nu i den nuvarande ekonomiska situationen.
<P>
Så vad handlar det om? Kärnpunkten är att de offentliga myndigheterna i EU spenderar enorma summor av offentliga medel på att köpa produkter och tjänster. Den årliga kostnaden för offentlig upphandling beräknas uppgå till 1 800 miljarder euro. Offentliga myndigheter och samhället tampas dagligen med hälso- och sjukvård som måste förbättras, transportlösningar som måste förbättras, klimatförändringar som måste tas itu med och byggnader som måste bli mer energieffektiva. Hur stor del av kostnaden för upphandling går åt till att undersöka och stödja lösningar på dessa problem? Mindre än 1 procent av EU:s upphandlingsbudget går till forskning och utveckling.
<P>
Lissabonstrategin innehåller det uttalade målet att vi ska arbeta för att 3 procent ska gå till forskning och utveckling, och nu finns det goda möjligheter att göra det.
<P>
Det är här förkommersiell upphandling kommer in. Vi vill att intelligenta, forskningsinriktade offentliga myndigheter ska skapa efterfrågan på innovativa lösningar och sedan samarbeta med innovativa små och medelstora företag, särskilt små företag som verkligen kan dra nytta av detta, för att uppfylla kraven. Vi vill att dessa intelligenta kunder ska tänka framåt, vara krävande och fokusera på de lösningar som det inte finns någon kommersiell lösning på än, men där en rad lösningar kan tas fram med ekonomiskt bistånd från den offentliga myndigheten för att finansiera forskning och utveckling. Detta skulle eventuellt kunna ske genom ett första skede där olika idéer får konkurrera, och ett andra skede där man arbetar med lösningarnas genomförbarhet för att sedan kunna lansera produkten eller tjänsten.
<P>
Fördelarna med uppbackningen, särskilt för små företag, och det ekonomiska stödet, kommer att vara mycket viktiga för detta arbete. I de fall där detta redan har genomförts finns det exempel på företag som tack vare att de fått en del av sin forskning och utveckling finansierad kan fortsätta och utveckla andra inkomstbringande produkter, trots att de inte kom med den vinnande lösningen.
<P>
Detta överrensstämmer även med kommissionens andra initiativ som tas upp i mitt betänkande, pionjärmarknadsinitiativet, där vi vill att offentliga myndigheter ska vara ledande inom ett antal viktiga tekniska områden som är kopplade till hälsa och miljövänlig transport. Det finns tecken på att en enhetlig politik håller på att ta form, men i mitt betänkande efterlyser jag mer utbildning och bästa praxis och en större spridning av förslaget. Jag hoppas att kommissionsledamoten och kommissionärskollegiet tar fasta på detta och att parlamentet visar att det står bakom denna lösning.
<P>
Till sist, om ni ger mig lite extra tid då det handlar om en slags ordningsfråga, vill jag först av allt påpeka för denna tomma kammare att jag mottagit två yttranden om mitt betänkande, dels från Aloyzas Sakalas från utskottet för rättsliga frågor, dels från Anni Podimata från utskottet för industrifrågor, forskning och energi. De får givetvis inte ta upp dessa yttranden här, vilket är synd eftersom det var värdefulla bidrag som jag tagit med i ändringsförslagen. Jag vill också tacka skuggföredraganden, Joel Hasse Ferreira, för att ha arbetat med mig och bidragit mycket.
<P>
Detta är en lösning som alla kommer att vinna på: samhället, medborgarna, offentliga myndigheter, företag, innovatörer och EU:s ekonomi. Därför är lösningen viktig, och om vi vill att offentliga myndigheter ska fortsätta investera trots att vi befinner oss i en ekonomisk kris, är detta förslag ännu viktigare nu än när jag påbörjade betänkandet för några månader sedan.
<SPEAKER ID="212" NAME="Viviane Reding">
ledamot av kommissionen. - (EN) Herr talman! Jag är av precis samma åsikt, eftersom förkommersiell upphandling främjar ett dubbelt mål. Den sortens upphandling höjer kvaliteten på offentliga tjänster, och framför allt skapar den möjligheter för industrin att ta ledningen på den internationella marknaden. Det är väl spenderade pengar, särskilt under den rådande krisen, när vi behöver hjälpa industrin att omsätta forskningens resultat i praktiken och använda tekniska lösningar och innovationer på bästa sätt.
<P>
Det gläder mig verkligen att föredraganden, tillsammans med kommissionen, har gett sitt stöd till det som varit under planering länge. Men det är skillnad på planering och genomförande i praktiken. Jag hoppas verkligen att parlamentets betänkande fungerar som en katalysator och blir en viktig del av vår forsknings- och innovationspolitik. Om man skapar en stor efterfrågan hos den offentliga sektorn på nya innovativa produkter och tjänster i EU kan detta leda till förändringar, särskilt för små och medelstora företag, och därför välkomnar jag initiativet. Jag gratulerar Malcolm Harbour till hans arbete.
<P>
Vilka praktiska steg behöver vi ta härnäst? Som ett direkt svar på de konkreta rekommendationerna i betänkandet, kan jag bekräfta att kommissionen kommer att stödja främjande av erfarenhetsutbyte och informationsverksamhet, och vi kommer att utforska möjligheterna att erbjuda incitament för upphandlare i ett antal medlemsstater för att genomföra projekt för förkommersiell upphandling gemensamt.
<P>
Kommissionen har redan efterlyst förslag, inom interregionala program, programmet för konkurrenskraft och innovation och det sjunde ramprogrammet för forskning, för att stödja inrättandet av nätverk av offentliga myndigheter för förkommersiell upphandling.
<P>
På medellång och lång sikt anser jag att regeringarna i EU bör införliva förkommersiell upphandling i sin strategiska planering för offentliga investeringar. Det skulle vara bra att börja med återhämtningspaketen. Kommissionen planerar att lägga fram ett meddelande i början av mars i år, där jag kommer att markera detta genom att föreslå en förstärkt strategi för forskning, utveckling och innovation inom informations- och kommunikationsteknik i EU, så förkommersiell upphandling kommer att ingå i det betänkandet.
<P>
Som ni vet har vissa medlemsstater redan börjat experimentera med pilotprojekt inom förkommersiell upphandling. Vi hoppas att vi får se mer sådana under de kommande månaderna, och jag uppmanar utskottets och parlamentets ledamöter att tala med hemlandets ministrar och kommunstyrelser om förkommersiell upphandling. Vi måste samarbeta för att åstadkomma förändringar. Tack så mycket för hjälpen.
<SPEAKER ID="213" NAME="Talmannen">
- Punkten är härmed avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 142)
<SPEAKER ID="989" NAME="Zita Pleštinská  " LANGUAGE="SK">
Att driva på innovation och utveckla en kunskapsbaserad ekonomi är viktigt för att få livskraftiga offentliga tjänster av hög kvalitet i EU. Den amerikanska offentliga sektorn spenderar 50 miljarder dollar om året på upphandling av forskning och utveckling, vilket är tjugo gånger mer än vad EU gör av med. Medlemsstaterna måste därför infria sina löften om att investera tre procent av BNP i forskning och utveckling. Offentlig upphandling är ett strategiskt verktyg för att uppnå det målet.
<P>
Det finns i dag många europeiska forskningsprogram vars resultat ännu inte utnyttjas av myndigheterna genom offentlig upphandling. Gällande praxis i EU baseras på exklusiv utveckling, vilket betyder att varje företag behåller äganderätten till de nya idéer det genererar.
<P>
Trots att förkommersiell upphandling erbjuder en viss grad av förenkling, är förfarandet på det hela taget väldigt krävande. Upphandlande myndigheter skulle kunna dra stor nytta av att involvera högskolor och forskningsinstitut. Medlemsstaterna borde låta sig inspireras av erfarenheterna från europeiska innovationsorgan som deltar i forskning och utveckling.
<P>
Med utgångspunkt i förslagen i Malcolm Harbours betänkande anser jag att kommissionen kommer att kunna ta fram en omfattande, läsarvänlig handbok som kan bistå framför allt små och medelstora företag och relevanta myndigheter på området för offentlig upphandling.
<P>
Endast genom nära samarbete med EU:s medlemsstater inom ramen för offentlig upphandling kommer vi att kunna stimulera innovation för att skapa offentliga tjänster av hög kvalitet.
