<CHAPTER ID="004">
En ledamots mandat
<SPEAKER ID="075" NAME="Talmannen">
Före omröstningen har Graham Watson begärt ordet för en ordningsfråga.
<SPEAKER ID="076" NAME="Graham Watson">
för ALDE-gruppen. - (EN) Herr talman! Jag begär ordet eftersom en ledamot i min grupp, Bronisław Geremek, kommer att få sitt mandat som Europaparlamentariker återkallat av sin egen regering med verkan från den 19 april. I samband med återkallandet av Bronisław Geremeks mandatåberopar den polska regeringen ”rening” eller en lag om övervakning som antogs för bara några månader sedan och vars laglighet för närvarande ifrågasätts i Polens konstitutionsdomstol. Enligt denna lag är alla journalister, akademiker och valda parlamentsledamöter tvungna att underteckna en försäkran att de aldrig har samarbetat med säkerhetspolisen under kommunisttiden.
<P>
Bronisław Geremek har undertecknat sådana försäkringar förut. Hans vägran att göra det i detta fall grundas på moraliska snarare än politiska skäl. Han invänder med all rätt mot den häxjakt som den polska regeringen försöker inleda.
<P>
(Livliga och ihållande applåder)
<P>
Herr talman! Jag vill fråga tre saker. Först och främst vill jag fråga om Jaroslaw Kaczyński, som träffade Hans-Gert Pöttering förra veckan, tog upp den frågan med honom. För det andra undrar jag om det är riktigt och verkligen möjligt att en ledamot av detta parlament kan berövas det mandat som han har fått i demokratiska val. För det tredje vill jag fråga om ni kan försäkra kammaren att parlamentet kommer att agera för att skydda Bronisław Geremeks rättighet att utöva det mandat som han tilldelats i demokratiska val så skyndsamt som möjligt.
<P>
(Livliga och ihållande applåder)
<SPEAKER ID="077" NAME="Talmannen">
Graham Watson har enligt min mening redan i stora drag gett uttryck för en känsla som vi alla delar.
<SPEAKER ID="078" NAME="Martin Schulz">
PSE-gruppens ordförande. - (DE) Herr talman, mina damer och herrar! Med anledning av vad Graham Watson just sagt vill jag på min grupps vägnar säga till Bronisław Geremek personligen att vi - som ni kommer att bli medveten om, herr Geremek - delar endast ett fåtal av era politiska åsikter, men att det finns en punkt där ni kan räkna med ovillkorlig solidaritet från den socialdemokratiska gruppen i Europaparlamentet och, tror jag, från parlamentet som helhet. Det handlar om att kämpa mot en regering som trots att den ingår i EU förföljer en man som varit en av de främsta förkämparna för Polens befrielse och demokratiska utveckling. Det är skandal att ett så storslaget land styrs av en sådan regering.
<P>
(Ihållande applåder)
<P>
Graham Watson har sagt vad som behövde sägas, och jag hoppas att parlamentets talman i morgon kommer att tala om för Jaroslaw Kaczyńskis regering att vi förväntar oss att den polska regeringen ger Bronisław Geremek det skydd han är berättigad till som ledamot av Europaparlamentet. I framtiden kommer vi att låta behandlingen av honom ligga till grund för vår bedömning i alla frågor som gäller Polen, och jag hoppas att Hans-Gert Pöttering i morgon kommer att framföra detta lika tydligt som jag gjort.
<P>
(Applåder)
<SPEAKER ID="079" NAME="Daniel Cohn-Bendit" LANGUAGE="FR">
Herr talman, mina damer och herrar! Förutom att vi håller med Bronisław Geremek har vi också i åratal kämpat mot stalinismen tillsammans med honom, och det är uteslutet att i dag...
<P>
(Tumult)
<P>
... och därför måste parlamentet vara obevekligt.
<P>
(Eftersom tumultet inte upphörde vände sig ledamoten till talmannen.)
<P>
Kan ni be de här galningarna att vara tysta?
<SPEAKER ID="080" NAME="Talmannen">
Mina damer och herrar! Daniel Cohn-Bendit har ordet, och ert uppträdande i den här frågan bidrar knappast till att höja parlamentets anseende.
<SPEAKER ID="081" NAME="Daniel Cohn-Bendit" LANGUAGE="FR">
Det finns bara en ståndpunkt som parlamentet kan inta: om en regering använder stalinistiska eller fascistiska metoder måste vi beslutsamt skydda vår kollega mot alla galningar här i kammaren. Vi står eniga.
<P>
(Applåder)
<SPEAKER ID="082" NAME="Francis Wurtz">
GUE/NGL-gruppens ordförande. - (FR) Herr talman, mina damer och herrar! Jag har i politiskt hänseende varit oense med Bronisław Geremek i det förflutna, och jag kommer att vara det igen i framtiden. Trots detta vill jag väldigt gärna tala om för honom vilken oerhörd respekt jag hyser för det politiska mod han visat, och på min grupps vägnar ger jag honom mitt fulla stöd.
<P>
(Applåder)
<SPEAKER ID="083" NAME="Talmannen">
Giuseppe Gargani, ordförande för utskottet för rättsliga frågor, har ordet.
<P>
(Protester)
<SPEAKER ID="084" NAME="Giuseppe Gargani " AFFILIATION="PPE-DE">
ordförande för utskottet för rättsliga frågor. - (IT) Herr talman, mina damer och herrar! Som ordförande för utskottet för rättsliga frågor vill jag försäkra parlamentet och alla mina kolleger här om att så snart denna fråga granskats, vilket jag hoppas blir snart...
<P>
(Avbrott)
<P>
... så snart presidiet sänder dokumentationen i denna fråga till utskottet ska vi i vederbörlig ordning granska alla handlingar, med den stora medvetenhet om parlamentets självständighet som utmärker utskottet för rättsliga frågor, och vi ska på nytt se till att parlamentet behåller sin självständighet och att självständigheten och friheten för dess ledamöter, som företräder Europa, kan skyddas.
<SPEAKER ID="085" NAME="Joseph Daul" LANGUAGE="FR">
Herr talman, mina damer och herrar! Jag vill bara säga att varje ledamot, oavsett vilket parti han eller hon tillhör, har rätt till parlamentarisk immunitet. Vi är ett parlament och vi håller oss till reglerna! Det har inte hittills förekommit någon förfrågan eller någon rättslig analys, som Giuseppe Gargani sa. Bronisław Geremek har vårt fulla stöd, och jag kan också bekräfta för honom att han stöds av gruppen för Europeiska folkpartiet (kristdemokrater) och Europademokrater. Här i parlamentet håller vi oss till rättsstatliga principer, och de principerna gäller alla parlamentsledamöter, även Bronisław Geremek!
<P>
(Applåder)
<SPEAKER ID="086" NAME="Talmannen">
De anföranden som hållits kan bidra till att klargöra både formen för och innehållet i detta ärende.
<P>
Mina damer och herrar! Vi har inte i dag fått någon anmälan om detta beslut av den polska regeringen, som i förbigående sagt ger anledning till stort tvivel. Parlamentets roll är att säkra och skydda de parlamentariska skyldigheter som utövas av en av dess ledamöter.
<P>
Vad jag föreställer mig kommer att hända är att talmanskonferensen måste diskutera frågan och att utskottet för rättsliga frågor, just så som Giuseppe Gargani uttryckte saken, kommer att vara mycket mån om att se till att parlamentets oberoende respekteras, och därför betraktar jag nu denna debatt som avslutad.
<P>
(Protester)
<P>
Debatten är härmed avslutad.
<P>
Nästa punkt är omröstningen.
<P>
(Trots talmannens anmodanden fortsatte protesterna.)
