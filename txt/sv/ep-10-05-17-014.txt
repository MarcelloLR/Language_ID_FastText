<CHAPTER ID="014">
Anföranden på en minut om frågor av politisk vikt
<SPEAKER ID="041" NAME="Talmannen">
Nästa punkt är anföranden på en minut om frågor av politisk vikt (artikel 150 i arbetsordningen).
<SPEAKER ID="042" NAME="Georgios Papastamkos" AFFILIATION="PPE">
(EL) Herr talman! Bortsett från den finansiella pressen är osäkerheten på euroområdet ...
<P>
(Talmannen avbröt talaren och manade till ordning i kammaren.)
<SPEAKER ID="043" NAME="Talmannen">
Mina damer och herrar! Var vänliga att inte tala med varandra i kammaren under plenarsammanträdet om ni inte kan göra det tyst. Kolleger på båda sidorna i Europaparlamentet samt i mitten, ordförande i politiska grupper, kära kollega från Luxemburg - jag ber er att sitta ned och sluta prata. Kära kolleger, detta är ett plenarsammanträde. Sluta prata så att vi kan fortsätta med enminutsanförandena.
<SPEAKER ID="044" NAME="Georgios Papastamkos" AFFILIATION="PPE">
(EL) Herr talman! Bortsett från den finansiella pressen är osäkerheten inom euroområdet också ett resultat av vidlyftig politisk retorik från europeiska institutioner och politiker. Den svaga ekonomiska styrningen reagerade enligt min mening för sent. Självklart behöver vi ekonomisk jämvikt i EU.
<P>
Samtidigt är det nu dags för den europeiska politiska unionen att styra den ekonomiska unionen genom en exitstrategi för den globala krisen och att införa ett effektivare regelverk för att sköta de finansiella marknaderna och för att skydda euron mot spekulativa påtryckningar. Jag syftar exempelvis på behovet av att revidera marknadsmissbruksdirektivet. Av samma skäl upprepar jag mitt förslag om att inrätta en europeisk kreditvärderingsmyndighet.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Herr talman! Eftersom jag inte hade möjlighet under ”Europeiska minnesdagen för terrorismens offer” den 11 mars, vill jag i dag ta tillfället i akt att hedra de drabbade för den enorma uppoffring de har gjort när de fick betala det yttersta priset i frihetens namn.
<P>
Vi måste snabbt börja arbeta på ett direktiv för att skydda terrorismoffrens rättigheter. Det är alltid terrorismoffren som förbises och som förödmjukas när de orättfärdigt jämställs med sina mördare.
<P>
Det är hög tid att vi i EU-institutionerna erkänner terrorismoffrens värdighet och bidrar till att försvara deras rätt till skydd och rättvisa. Denna rätt bör snabbt införlivas i en lag som hedrar alla som gör detta möjligt. I lagens första artikel bör det fastställas att stöd till terrorismoffer innebär ett erkännande av deras rätt till rättvisa och att ingen regering någonsin ska behöva betala priset för detta.
<P>
Jag uppmanar alla som är i stånd att försvara offren att aldrig glömma att verklig fred är fred som uppstår ur rättvisa. Det är den enda fred som de av oss som tror på frihet och demokrati i Europa och på andra platser i världen bör försvara.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Herr talman! Stängningen av stora delar av det europeiska luftrummet de senaste veckorna efter det isländska vulkanutbrottet har fått allvarliga följder för hela den europeiska ekonomin. Detta gäller självklart passagerare, flygbolag och flygplatser inom luftfartssektorn, men problemen berör även turismsektorn.
<P>
Det är detta jag ville tala med er om. I Spanien är detta vår andra största näringsgren. På den ögrupp som jag kommer ifrån är turismen den största industrin. Det finns en enorm oro för följderna av vulkanaskan för turismbranschen. Man talar om förluster på 42 miljoner euro per dag. Detta har varit ett allvarligt slag mot turismsektorn som fortfarande är oroad över vilka de framtida återverkningarna kommer att vara.
<P>
Antonio Tajani, kommissionsledamot med ansvar för näringsliv och företagande, har åtagit sig att undersöka förlusterna inom den här sektorn. Det jag begär i dag är att ett stödpaket snabbt tillhandahålls både till dessa flygbolag och till andra verksamheter inom turismsektorn och att turismsektorn prioriteras.
<SPEAKER ID="047" NAME="Henri Weber" AFFILIATION="S&amp;D">
(FR) Herr talman! Europeiska unionen har så många verktyg som kan göra den till en global ledare i tillverkningen av miljövänliga bilar och framför allt elektriska bilar.
<P>
Kommissionen måste se till att det här projektet blir ett viktigt EU-mål genom att uppmuntra de stora fordonstillverkarna på vår kontinent att samarbeta med varandra inom allt från forskning och utveckling till marknadsföring. Den måste tala för ett allmänt krav på installation av tillgängliga och kompatibla laddningsstationer i Europa, till att börja med i städerna. Den måste utarbeta och genomdriva riktlinjer och standarder - om möjligt på internationell nivå, men åtminstone på EU-nivå - och det måste göras snabbt. Slutligen måste kommissionen uppmuntra medlemsstaterna att stegvis byta ut den fordonspark som drivs med förbränningsmotorer mot elektriska bilar.
<SPEAKER ID="048" NAME="Tanja Fajon" AFFILIATION="S&amp;D">
(SL) I dag är det den internationella dagen mot homofobi. Jag kan inte förstå att det fortfarande finns många människor som inte låtsas se det våld som grundas på sexuell läggning och identitet. Jag fördömer det å det bestämdaste liksom jag fördömer alla former av våld som grundas på ras, etnisk bakgrund, religion, trosinriktning, ålder eller funktionshinder.
<P>
Jag är mycket bekymrad över de vilseledande, kränkande och till och med hatiska uttalanden som fortfarande görs. Jag chockas gång på gång av våldshandlingar, både verbala och fysiska, som begås mot människor på grund av deras sexuella läggning eller mot medlemmar av olika minoriteter.
<P>
I dag säger de flesta européer att burka borde förbjudas. Samtidigt som jag håller med om att ingen borde få tvinga kvinnor att bära sådana klädesplagg är jag oroad över att ett förbud skulle få precis motsatta följder, dvs. att kvinnor som vill bära burka sätts i fängelse. Vi kan inte tillåta att religiösa argument driver diskriminering och våld vidare. I slutändan är vi alla människor. Vi måste därför fundera mycket noga över om vi verkligen inte kan visa ökad tolerans mot människor som skiljer sig från oss eller om vi helt enkelt inte vill göra det.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Herr talman, mina damer och herrar! Jag skulle vilja uppmärksamma er på initiativet ”Science and Innovation Citizens Agenda” som lanserades av rådets spanska ordförandeskap genom ministeriet för vetenskap och innovation.
<P>
Den europeiska allmänheten kan besöka webbplatsen www.reto2030.eu och välja vilka utmaningar inom vetenskap och innovation av dem som presenteras av fjorton europeiska personligheter som ska ha lösts år 2030. Resultatet kan ses online samt på en resultattavla i entrén till rådets byggnad i Bryssel fram till den 26 maj. Konkurrenskraftsrådet kommer att informeras om resultatet detta datum.
<P>
Jag uppmanar er alla att rösta på någon av dessa utmaningar och sprida information om initiativet i era länder så att - som Jean Monnet skulle ha sagt - vårt personliga deltagande gör det möjligt för oss att gå mot en europeisk union för enskilda individer, mot en europeisk union för allmänheten.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Herr talman, mina damer och herrar! Demokrati kräver att de institutioner vars uppgift det är att övervaka de medborgerliga rättigheterna, är oberoende av statliga och partipolitiska myndigheter. Kraven i EU-direktiven om tillsynsorgan är identiska när det gäller fullständigt oberoende och starka befogenheter, opartiskhet och öppenhet.
<P>
Tyvärr genomför man i Bulgarien förändringar av några av de konstaterade framgångarna i vårt demokratiska system, såsom att förlänga ämbetstiden längre än fem år, möjligheten till omval och ett roterande system för utbyte av personal - alla åtgärder som garanterar oberoende. Förändringar görs utan analys eller perspektiv samtidigt som man tar avstånd från god europeisk sed.
<P>
En minskning av utgifterna är det enda argument som används för att underminera de institutioner som bekämpar diskriminering, reglerar medierna och skyddar konkurrensen. Det finns redan tendenser som visar att åtgärder riktas mot finansiella institutioner och revisionsinstitutioner.
<P>
Jag varnar Europaparlamentet och kommissionen för detta och jag hoppas att det bidrar till att avskräcka från sådana avsikter.
<SPEAKER ID="051" NAME="Luigi de Magistris" AFFILIATION="ALDE">
(IT) Herr talman, mina damer och herrar! Jag vill åter betona vikten av en skriftlig förklaring om korruption som jag föreslog tillsammans med fyra andra ledamöter och som halva Europaparlamentet godkände med en rösts majoritet. Syftet var att förpliktiga rådet och kommissionen att utforma en lagstiftning som är verkligt effektiv i kampen mot korruption.
<P>
Jag har nyligen besökt Grekland på uppdrag av budgetkontrollutskottet och en av anledningarna till den grekiska strukturkrisen är helt klart slösandet med offentliga medel, något som även förekommer i Italien. Italien har förstörts av korruption som vi har sett på senare tid. Korruptionen beror främst på den olagliga hanteringen av offentliga medel och på förhållandet mellan en politisk fraktion och en fraktion med affärsmän och organiserad tjänstemannakriminalitet.
<P>
Det är viktigt att Europaparlamentet utövar påtryckningar på kommissionen och på medlemsstaterna - medlemsstater som inte anpassar sig bör straffas - och att de EU-institutioner som ansvarar för att kontrollera korruption och bekämpa organiserad brottslighet stärks.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Herr talman, mina damer och herrar. I dag på den internationella dagen mot homofobi vill jag be er alla att tänka på alla dem som under det senaste året utsatts för våld eller personliga kränkningar liksom psykiska och fysiska övergrepp i våra medlemsstater på grund av sin sexuella identitet.
<P>
Enligt EU-fördraget är diskriminering på grund av sexuell läggning förbjuden, men detta förbud har inte genomförts konsekvent av medlemsstaterna. I medlemsstater som Litauen försöker myndigheterna förbjuda ”Diversity Parade” och skapar därigenom en homofobisk stämning. I mitt land Tyskland försöker man förhindra bekämpningen av homofobi i skolorna. Vi måste se till att skyddet mot diskriminering på grund av sexuell läggning respekteras som en mänsklig rättighet.
<SPEAKER ID="053" NAME="Valdemar Tomaševski" AFFILIATION="ECR">
(LT) Den 24 februari lämnade jag tillsammans med företrädare från Lettland och Polen in en skriftlig förklaring om likabehandling av jordbrukare inom EU, där vi uppmärksammar det ojämlika stödet till jordbrukare i EU-medlemsstaterna. I vissa medlemsstater är stödet sju gånger högre än minimigränsen. Genomsnittet är fyra gånger högre och många nya medlemsstater ligger under EU-genomsnittet. Den här situationen strider mot en av unionens viktigaste principer - solidaritetsprincipen. Jag uppmanar rådet, kommissionen och parlamentet att likställa direktstödet eller åtminstone minska skillnaderna och samtidigt upphöra med den ojämlika behandlingen av medlemsstaternas jordbrukare. Jag uppmanar ledamöterna att stödja den skriftliga förklaringen nr 11 som handlar om likabehandling av jordbrukare i Europeiska unionen.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Herr talman! Jag vill rikta er uppmärksamhet mot frågan om kiropraktik. Detta är ett oberoende hälsovårdsyrke, där man med hjälp av manuell terapi fokuserar på diagnos, behandling och förebyggande av mekaniska rubbningar i rörelseapparaten och deras följder för nervsystemet och hälsan i allmänhet.
<P>
Trots att kiropraktik lärs ut via oberoende, harmoniserade kurser på universitet i hela EU har den ännu inte erkänts enhetligt i EU. För att garantera tillgång till samma vård och behandling för patienter i hela EU uppmanar jag er att skriva under den skriftliga förklaring som jag har utarbetat med hjälp och stöd från andra ledamöter för att få kiropraktik erkänt på EU-nivå.
<SPEAKER ID="055" NAME="John Bufton" AFFILIATION="EFD">
(EN) Herr talman! Brittiska skattebetalare kommer att få skjuta till omkring 10 miljarder brittiska pund för att stödja euron - en valuta som vi beslutsamt avvisade - som en del av stödet på 215 miljarder brittiska pund från Internationella valutafonden. Detta är ett tillägg till stödet på 8 miljarder pund om Grekland inte betalar sina skulder och 5 miljarder pund i lånegarantier till Lettland och Ungern. Det kan sluta med att Storbritannien bidrar med totalt 23 miljarder pund för att stödja euron.
<P>
Men om situationen var omvänd kan jag tänka mig att kommissionen skulle gnugga händerna av glädje vid utsikterna till ett vacklande pund och ett försvagat London. Den aktuella förlustbringande lagstiftningen om hedgefonder är ett tydligt tecken på detta. Åberopandet av artikel 122 i Lissabonfördraget är den vagaste tolkning av lagstiftningen jag någonsin har sett. Enligt min mening visar detta att man politiskt för oss bakom ljuset, vilket i sin tur visar att alla punkter i alla artiklar i alla fördrag inte ens är värda pappret de är tryckta på.
<P>
Genom att motivera detta med att ytterst ovanliga händelser har inträffat vill jag hävda att man inte väger in den budgetmässiga ansvarslöshet som har skapat denna röra. Det senaste draget berövar Storbritannien avgörande vetorätt genom att tillåta att en kvalificerad majoritet röstar om framtida räddningsaktioner.
<P>
(Talmannen avbröt talaren.)
<SPEAKER ID="056" NAME="Andrew Henry William Brons" AFFILIATION="NI">
(EN) Herr talman! För att rättsordningen ska fungera är det helt avgörande att institutionerna underkastas sina egna lagar och bestämmelser. I artikel 24.2 i arbetsordningen står det klart och tydligt: ”grupplösa medlemmar ska utse en av medlemmarna till att delta i talmanskonferensens möten”. Det står inte att företrädarna ska utses genom omröstning, men vilken annan metod ska användas för gemensamma beslut? Telepatiska signaler kanske?
<P>
Förvaltningen för de grupplösa har sagt att företrädarna ska utses genom samförstånd. Men den försökte inte definiera hur samförståndet skulle inrättas och den har inte försökt se till att en företrädare utses med denna metod. När försök har gjorts att välja företrädaren genom omröstning har dessa försök förklarats vara ogiltiga.
<P>
Vad har parlamentet svarat på allt detta? Det kommer att ändra reglerna så att företrädarna - så att säga - kan väljas av parlamentets talman i stället för de som delegerar. Hur länge dröjer det innan parlamentets talman stryker vår rätt att rösta under plenarsammanträdena?
<SPEAKER ID="057" NAME="Talmannen">
Jag vill påminna er om att Europaparlamentets utskott för konstitutionella frågor tolkar situationer av det här slaget och det kommer självklart att fortsätta arbeta med den här frågan.
<SPEAKER ID="058" NAME="Slavi Binev" AFFILIATION="NI">
(BG) Herr talman, mina damer och herrar! Vulkanaskan i luftrummet över Europa har försenat förfaranden i EU-institutionerna. Detta har särskilt lagt hinder i vägen för Europaparlamentets plenarsammanträde i Strasbourg eftersom hälften av ledamöterna inte kunde ta sig hit.
<P>
Strasbourg är förmodligen en svår destination att ta sig till och rent av omöjlig under exceptionella omständigheter. I det här sammanhanget vill jag ställa följande fråga: Är detta inte ytterligare ett tecken på att Europaparlamentet måste fatta beslut om att bara ha en mötesplats, och det i Bryssel? Jag antar att ni alla håller med om att vi mot bakgrund av finanskrisen skulle spara miljoner av skattebetalarnas pengar om vi skapar en enda mötesplats för parlamentet. Det skulle också göra resecirkusen, som vår månatliga flytt ofta kallas, till ett minne blott.
<SPEAKER ID="059" NAME="Eduard Kukan" AFFILIATION="PPE">
(SK) Skyddet av människor som tillhör etniska minoriteter är med rätta en viktig del av den internationella utvecklingen och förbindelserna mellan länderna. Vi diskuterar det också här i Europaparlamentets sessionssal och vi betonar europeiska värden och regeringarnas skyldighet att följa dessa värden.
<P>
I det här sammanhanget skulle jag vilja tala om frågans politiska känslighet, eftersom det finns en stor risk för missbruk i det här avseendet, särskilt nu när regeringarna agerar ensidigt för att fullfölja dessa frågor utan att rådfråga dem som berörs.
<P>
Jag anser att det är oacceptabelt och inte önskvärt att dessa frågor bedrivs på ett okänsligt sätt i syfte att påverka den interna politiska situationen i ett annat land, ibland just före valet. Det skulle normalt anses som arrogans. Om någon inte har förstått mig, så har jag talat om de nuvarande problemen i förbindelserna mellan Slovakien och Ungern.
<SPEAKER ID="060" NAME="Monica Luisa Macovei" AFFILIATION="PPE">
(EN) Herr talman! Korruption har varit en viktig orsak till krisen, med mäktiga företag och mäktiga personer som har utnyttjat politik, institutioner och medel för egen privat vinning. Problemen med korruptionen försvinner inte med utveckling: de blir bara mer sofistikerade. Hittills har de nationella insatserna inte varit effektiva i alla medlemsstater. Vi får inte bortse från denna verklighet, utan i stället erkänna den. Vi har nått en punkt då kommissionen och rådet snabbt måste skapa en solid antikorruptionsmekanism i unionen och i medlemsstaterna. Förseningar skadar EU-medborgarnas intressen.
<SPEAKER ID="061" NAME="Zoran Thaler" AFFILIATION="S&amp;D">
(SL) Slovenien och Kroatien är två grannländer och nationer som har existerat sida vid sida i flera århundraden utan allvarliga problem. Så är det även i dag och majoriteten av slovenerna anser att Kroatien bör bli EU-medlem så snart som möjligt. År 2009 lyckades de två regeringarna efter 18 års förhandlingar lösa sin gränskonflikt och i synnerhet meningsskiljaktigheterna kring gränsen i norra Adriatiska havet, som självklart har varit en viktig fråga för Slovenien.
<P>
Ett internationellt skiljeavtal som tagits fram för att lösa problemet på ett rättvist sätt undertecknades i Stockholm under det svenska ordförandeskapet. Processen med att ratificera avtalet har faktiskt närmat sig sitt slut. Vi i Slovenien ska rösta om det i en omröstning den 6 juni i år.
<P>
Jag uppmanar europeiska politiska krafter, framför allt Europeiska folkpartiet, att sätta sig in i den kampanj som genomförs i mitt land den här månaden och att bidra till ett positivt resultat som kan förstärka de goda grannförbindelserna och göra det möjligt för det instabila Balkan att få en europeisk framtid.
<SPEAKER ID="062" NAME="Ramon Tremosa i Balcells" AFFILIATION="ALDE">
(EN) Herr talman! Euroområdet var extremt nära en kollaps för tio dagar sedan, men det europeiska krispaketet har gett vår gemensamma framtid en chans. Jag anser att krisen har mer att göra med de djupt rotade problemen hos vissa euromedlemsstater än med spekulanter, jag talar om medlemsstater med bristande budgetdisciplin, ineffektiva arbetsmarknader och massiva skulder inom den privata sektorn.
<P>
Om vi ska rädda euroområdet måste vi reformera dess styrning. Förra veckans styrningsförslag från kommissionen innehåller några bra idéer, bland annat ökad tonvikt på finanspolitiken och en tydlig samordning mellan medlemsstaterna i finanspolitiska frågor. Dessa förslag bör även omfatta ett gemensamt program med strukturreformer. I Spanien förra veckan valde José Luis Rodríguez Zapatero att genomföra ett åtstramningspaket för att kunna undvika den röstmässigt sett mer riskfyllda arbetsmarknadsreformen.
<P>
Slutligen ska ni inte oroa er över eurons värde, för den gemensamma valutans nedgång är bra för ekonomin i euroområdet.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Herr talman! I parlamentet har vi till vår förfäran fått veta att man har inrättat en arbetsgrupp som ska diskutera en ”framskjuten status” för Tunisien.
<P>
Varför är vi förfärade? Vi är förfärade eftersom vi varje dag får rapporter från det här landet som visar att de män och kvinnor som fortfarande vågar kritisera regimens metoder utsätts för ökade hot och skrämselhandlingar.
<P>
Utan att gå igenom de senaste resultaten från kommunalvalen - 90 procent av rösterna gick till personer som befinner sig nära makten - ska jag ge några exempel. Den 6 maj blev journalisten Zouhair Makhlouf arresterad och misshandlad av polisen när han var på väg till en middag med den före detta ordföranden för Paris advokatsamfund. Den 18 maj kommer journalisten Fahem Boukadous med all sannolikhet att dömas till fyra års fängelse. Vilket brott har han begått? Han har rapporterat om den sociala oron i Gafsa Basin och om det förtryck detta medförde. Advokaterna Abderraouf Ayadi, Ayachi Hammami, Mohamed Abbou och Radhia Nasraoui utsätts ständigt för hot.
<P>
Internet censureras alltmer. Om jag får möjlighet vill jag ge ett exempel: min blogg har nu censurerats ...
<P>
(Talmannen avbröt talaren.)
<SPEAKER ID="064" NAME="Martin Ehrenhauser" AFFILIATION="NI">
(DE) Herr talman! För närvarande handlar i stort sett alla politiska diskussioner om den ekonomiska och finansiella krisen enbart om hur många miljarder euro som krävs för att täppa till nästa svarta hål. I allmänhet förs dessa diskussioner fortfarande genom att man klamrar sig fast vid Josef Ackermann och hans likar.
<P>
Men det vi verkligen behöver är en grundläggande diskussion om det nuvarande monetära systemet. Vi borde äntligen diskutera frågor om hur vi befriar systemet från dess tillväxtkrav. Vad kan vi göra för att kontrollera bankernas strävan att ge kredit? Bör vi avskaffa räntor? Hur kan vi uppnå en åtskillnad mellan värde och penningvärde? Vi borde använda pengar för att skapa värde för samhället, inte för att skapa penningvärde! Innan vi överraskas av händelser bör vi i stället diskutera hur vi kan reformera det monetära systemet inifrån. Men det är bara möjligt om vi har en kraftfull och framför allt oberoende politik.
<SPEAKER ID="065" NAME="Gerard Batten" AFFILIATION="EFD">
(EN) Herr talman! Jag är säker på att alla är medvetna om att vi nu har en ny regering i Storbritannien som vi kan kalla den liberaldemokratiska/konservativa koalitionen. I överenskommelsen mellan det konservativa partiet och det liberaldemokratiska partiet står följande: ”Vi är överens om att det inte längre ska finnas någon överlåtelse av suveränitet eller makt under det kommande parlamentets tid”, det vill säga till EU. Men alla som känner till något om allt detta veta att det inte längre kommer att ske någon överlåtelse av suveränitet som kräver en folkomröstning, eftersom allt detta redan har utförts genom Lissabonfördraget. Det kommer inte längre att vara nödvändigt att fråga det brittiska folket eller folket i något annat land i EU. Det kommer att ske ändå.
<P>
Men om David Cameron verkligen menar det han säger, då har han ett gyllene tillfälle att faktiskt hålla det löftet. För som min kollega Trevor Coleman påpekade för några veckor sedan här i kammaren innebär ökningen av nya ledamöter i Europaparlamentet att Lissabonfördraget måste omratificeras i alla medlemsstater. I Storbritanniens fall har David Cameron nu ett gyllene tillfälle att antingen inte omratificera fördraget eller låta det brittiska folket rösta om det. Låt oss hoppas att han håller sitt löfte och gör detta.
<SPEAKER ID="066" NAME="Ivo Vajgl" AFFILIATION="ALDE">
(SL) Förra lördagen firades 55-årsdagen för undertecknandet av det österrikiska statsfördraget på slottet Belvedere i Wien. Detta är utan tvekan ett viktigt datum i Österrikes historia, eftersom det i själva verket innebar att Österrike blev en självständig stat och fick ett eget värde.
<P>
Vid detta tillfälle informerade eller rättare sagt uppmärksammade det slovenska utrikesministeriet genom sin ambassadör den österrikiska regeringen på att bestämmelserna i det österrikiska statsfördraget om den slovenska minoriteten i Österrike inte har genomförts ännu. Tvåspråkiga vägskyltar i Kärnten är så att säga fortfarande ett tabuförklarat ämne och regeringen i Wien har gång på gång fogat sig efter Kärntennationalisternas extremistiska åsikter.
<P>
Samtidigt som jag gratulerar österrikarna till denna årsdag uppmanar jag dem att föra en mer vänligt sinnad politik gentemot sina minoriteter.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Herr talman! I dag under den internationella dagen mot homofobi måste vi ta tillfället i akt att omformulera vårt åtagande om universell respekt för mänskliga rättigheter över hela världen vid en tid då bestämmelser eller bruk som omfattar diskriminering som bygger på sexuell läggning eller könsidentitet fortfarande existerar i ett antal länder.
<P>
Vi måste även ännu starkare fördöma det ökande antalet fysiska angrepp och upprepningen av homofobiska uttalanden. Tystnadskoden måste upphöra här. Att lära ut tolerans är en del av lösningen, eftersom attityderna fortfarande måste förändras även i våra europeiska länder. Vi får inte förbise frågan om att lära ut tolerans, tvärtom.
<P>
Avslutningsvis måste vi utnyttja den europeiska diplomatin för att garantera att lagstiftning som förordnar att homosexualitet är ett brott förbjuds i de länder där sådan lagstiftning fortfarande är i kraft. Jag vill ta tillfället i akt att framföra en vädjan om detta till Catherine Ashton.
<SPEAKER ID="068" NAME="Andrey Kovatchev" AFFILIATION="PPE">
(BG) Herr talman! Jag vill framföra mina åsikter om kommentarer som har gjorts av vissa ledamöter från gruppen Progressiva förbundet av socialdemokrater och demokrater i Europaparlamentet samt gruppen Alliansen liberaler och demokrater för Europa, som gick till ogrundade attacker mot den bulgariska regeringen.
<P>
För första gången sedan övergången från kommunismen inleddes har Bulgarien visat politisk vilja, inte bara i ord utan även i handling, för att bekämpa korruption och organiserad brottslighet. De påtagliga resultat som har uppnåtts i det här avseendet välkomnas både av Bulgariens internationella partner och av det civila samhället inom landet. Stödsiffrorna för premiärministern och inrikesministern är 56 respektive 60 procent.
<P>
Men frågan kvarstår om varför Bulgarien har halkat så långt efter och varför landet har sämst levnadsstandard i EU. Svaret på den här frågan finns i den kommunistiska elitens själviska ambitioner under slutet av 1980-talet. Med hjälp av det undertryckande statssäkerhetssystemet och dess tentakler i statsekonomin har de under den 20 år långa övergångsperioden omformat sin politiska makt till ekonomisk makt som de sedan har överlåtit till sina söner och sonsöner. De har även lyckats behålla sina agenter i landets viktigaste ministerier, banker och industrisektorer.
<P>
Den nuvarande regeringen bekämpar det oreglerade bindande förhållandet mellan politik och ekonomi med hjälp av alla lagliga instrument som är tillåtna i en europeisk rättsstat.
<P>
Jag skulle helt enkelt vilja avsluta genom att uppmana ledamöterna i S&D-gruppen att dra lärdom av erfarenheterna från de tyska ledamöterna när det gäller efterträdarna till det tidigare kommunistpartiet i DDR. BSP (det bulgariska socialistpartiet) är den direkta efterträdaren till kommunistpartiet i Bulgarien på samma sätt som vänsterpartiet i Tyskland. Svårigheterna med att bilda en regering i Nordrhein-Westfalen belyser hur aktuell den här frågan är även just nu i EU.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Förra veckan gjorde jag ett arbetsbesök för att undersöka situationen för grupperna med säsongsarbetare i Huelva-regionen i södra Spanien. Jag såg några utmärkta saker där som de spanska myndigheterna förtjänar lyckönskningar för. Men det finns även många problem som har med laglig och olaglig invandring att göra, med arbetskontrakt som i framtiden ska skrivas under på modersmålet av dem som vill arbeta utomlands, för att inte nämna det stora antalet problem som har med arbets- och bostadsförhållanden att göra. Jag anser att Europeiska unionens direktiv om säsongsarbetarplanen måste nå parlamentet så snart som möjligt så att vi kan hantera problemen på ett så hjälpsamt och effektivt sätt som möjligt.
<SPEAKER ID="070" NAME="Metin Kazak" AFFILIATION="ALDE">
(BG) Herr talman! Torsdagen den 14 maj på kvällen fick jag i staden Kardzhali i södra Bulgarien ta emot 54 000 underskrifter som har samlats in från medborgare som vill ha normala arbetsvillkor och en stark kommunstyrelse. Namninsamlingen hade samlats in från de sju kommunerna i Kardzhali på bara tio dagar. Människor stöder kampen mot korruption på maktens alla nivåer, och de motsätter sig våldsmetoder och handlingar som utförs för syns skull. Sådana metoder används av den verkställande makten för att frånta domstolar och åklagarmyndigheter deras uppgifter liksom att stympa myndighetens lokala styrning och undertrycka den.
<P>
Till exempel har borgmästaren i Kardzhali utretts 138 gånger under det senaste året, 13 gånger för samma projekt. Mer än 700 kontroller har gjorts i 30 kommuner med DPS-borgmästare (rörelsen för rättigheter och friheter) på mindre än ett år, medan kommuner med GERB-borgmästare (medborgare för europeisk utveckling i Bulgarien) har förskonats från sådana kontroller. Dessutom tillät provinsguvernören för Kardzhali inte ens att vi lämnade in namninsamlingen i den faktiska förvaltningsbyggnaden, utan vi var tvungna att träffas utomhus. Jag åtog mig att informera EU-institutionerna om denna civila protest.
<SPEAKER ID="071" NAME="Talmannen">
Herr Kazak! Ni talade för snabbt för våra tolkar. De kunde inte tolka ert anförande precist.
<P>
Punkten är härmed avslutad.
