<CHAPTER ID=1>
Val av Europaparlamentets talman
<SPEAKER ID=1 NAME="Talmannen">
Vi skall nu i enlighet med artikel 14 i arbetsordningen genomföra valet av talman. Jag har mottagit följande nomineringar:
<P>
Bonde
<P>
Cox
<P>
David W. Martin
<P>
Onesta
<P>
Wurtz

<SPEAKER ID=2 LANGUAGE="EN" NAME="Bonde">
God morgon, kolleger! Detta parlament måste fortsätta att vara flerspråkigt. Elva språk utgör 110 kombinationer. 22 språk utgör 462 kombinationer. 35 språk utgör 1 090 kombinationer. Kan ni föreställa er en översättning från finska, via engelska och franska, till polska? Med direkta översättningar kommer en del att rösta för budgetpost 2, samtidigt som andra fortfarande röstar för budgetpost 1. Med fler än en reläöversättning, kommer vårt system inte att fungera. Om vi inte ser till att genomföra reformer, så kommer de flesta av oss inte längre att kunna använda vårt modersmål. Om två år kanske vi har tio nya medlemsstater. Våra byggnader är inte avsedda för så många.
<P>
Snart kommer ännu fler länder - från Ukraina till Balkanområdet - att bli ansökarländer. Vi riskerar att få en förvirring liknande Babels torn. Vår nästa talman måste engagera sig i den interna reformeringen och en framgångsrik utvidgning. Det är faktiskt så att vår nästa talman inte kommer att få mycket tid över till att resa omkring.
<P>
Vi behöver en hantverkare, en händig person, snarare än en statsman. Vi är alla skyldiga om vi inte är förberedda för utvidgningen senast 2004. Det sätt på vilket vi röstar i dag är en del av detta ansvar.
<P>
Alla röster på mig är en tydlig signal till Cox och Martin: Begränsa era strävanden till utvidgning och inre reformer. I dagsläget förlorar vi mycket tid på dåligt förberedda omröstningar. Om journalister frågar hur vi röstade, vet vi inte alltid det. Om vi visste, skulle vi inte ha tid att tjäna medborgarna. Vi skulle då vara dåliga parlamentsledamöter. Låt utskotten förbereda omröstningarna. Låt kammaren ha hand om de viktiga politiska frågorna. Ge oss åtminstone en vecka att fundera över hur vi skall rösta. I dag får många ledamöter inte möjlighet att tala under debatterna. Om man företräder en liten delegation i en stor grupp, eller ett alternativt synsätt, får man sällan tillåtelse att tala av gruppens inpiskare. Ge alla ledamöter rätt att tala minst tre gånger per år. Reservera en tredjedel av talartiden för faktiska debatter. Låt oss fråga ut kommissionären när han eller hon säger att kommissionen kan godta ändringsförslag 3 och förkastar ändringsförslagen 2, 4, 5, 6, 7, 8 och 9.
<P>
I dagsläget sker det allmänna beslutsfattandet mellan kommissionen och rådet. De delar på informationen. Inte ens i förlikningskommittéerna har våra ledamöter tillgång till arbetsdokument, rättsliga anmärkningar eller protokoll. Betyder " allmän" egentligen " ensidig" ? I utskotten diskuterar ledamöterna lagförslag som grundas på föråldrade förslag. Bakom oss sitter unga tjänstemän från de ständiga representationerna. Kommissionen och rådet har all information som vi inte får tillgång till. Jag har varit här i 22 år. Under denna tid som vald ledamot har jag aldrig fått adekvat information från utskottet. För att få information måste jag hitta källor som, t.ex., journalister. Vår nästa talman måste se till att vi får tillgång till all information och, om nödvändigt, dra kommissionen och rådet inför domstol.
<P>
I dag antas 70 procent av lagstiftningen av lägre tjänstemän i arbetsgrupperna. 15 procent fastställs av ambassadörerna. Bara 15 procent hamnar på ministernivå, och de läser handlingar som utarbetats av tjänstemän. Demokratin föddes i Europa och begravdes i kommissionen och rådet. Vår nästa talman måste återupprätta demokratin. Han måste ge oss inspiration att diskutera om vårt framtida Europa skall vara den federalistiska visionen av ett demokratiskt EU, eller ett Europa som består av demokratier. Vår nästa talman måste förena alla valda företrädare från nationella parlament och Europaparlamentet, och se till att lagstiftningen inte sker bakom stängda dörrar, utan sker på ett öppet sätt - genom valda ledamöter, inte genom tjänstemän.
<P>
Jag erbjuder min erfarenhet och energi i samband med det arbete som nu krävs. Men allt jag vill är att låna era röster i den första omgången: först och främst därför att det kan vara er enda möjlighet att rösta på mig; för det andra, därför att många röster kommer att pröva grupperna bakom Cox och Martin. Denna gång behöver vi en praktiskt lagd och politiskt neutral förtroendeman för att tjäna våra syften. Gör ett bra val. Gå ett steg längre än om ni röstar på Cox och Martin, genom att rösta på Bonde med kontorsnummer 007.
<P>
När det kommer till kritan, kommer vi att få en bättre talman tack vare dem som utarbetade " the fair chair platform" och skapade den första riktiga valkampen i vår historia. Nästa ordförandeskap kommer att få ett verkligt mandat. Han förtjänar vårt fullständiga stöd.

<SPEAKER ID=3 LANGUAGE="EN" NAME="Cox">
Herr talman, mina damer och herrar! Tiden är nu inne att bestämma sig. Vi har fått fler kandidater, vi har fått mer debatt, och vi har fått större öppenhet. Det beror på en förändring av våra arbetsmetoder, det sätt på vilket vi har tagit hand om saker och ting. Det är en bra förändring, och jag hoppas att den är ett budskap om att det finns en hunger i kammaren att engagera sig under de kommande åren, och om balansen i detta mandat i en föränderlig kultur, när det rör våra arbetsmetoder.
<P>
Kampanjen avslöjar många perspektiv, inte minst om kandidaternas starka och svaga sidor - och jag har min andel av båda sidorna. Jag har läst i kultiverade tidskrifter att jag är pratsam. Jag bor i Irland - där vi alla är pratsamma - nära Blarney, där det finns en sten och ett slott. När besökare kommer dit och kysser stenen, säger de med irländsk dialekt att de reser därifrån med " the gift of the gab" , vilket betyder pratsam i kultiverade tidskrifter.
<P>
Jag kanske är det, men det viktigaste med denna kampanj är att den har gett möjlighet till att lyssna och lära sig. Jag har lyssnat och jag har förstått att det finns en hunger att förändra, att det finns en stark känsla i kammaren att vi måste föra ut vår politik på ett så bra och visionärt sätt som möjligt. Jag har förstått att vi vill ha färre omröstningar och teknikaliteter, och större kapacitet att kunna vara politiker och föra ut vårt budskap. Med andra ord vill vi ha större vitalitet i samband med hur vi sköter saker och ting. Vi måste avsluta många av de reformer som har sysselsatt oss under så pass lång tid. Den komplicerade ledamotsstadgan är svår, och det hårda arbete som leddes av Nicole Fontaine vittnar om detta. Men vi får inte ge upp. Jag vill säga detta till ledamöterna: Jag kommer, på ett aktivt sätt, att försöka genomföra denna reform - men inte utan att hålla ledamöterna i denna kammare informerade. Det kommer att ske genom ett fullständigt, öppet och delat samråd.
<P>
(Applåder) Jag har sett hur bra vi är på att lagstifta och tala om lika möjligheter och jämlikhet mellan könen, men hur dåliga vi är i bland - som institution - på att själva genomföra detta. Jag lovar i dag inför denna kammare, om jag skulle få nöjet att leda när omröstningen är klar, att jag på olika sätt kommer att främja jämlikheten mellan könen, men synligast och från första början genom att det blir uppenbart när man ser kabinettets uppbyggnad.
<P>
Jag har sedan 1998 haft privilegiet att leda Europeiska liberala, demokratiska och reformistiska partiets grupp, och jag anser att vi - jag och mina kolleger - har etablerat en förmåga att genomföra politiken, vilket är syftet med denna institution. Vi är 626 ledamöter, vi är ett parlament. Herr Bonde, eller andra kolleger som delar er fruktan! Jag försöker inte att bli den sextonde presidenten eller statsministern i den sextonde staten. Jag är stolt över att vara parlamentariker, och vi måste föra ut vår parlamentariska och demokratiska vision om de stora, aktuella frågorna i Europa. Vi måste anpassa Europeiska unionen till en framtid som innefattar hela kontinenten, och vi måste se till att kammarens politik erbjuder ett verkligt ledarskap som fungerar som en motvikt till och övervakare av teknokraternas och byråkraternas excesser.
<P>
Jag vill säga till Hans-Gert Poettering och till PPE-DE-gruppen hur mycket jag uppskattar hans och gruppens orubbliga vilja att vara fullständiga och trofasta partner till en överenskommelse som vi gjorde. Men jag vill också säga detta: Jag har haft nöjet att besöka många grupper, många utskott och många kontaktgrupper. Jag vill, om jag kan, leda ett ordförandeskap som är ett " förmedlande" ordförandeskap, redo att bygga på färdigheterna hos de personer som vill bidra. Jag ber er att stödja mig.
<P>
Herr talman! Till sist: De mindre grupperna i kammaren har sannolikt inte samma möjligheter som min liberaldemokratiska grupp anser sig ha i dag. Jag känner inte till det slutliga resultatet, men så här mycket vet jag: Jag kan inte förstå hur de som säger att de värderar större öppenhet, en förändring av systemet, de som vill se större rättvisa vid fördelningen, kan få detta att gå ihop med en röst på en kandidat från en stor grupp - inte för att det skulle vara något fel på kandidaten, utan på grund av karaktären hos vårt system. Om man vill förändra systemet, kommer dagens omröstning att vara den första markeringen när det gäller om vi vill se några förändringar. Detta är min vädjan; jag ber er att stödja mig. Jag skulle älska att få privilegiet att leda; men valet vilar nu i era händer.

<SPEAKER ID=4 LANGUAGE="EN" NAME="Martin, David W">
Herr talman, kolleger! Jag ber inte om ursäkt för att jag inleder med att tacka den avgående talmannen, Nicole Fontaine, för det arbete som hon utfört i egenskap av talman. Hon ledde kampen mot terrorism långt före den 11 september. Hon skall berömmas för att hon tog dessa initiativ vid den tidpunkten.
<P>
Vi vet vem som blir segrare i detta val innan ens en enda röst har avgetts. Segraren är Europaparlamentet, eftersom - som Pat Cox helt riktigt sade - vi har haft ett öppet val, där kandidaterna har varit ivriga att få segra, men där allt gått rättvist till. Detta kan bara hjälpa till med att slipa profilen och förbättra bilden av denna institution - någonting som, uppriktigt sagt, är mycket viktigt. 1999 års Europaval, Eurobarometern och andra opinionsmätningar visar alla att denna institution har problem med sin framtoning. I och med konventet, utvidgningen och 2004 års Europaval, står vi inför enorma utmaningar.
<P>
Alla parlamentsledamöter har nu möjlighet att, i en sluten omröstning, rösta på den person de anser vara bäst på att lotsa oss genom denna viktiga fas.
<P>
Jag har varit ledamot i detta parlament i 17 år. Jag har haft äran att vara dess vice talman under tolv av dessa år. Under denna tid har jag visat min beslutsamhet att arbeta för parlamentet och alla dessa ledamöter. Som föredragande om Maastricht- och Amsterdamfördragen, förhandlade jag med regeringscheferna för att säkra medbeslutande för detta parlament. Som en av parlamentets företrädare i Cosac, arbetade jag för att övertyga nationella parlament om betydelsen av konventmetoden för nästa reformering av fördragen. Som vice talman i parlamentet har jag försökt att modernisera och förbättra våra arbetsmetoder.
<P>
Jag är mycket medveten om att allt som jag har åstadkommit i detta parlament har skett genom samarbete med kolleger över hela det politiska spektrumet. Jag har kämpat för det som jag tycker är rätt, och i bland har jag gjort det stick i stäv mot min grupps intressen, och i bland t.o.m. tvärtemot mitt hemlands intressen.
<P>
Om jag blir vald till talman, lovar jag att kämpa för parlamentets intressen. Detta omfattar: För det första, en starkare roll i samband med valet till nästa ordförande i Europeiska kommissionen; för det andra, medbeslutande i alla lagstiftningsärenden; för det tredje, ett slut på den konstgjorda åtskillnaden i budgeten mellan obligatoriska och icke-obligatoriska utgifter; för det fjärde, att se till att vi, i denna kammare, är redo för utvidgning.
<P>
Vi känner alla till att Europeiska unionen står inför många känsliga frågor under de kommande månaderna och åren. Min uppgift som talman skall vara att, vid denna avgörande tidpunkt, se till att parlamentets röst inte bara hörs utan följs i samband med dessa frågor. Denna kammare är parlamentets skyltfönster mot världen. Den bör vara platsen där världen utanför kan fastställa de verkligt stridbara frågorna mellan oss och mellan oss, kommissionen och rådet. Men, uppriktigt sagt, på grund av att vi behandlar så många frågor - omkring 35 under varje sammanträdesperiod på fyra dagar - och på grund av våra debatters struktur och den tid som används till omröstning, framstår ibland relevansen av det vi gör i denna kammare inte så glasklart för världen utanför. I egenskap av parlament måste vi lösa fler frågor i utskotten, och reformera både debatternas struktur och omröstningsförfarandet. Vi måste ge våra utskott och föredragande de nödvändiga tekniska och rättsliga resurserna, för att vi på så sätt skall kunna bli en verklig jämlike till rådet i vår egenskap av medlagstiftare.
<P>
Jag vill, för att vara kortfattad, att parlamentet skall bli en verklig debattkammare - ett parlament där allmänheten kan höra livliga diskussioner om verkliga politiska val, och ett parlament där alla ledamöter känner att de har möjlighet att delta.
<P>
Jag tycker sannerligen att parlamentsledamöterna gör ett utmärkt arbete i samband med våra lagstiftnings-, budget- och kontrollfunktioner. Inget parlament kan emellertid arbeta utan att synas. Det är avgörande att vi återknyter våra band med medborgarna, så att vi verkligen kan leva upp till vårt påstående, dvs. att vi är folkets röst under beslutsfattandet i EU.
<P>
30 månader är en kort tid. Det kommer bara att bli möjligt att genomföra reformer om talmannen stöds av alla ledamöter över hela kammaren. Vi behöver en talman som arbetar för hela parlamentet.
<P>
Mitt förflutna i denna kammare - vilket jag hoppas att ni håller med om - visar att jag skulle vara en allomfattande talman. Jag har redan åtagit mig att skapa ett kabinett som skulle vara balanserat när det gäller könstillhörighet, nationalitet och politisk färg. Jag vill ha en grupp som innefattar alla färdigheter från höger till vänster, stora grupper eller små grupper, medelstora grupper eller ingen grupp. Om jag skulle bli vald lovar jag att bli en talman för hela parlamentet och alla dess ledamöter.
<P>
Om ni väljer mig i dag, kommer jag att se det som toppen på min politiska karriär. All min energi, allt mitt engagemang och all min entusiasm skulle kanaliseras för att se till att detta blir ett parlament som vi kan vara stolta över.
<P>
(Livliga applåder)

<SPEAKER ID=5 LANGUAGE="FR" NAME="Onesta">
Kära kolleger! Jag har en känsla av att det har hänt något under den här valkampanjen, mellan oss finns ett klimat präglat av dialog och lyhördhet som sällan förr, och jag tror att det hädanefter blir svårt att spola tillbaka filmen och tänka sig ett på förhand uppgjort val, och att kammaren bara sitter här för att bekräfta det. Bara det tycker jag gör den här valkampanjen värd besväret.
<P>
Det mest överraskande är att era fem kandidater har lyft fram samma tre frågor. Kanske inte så överraskande ändå, eftersom vi tvärsöver våra meningsskiljaktigheter konstaterar samma sak: parlamentet måste reformera sitt arbete, parlamentet måste garantera mångfald, liksom respekt och rättvisa för var och en av oss här i kammaren samt större öppenhet gentemot medborgarna.
<P>
Därför säger vi ja till reformer! Låt oss göra kammaren till ett öppet fönster genom vilket vårt arbete är väl synligt. Själv har jag en tokig dröm: att skapa ögonblick så fängslande att våra kolleger här i kammaren blir fler än tolkarna i tolkbåsen. Jag tror att det är en realistisk dröm. Men även om reformer är nödvändiga får vi inte köpa dem till priset av vår mångfald. Vi är tillräckligt skickliga politiker för att sinsemellan och i samförstånd kunna skilja på vad som är tekniskt möjligt att uträtta i utskotten och vad som måste behandlas vid politiska debatter i plenum.
<P>
Den starkaste parten får aldrig förenkla debatten så att den egna stämman till slut är den enda som hörs. Demokratin kan förvisso vara komplicerad, men jag ser hellre en komplicerad dialog än en enkelspårig monolog. På reformernas område har jag försökt bevisa att man kan bara man vill. Ni kanske minns frågan om assistenternas ställning, som jag fick på mitt bord. Efter tjugotre år av låsta positioner lämnade 99,5 procent av kollegerna på utsatt dag in alla handlingar som visade att assistenterna hade riktiga avtal och ett heltäckande socialt skydd. För reformer gäller alltså att man kan diskutera dem, och man kan agera, och det är vad jag i all blygsamhet har försökt att göra.
<P>
Låt oss så tala om mångfald och rättvisa. Jag minns den dag då jag hade äran att leda våra omröstningar om en för min grupp viktig fråga, nämligen genetiskt modifierade organismer. Omröstningarna avbröts med anledning av en högtidlig sammankomst och när de återupptogs fattades några kolleger för att den magiska gränsen på 314 röster skulle vara nådd. Några vänner i Gruppen De gröna sade då till mig: " Gérard, du kunde kanske ha dragit ut på tiden lite så att de våra hann komma tillbaka till sina platser." Men vad skulle en sådan talman vara värd, som drar ut på eller påskyndar omröstningarna beroende på hur det kan påverka resultatet? Det tycks som om jag leder omröstningarna i rätt högt tempo, men det tempot är konstant. Den respekt jag är skyldig er och det förtroende ni har visat mig tror jag betingar det priset.
<P>
Lyhördheten måste vara densamma när en ledamot i GUE-gruppen uppmärksammar mig på vissa löntagares utsatta situation och när en liberal ledamot uppmanar mig att ingripa, för att vissa av våra funktionshindrade kolleger behöver extra stöd. Och till och med när Fatuzzo håller sina vackra tal försöker jag låta honom gå i svaromål så att hans retoriska talanger kommer till sin rätt. Jag kommer själv från en liten partigrupp och vet hur viktigt det är att visa respekt för var och en. Även när det gäller mångfald kan man diskutera, och man kan agera, och det är vad jag i all blygsamhet har försökt göra.
<P>
Och nu till öppenheten. Som ni minns var våra parlament för inte så länge sedan enbart avsedda för parlamentets arbete, vilket innebar att de för det mesta stod tomma, vilket är löjeväckande när man vet vilket behov av medborgardebatter som finns i våra länder. Jag tog därför initiativ till att ändra reglerna, så att exempelvis den första internationella kongressen om avskaffandet av dödsstraffet kunde hållas här. Andra medborgardebatter håller för övrigt på att förberedas i Bryssel och Strasbourg, med de parlamentariska utskottens medverkan. Återigen är det så med öppenheten att man kan diskutera den, och man kan agera, och det är vad jag i all blygsamhet försökt göra.
<P>
Min valkampanj har på sätt och vis inte pågått i två och en halv månad, eftersom jag ju under två och ett halvt år har försökt reformera, och skapa mångfald och större öppenhet i kammaren. När man tror på vad man säger omsätter man det i praktiken, även om man inte vet att man en dag kommer att få äran att kandidera om kollegernas röster. Det vore förstås förmätet av mig att hävda att jag har kunnat åstadkomma detta på egen hand. Som ni vet sker allt här i parlamentet genom samarbete och samråd.
<P>
När det gäller frågan om assistenterna gick vi från utgångsläget med låsta positioner mellan grupperna till enhällighet i arbetsgrupperna, enhällighet i kvestorskollegiet och slutligen enhällighet i parlamentets presidium. Jag vill i detta sammanhang hylla den person ibland oss som har möjliggjort alla dessa reformer och många andra. Även om jag inte med min röst bidragit till hennes tillsättning, har hon alltid gett mig den puff framåt som behövts för att övervinna hindren när jag kört fast. Tack, Nicole Fontaine.
<P>
Jag ägnar mig helhjärtat åt parlamentet - i likhet med några andra kolleger tror jag att jag har 100 procents närvaro i kammaren - och skälet till det är en ständig strävan efter samförstånd, för att jag till varje pris vill hitta samförståndslösningar, kanske för att jag menar att en seger där motståndaren krossas är en form av nederlag, eftersom den alltid bär på fröet till nästa krig. Reformer, mångfald, öppenhet är bra, men jag vill också avlägga ett löfte. Om vi uppnår detta mål, väntar oss en än större uppgift.
<P>
Kära kolleger! Besinna för ett ögonblick att vi påbörjade vårt arbete med att följa ett fördrag och att vi kanske kommer att avsluta det med stöd av en konstitution. Då förstår man vilket historiskt skede vi nu genomlever. Jag är djupt övertygad om att vårt parlament i det rådande osäkra världsläget kan bidra till att minska orättvisor, våld, föroreningar och fattigdom. Vårt parlament är hela den europeiska kontinentens pulserande hjärta och eftersom hundratals miljoner medborgare har givit oss denna uppgift har vi en legitimitet utan like. Parlamentet blir vad vi vågar göra det till.
<P>
Avslutningsvis vill jag säga att erfarenheterna från denna kampanj varit mycket berikande för mig personligen, och jag tror att det gäller hela parlamentet. Jag är säker på att vår talman, vem det än blir, kommer att se till att detta klimat präglat av lyhördhet, arbete och demokratisk debatt skall bestå. Jag kan därför bara avsluta med ett enda ord, böjt i alla våra arbetsspråk. Även om min accent är förfärlig hoppas jag att ni förstår, för jag menar det uppriktigt: obrigado, gracias, grazie, tack, xapi, thank you, dank u well, danke, tak, kiitos, Merci!
<P>
(Applåder)

<SPEAKER ID=6 LANGUAGE="FR" NAME="Wurtz">
Herr talman, kära kolleger! Mina kolleger och vänner från Gruppen Europeiska enade vänstern/Nordisk grön vänster har föreslagit mig som talmanskandidat, som en konsekvens av min post som gruppordförande. I två och ett halvt års tid har jag på den posten strävat efter att bidra till att hålla ett visst EU-politiskt synsätt levande. Det är den hållningen min kandidatur representerar.
<P>
Dess första kännetecken är utan tvekan en tydlig vänsterinriktning. Som jag ser det har inte unionens styrande dragit lärdom av medborgarnas oroväckande avoghet gentemot de europeiska institutionerna.
<P>
Ute bland gräsrötterna växer oron när det gäller sysselsättning, socialt skyddsnät, offentlig service och hållbar utveckling, medan vindarna i rådet och kommissionen blåser i riktning mot avregleringar, kommersialisering, renodlat marknadstänkande. Jag tror att vi måste förhålla oss mycket tydligt till denna motsägelsefulla situation.
<P>
På samma sätt är strävan hos arbetsmarknadens parter att ta aktiv del i beslut som rör dem en av de utmärkande tendenserna i vår tid. Men i våra institutioner är samrådet innan politiken läggs fast och - i än högre grad - utvärderingen av politikens effekter när den väl genomförts fortfarande till stor del formellt, om det ens existerar. Vi kan inte stillatigande åse denna diskrepans som har en stor del i den förtroendekris vi nu genomlider.
<P>
Slutligen väcker den pågående globaliseringen frågor och engagerar på ett sätt som saknar motstycke. Vi kommer återigen att kunna konstatera detta vid det internationella sociala forumet i Porto Allègre. Men dagens EU har ingen ambition och skaffar sig inte resurser för att uppfylla förväntningarna på alternativa utvecklingsalternativ från hela jordklotet. Vi måste reagera. Vi är ett antal här, även utanför min egen grupp, som anser att EU i denna form kommer att bjuda oss på många besvikelser om inte genomgripande förändringar sker. Framför allt menar vi att utvidgningen, om inget händer, kan förvandlas från historisk chans till farlig fälla. Vi måste göra vår stämma hörd. Varje tillfälle bör tas i akt för detta. Detta gäller i synnerhet den ytterst viktiga politiska etapp som utgörs av denna första omgång i valet av talman.
<P>
En annan aspekt av det politiska förhållningssätt som jag strävat efter att inta alltsedan mandatperiodens början och som jag vill illustrera genom min kandidatur, är viljan att inte dela in progressiva krafter efter deras politiska kultur, som ofta är ett arv med ursprung i historien och varje folks egna identitet och därmed också värd respekt. Inom min grupp samarbetar således övertygade federalister och ledamöter som ivrigt värnar om sitt lands suveränitet sida vid sida. Båda företräder en bit av det verkliga Europa. Tillsammans och i ömsesidig respekt måste vi planlägga och bygga morgondagens union. Det handlar om ett svårt, men nödvändigt lärostycke som enligt min erfarenhet också är fruktbart. Detta är ytterligare något min kandidatur representerar.
<P>
Jag skall till sist ta upp en tredje aspekt, last but not least, och det är känslan för etik i politiken. Jag uppskattar uppriktighet, öppenhet, lojala förbindelser även mellan motståndare, och i än högre grad mellan samarbetsparter. Därför tvekar jag inte att säga att jag uppskattar min motståndare Cox som människa, och även att jag gläder mig åt mina hövliga förbindelser med ett antal ledamöter i högerlägret, inbegripet deras främste företrädare Poettering. Allt i livet är lyckligtvis inte politik. I dag är det dock min plikt att lika tydligt uttala att den gemensamma kandidaten för alla dessa politiska familjer under kommande omröstningsomgångar i inga händelser kan räkna med min röst eller mitt stöd, varken direkt eller indirekt. Så är det och det står jag för.
<P>
Jag vill i sammanhanget säga att jag är förvånad och besviken över den ytterligt nedslående attityden hos dem, jag talar om vänner, som inte tvekar att gå till val på progressiva frågor i första omgången för att sedan i andra omgången lägga sina röster på högerns gemensamma kandidat, med viss möda döpt för detta tillfälle, en kandidat från en liten grupp. Var och en får svara för sina egna principer och metoder, men inte är de då mina.
<P>
Herr talman! Nu ligger korten på bordet, återstår bara att ta vårt ansvar.

<SPEAKER ID=7 NAME="Talmannen">
Jag vill påminna om att, i enlighet med artikel 14 i arbetsordningen, måste en kandidat för att kunna bli vald få absolut majoritet av de avlagda rösterna i de tre första omröstningarna. Blanka och ogiltiga röster räknas inte vid rösträkningen.
<P>
Jag vill också på nytt nämna de ledamöter som i går utsågs till rösträknare: Patsy Sörensen, Dieter-Lebrecht Kock, Giuseppe Nistico, Reinhard Rack, Ilkka Suominen och Alima Boumediene-Thiery. Jag vill be rösträknarna komma fram till presidiet.
<P>
Instruktionerna om valet till talman har delats ut. Vi skall nu genomföra valet av talman, i enlighet med arbetsordningen. Röstsedlar och kuvert har delats ut. Man kan bara rösta på en enda kandidat. Om någon vill ändra sin röst är det bara att be om en ny röstsedel och ersätta den med den felaktiga, som kommer att förstöras. De röstsedlar där ändringar eller anteckningar har gjorts, eller där mer än en kandidat har angivits, betraktas som ogiltiga. Röstsedeln skall vikas två gånger och stoppas i kuvertet. Gå därefter direkt till den valurna som har begynnelsebokstaven i ert efternamn.
<P>
Jag kommer inte att ropa upp ledamöterna, jag förklarar bara valet för öppnat och avslutat. Namnen på de ledamöter som röstar i sluten omröstning registreras i protokollet. Jag ber er alltså att skriva under den lista ni finner vid valurnan innan ni lägger ner er röstsedel. Jag påminner om att kuvertet med er röstsedel skall läggas i den urna som har begynnelsebokstaven i ert efternamn. Rösträknarna röstar i slutet av omröstningen.
<P>
Jag förklarar omröstningen öppnad.
<P>
(Ledamöterna reste sig för att rösta.) Jag förklarar omröstningen avslutad.
<P>
(Sammanträdet avbröts kl. 11.03 och återupptogs kl. 11.55.)

<SPEAKER ID=8 NAME="Talmannen">
Mina damer och herrar! Jag kommer nu att läsa upp omröstningsresultatet. Avlagda röster: 590. Blanka eller ogiltiga röster: 7. Giltiga röster: 583. Absolut majoritet: 292.
<P>
Här är resultaten för var och en av kandidaterna:
<P>
Bonde: 66 röster
<P>
Cox: 254 röster
<P>
David Martin: 184 röster
<P>
Onesta: 37 röster
<P>
Wurtz: 42 röster.
<P>
Då ingen kandidat har fått absolut majoritet av rösterna kommer vi att genomföra en andra omgång. Om det inte finns några anmärkningar kvarstår kandidaterna från första omgången.

<SPEAKER ID=9 LANGUAGE="FR" NAME="Wurtz">
Herr talman! Med min grupps samtycke och enligt det förfarande som jag redovisade före första omgången, drar jag tillbaka min kandidatur och uppmanar alla som har röstat på mig, och som jag vill tacka, att nu lägga sina röster på David Martin.
<P>
(Applåder)

<SPEAKER ID=10 LANGUAGE="FR" NAME="Onesta">
Kära kolleger! Enligt vad vi överenskommit i min grupp drar jag tillbaka min kandidatur. Min grupp har fört långa diskussioner om kandidaternas olika egenskaper. Jag tror att vi oavsett utgången kommer att få en bra talman.
<P>
(Applåder)

<SPEAKER ID=11 LANGUAGE="DA" NAME="Bonde">
Herr talman! Jag skulle vilja tacka för de 66 rösterna. De som har röstat på mig kan träffas i rum R31 kl. 12.00 och avgöra när jag skall dra mig tillbaka.

<SPEAKER ID=12 NAME="Talmannen">
Tidsfrist för nomineringar till andra omgången: kl. 12.15. Nomineringarna skall läggas fram för ålderspresidenten genom biträdande generalsekreterare.

<SPEAKER ID=13 LANGUAGE="ES" NAME="Barón Crespo">
Herr talman! I enlighet med den gentlemannaöverenskommelse som beslutades på talmanskonferensen skulle jag vilja be om en extra kvart, dvs. att vi skall börja kvart i ett.
<P>
(Sammanträdet avbröts kl. 12.05 och återupptogs kl. 12.45.)

<SPEAKER ID=14 NAME="Talmannen">
Vi har nu bara tre kandidater kvar: Bonde, Cox och David Martin. Vi kommer således att genomföra en andra valomgång. Röstsedlar och kuvert kommer att delas ut.
<P>
Jag förklarar omröstningen öppnad.
<P>
(Ledamöterna reste sig för att rösta.) Jag förklarar omröstningen avslutad.
<P>
(Sammanträdet avbröts kl. 13.15 och återupptogs kl. 15.00.)

<SPEAKER ID=15 NAME="Talmannen">
Jag kommer nu att läsa upp omröstningsresultatet. Avlagda röster: 592. Blanka eller ogiltiga röster: 13. Giltiga röster: 579. Absolut majoritet: 290. Resultaten för var och en av de tre kandidaterna är följande:
<P>
Bonde: 76 röster
<P>
Cox: 277 röster
<P>
David Martin: 226 röster
<P>
Då ingen kandidat har fått absolut majoritet kommer vi att genomföra en tredje omgång. Det är nödvändigt att nu få veta om kandidaterna vidhåller sina kandidaturer. Cox vidhåller sin kandidatur. David Martin också. Herr Bonde, vidhåller ni er kandidatur?

<SPEAKER ID=16 LANGUAGE="DA" NAME="Bonde">
Herr talman! Jag skulle vilja be om att mötet skjuts upp så att vi kan fortsätta diskussionen bland dem som har röstat på mig ...
<P>
Det är uppenbart att vi inte ber om något politiskt ställningstagande. De som har röstat på mig är oberoende ledamöter från små och stora grupper som känner att de inte fått alla sina önskemål uppfyllda. Det är en brokig koalition och det ligger absolut ingenting politiskt bakom, men dessa personer har behov av att tala med de två kandidater som kommer att finnas med under den sista omgången, David Martin och Pat Cox. Vi har haft med dem uppe i rum R3, 1, och skulle vilja fortsätta lite till. I annat fall blir jag tvungen att upprätthålla kandidaturen, och detta är inte min önskan.

<SPEAKER ID=17 NAME="Talmannen">
Herr Bonde, jag måste rådfråga hela kammaren om den går med på att avbryta sammanträdet eller ej.
<P>
(Parlamentet röstade för att avbryta sammanträdet.) (Sammanträdet avbröts kl. 15.10 och återupptogs kl. 15.40.)

<SPEAKER ID=18 NAME="Talmannen">
Jag har mottagit följande nomineringar:
<P>
Bonde
<P>
Cox
<P>
David Martin
<P>
Vi kommer därmed att genomföra en tredje valomgång. Röstsedlar och kuvert håller på att delas ut.
<P>
Jag förklarar omröstningen öppnad.
<P>
(Ledamöterna reste sig för att rösta.) Jag förklarar omröstningen avslutad. Jag ber rösträknarna att gå till rösträkningsrummet.
<P>
(Sammanträdet avbröts kl. 16.05 och återupptogs kl. 16.39.)

<SPEAKER ID=19 NAME="Talmannen">
Jag läser nu upp omröstningsresultatet. Avlagda röster: 586. Blanka eller ogiltiga röster: 18. Giltiga röster: 568. Absolut majoritet: 285. Resultatet är följande:
<P>
Bonde: 33 röster
<P>
Cox: 298 röster
<P>
David Martin: 237 röster.
<P>
Patrick Cox har som ni alla förstår fått en absolut majoritet av rösterna. Jag gratulerar er innerligt, herr Patrick Cox, till er utnämning och vill uttrycka mina lyckönskningar till utövandet av ert mandat, ett utövande jag hoppas blir mycket bra och glädjande för Europaparlamentet. Jag ber er ta över ordförandeskapet.
<P>
(Livliga applåder)

<SPEAKER ID=20 LANGUAGE="FR" NAME="Talmannen">
Det känns väldigt annorlunda att sitta här.
<P>
Kolleger! Det har varit en bra dag i dag för den parlamentariska demokratin i Europaparlamentet. Jag vill tacka vår kollega, Soares, doyen d'age, för det sätt på vilket han hittills har genomfört vårt sammanträde i dag.
<P>
(Applåder) Kammaren har i dag delat upp omröstningen i detta val på tre tillfällen. Det är politik och demokrati. Kammaren har beslutat, och det ger legitimitet. Jag måste säga att efter denna demokratiska tävlings kraft under de senaste månaderna och under de senaste timmarna i dag, känner jag en djupare känsla av mandatets legitimitet för detta ordförandeskap. Jag tackar er för det.
<P>
Jag tackar herr David Martin för det sätt på vilket han genomfört sin kampanj, för de frågor som han har formulerat och fört fram och som ligger i allas intresse, och som vi måste se till att behandla.
<P>
Jag tackar herr Bonde för det som han har tillfört denna kampanj, särskilt ett uttryck för den oro som många i kammaren känner, eftersom de anser sig vara mer marginaliserade än de borde vara.
<P>
Jag tackar herr Onesta för att han tillfört dagordningen om reformer sin sedvanliga elegans, och jag stöder själv denna dagordning.
<P>
Jag tackar herr Wurtz för hans vänliga kommentarer tidigare i dag. Jag vet att politiken splittrar oss, därför att vi har våra övertygelser. Vi behöver inte tacka någon person eller grupp av personer för denna övertygelse. Övertygelse, passion och förnuft är en del av det vi ger vår politik, men även en uppskattning att vi har möjlighet att ha med varandra att göra. Han har också med detta att göra.
<P>
Jag tackar mina kolleger i ELDR-gruppen. Jag är mycket stolt över att detta är den första gången på över två årtionden som en företrädare för denna grupp spelar en viktig roll för det demokratiska livet i denna kammare. Sedan kol- och stålgemenskapens första församling för 50 år sedan, har vi gjort detta. Det är en ära att vara talman i kammaren i dag. Jag säger till mina liberala kolleger, att detta är ett mycket bitterljuvt ögonblick: ljuvt, som ni kan föreställa er, av alla dessa skäl, och bitterljuvt, eftersom jag alltid har utfört mitt politiska arbete, vecka in, vecka ut, dag in, dag ut, i skötet på denna grupp. Jag tackar er för allt det förtroende som ni har visat mig under årens lopp. Jag står i tacksamhets- och hedersskuld till er, och jag hoppas att jag kan återgälda detta.
<P>
(Applåder)
<P>
Jag tackar herr Poettering och PPE-DE-gruppen för deras nominering - förutom ELDR-gruppens nominering - och deras frikostiga stöd när det gäller att åstadkomma det som man utlovat. Det är alltid viktigt att ha en pålitlig partner i den politiska världen. Det är en grund på vilken vi kan bygga i denna kammare. Jag tackar alla som röstade på mig. För att visa att jag tar hänsyn till alla dem som röstade på andra kandidater, nu när saken är avklarad, hoppas jag att vi kan utveckla ett verkligt deltagande ordförandeskap, som har för avsikt att bygga - i detta parlament och i unionen - en union och ett parlament som är bra för Europas framtid.
<P>
Jag vill personligen och på alla mina kollegers vägnar mycket uppriktigt hylla Nicole Fontaine,
<P>
(Applåder)... för hennes mod, hennes energi och oförtröttliga arbete med att dag efter dag försvara parlamentets intressen. Fru talman! Ert ordförandeskap för denna institution har varit enastående och lämnat djupa avtryck.
<P>
Nicole, i egenskap av vän vill jag tacka dig av hela hjärtat.
<P>
(EN) Jag sade tidigare i dag när vi alla, i egenskap av kandidater, uppmanades att hålla ett tal på fem minuter, att jag ansåg att vi behövde utföra mer politiskt arbete i kammaren. Vi tog detta mycket allvarligt, med detta menar jag mer politiskt arbete, ja, men jag trodde inte att vi skulle få tre valomgångar. Ni är så villiga att utföra politiskt arbete just nu, att vi får se hur vi skall ta vara på detta inför framtiden. Detta påminde mig på ett visst sätt, med tanke på mitt irländsk-europeiska ursprung, på treklövern, som har tre blad och som representerar så mycket för oss. Denna gång behövdes tre tillfällen innan vi fick ett slutresultat.
<P>
Jag vill berätta en historia, som inte är klassiskt parlamentarisk, men som ändå har en anknytning och en mening för mig under en dag som denna. Det är en historia som skrivits av en av den europeiska integrationens hyllade arkitekter, dvs. Robert Schuman. Han skrev en gång, utan någon politisk anknytning, att ett visst helgon av irländsk härkomst - Sankt Columbanus - " är skyddshelgon för dem som försöker att skapa ett förenat Europa" . Jag menar inte att det är parlamentets sak att behandla dessa fromma frågor, eller att göra intrång på detta område. Men jag kommer ihåg historien därför att på 600-talet och tidigt 700-tal, grundlade denne abbot, poet, lärde och förkunnare, som inte var den ende irländare som gjorde det - tillsammans med andra - det västeuropeiska klosterväsendet i ett Europa som befann sig i tidig medeltid. Hans kvarlevor, som fortfarande högtidlighålls, finns i dag i Bobbio i Italien.
<P>
För 1 300 år sedan skrev denne tidige irländske europé att han kom från " världens utkant" . Jag kommer från Europas västra kust, från vår europeiska världs utkant, och jag känner en djup stolthet över mitt ursprung. Även om jag i dag godtar och inser att jag inte valdes på grund av att jag är irländare, tackar jag er ändå för att jag också kan prisa detta faktum och denna nationalitet. Ni har från djupet av den europeiska demokratins hjärta hittat förmågan att ta någon från en av de minsta grupperna och minsta staterna och säga att det, i den rådande europeiska demokratin, finns utrymme att innefatta alla, även dem från den geografiska utkanten eller andra utkanter. Ni har gett ett kraftfullt budskap till en europeisk union som är i färd med att utvidgas. Jag tackar och hyllar er för att ni har gjort det.
<P>
(Applåder)
<P>
Jag skall nu säga något helt kort på iriska. Varför gör jag det? Iriska är mitt modersmål. Det är ett gammalt språk från ett gammalt europeisk land. Det är ett officiellt språk, men inte ett arbetsspråk, i Europeiska unionen. Jag gör det för att understryka min övertygelse att kulturell pluralism och kulturell mångfald är oeftergivliga villkor i det Europa som jag arbetar för och som vi försöker att skapa.
<P>
(Applåder)
<P>
Táimid ar imeall na heachtra is tábhachtaí i nua-stair na hEorpa, forleathnú an Aontais Eorpaigh. Is é an tosaíocht pholaitiúil is práinní ar fád ná go gcuirfí bailchríoch rathúil ar na caibidlí faoin bhforleathnú. As athaontú na hEorpa a leanfaidh sé go dtabharfar Eoraip scoilte le chéile d'fhonn comhluachanna agus rath eacnamaíoch a bheith ag a muintir i bpáirt le chéile.
<P>
(Vi står inför den viktigaste händelsen i den moderna europeiska historien - utvidgningen av Europeiska unionen. Att få ett framgångsrikt avslut på utvidgningsförhandlingarna, är den politiska prioritet som överskuggar alla andra. I och med återförenandet av Europa, för vi samman ett splittrat Europa som därmed kan få gemensamma värderingar och ekonomiskt välstånd.)
<P>
(EN) Vi är i färd med att skapa någonting genom gemensamma värderingar och framtida ekonomiskt och socialt välstånd, och det arbete vi utför har historiska dimensioner.
<P>
Konventet som inleds i mars och som vi nu måste ta itu med, är en annan möjlighet att göra så att institutionerna och fördragen passar in i vår gemensamma europeiska framtid och klarar av de utmaningar vi står inför. Barcelonaprocessen, vilken vi skall diskutera i morgon och under de kommande veckorna och månaderna, kommer att vara ett budskap som vi måste anknyta till, och vi måste också reformera, ta itu med arbetslösheten och den sociala och ekonomiska förmågan i det Europa som vi tror på. Den allmänna linje som jag skulle vilja ge detta ordförandeskap handlar om politiskt engagemang - genom politiskt ledarskap, genom betoning av vårt offentliga syfte, genom påpekande av det mervärde som vi tillför i ett kontinentalt perspektiv - att vi skapar den demokratiska delen av Europas framtid, och att vi övervakar och är motvikt och ansvarighetskälla till den europeiska teknokratin. Genom vårt offentliga syfte är vi därför ett nödvändigt verktyg om vi skall få en bättre europeisk framtid.
<P>
Jag har förstått att det är kutym att en talman efter ett val meddelar sin vilja att tala till kammaren på förmiddagen efter valet, när han eller hon - med tanke på påfrestningarna under valet - är i bättre form att uttrycka sina allmänna ståndpunkter. Jag har valt denna stund för att säga några ord. Jag vill meddela min vilja att tala om vårt strategiska syfte en annan dag, men jag föreslår att detta inte sker i morgon, eftersom vi i morgon kommer att få höra det spanska ordförandeskapet redovisa sitt allmänna syfte. Om vi vill bli ett kommunicerande parlament, måste vi få tillgång till vårt eget utrymme och vår egen tid, och vi måste föra ut vårt budskap och formulera vår version, berätta vår version och övertyga folk om att den är bra. Jag vill - tillsammans med er alla, om ni gör det tillsammans med mig - be er att fundera på detta.
<P>
Jag har suttit i denna kammare sedan vi kom hit för två år sedan, och före det, från 1989, i parlamentet på andra sidan kanalen. Strax bakom talmannen ser ni Europeiska unionens symbol med de tolv stjärnorna. Vi är politiker, så vi måste naturligtvis vara pragmatiska och hålla oss på jorden; men det finns ingenting som säger att vi inte kan titta på dessa stjärnor och drömma om vilken framtid vi vill skapa. Jag uppmanar er att under de kommande två och ett halvt åren - genom en engagerad talman som är villig att lyssna på dem som vill bidra, och dem som är redo att utveckla parlamentet - tillsammans med mig engagera er i era fantasier om Europa, i bland för att höja blicken från vardagens arbete och titta upp mot stjärnorna, för att se om det finns någon slags europeisk fantasi och dröm. Därför att när vi fantiserar i dag, skapar vi morgondagens förmåga.
<P>
Mina vänner! Tack för detta extraordinära privilegium. Jag känner mig uppspelt och ödmjuk på samma gång. I den mån jag kan ge några impulser för att motivera eller mobilisera majoriteter i denna kammare, kommer jag att ägna all min kraft åt detta. Jag vill samarbeta med er i utskotten; jag vill samarbeta med er under talmanskonferensen och i presidiet, för att vi tillsammans skall nå vår fullständiga potential.
<P>
Tack för att ni i dag har gett mig äran att göra detta.
<P>
(Applåder)

<SPEAKER ID=21 LANGUAGE="DE" NAME="Poettering">
Herr talman, herr kommissionsordförande, kära kolleger! Denna dag, den 15 januari 2002, är en betydelsefull dag i Europaparlamentets historia. Vi har valt en ny talman och jag skulle å Europeiska folkpartiets och Europademokraternas vägnar vilja gratulera er å det hjärtligaste!
<P>
(Applåder)
<P>
Jag ber de andra grupperna - jag kommer strax att säga något till kandidaterna också - om förståelse, när jag säger detta: Det har funnits många som har tvivlat på att det är möjligt att välja en ledamot från ett mindre land, ordföranden för en mindre grupp, till talman för Europaparlamentet. Jag skulle vilja säga till er, herr talman, men också till oss alla: Jag är mycket tacksam över att vi fick chansen - också vår grupp - att tydliggöra kulturen i Europa, att även en liten grupp, ett litet land, har en chans att få ta hand om en av de viktigaste uppgifterna i Europeiska unionen.
<P>
(Applåder)
<P>
Detta Europa hade varit ett fattigt Europa om det bara gällde att ge de ansvarsfyllda ställningarna till personligheter från de så kallade större länderna. När var och en har en chans och när personligheter från Irland som ni kan bli Europaparlamentets talman, eller när vår högt uppskattade kollega Jacques Santer från Luxemburg kan bli Europeiska kommissionens ordförande, då är detta Europa ett Europa som respekterar alla människors, alla européers värdighet.
<P>
Detta är, tror jag, budskapet i dag: Vi ger på nytt uttryck åt det faktum att det inte är ett fåtal som behärskar detta Europa, utan att var och en har sin röst, sin betydelse och sitt ansvar. Jag önskar er, herr talman, lycka till med ert arbete - och ni utför nu detta arbete för hela Europaparlamentets räkning - och mycken framgång med den gemensamma framtiden för vår gamla europeiska kontinent som om och om igen förnyar sig.
<P>
Jag skulle vilja säga ett ord av erkännande till era medtävlare: Gérard Onesta, Francis Wurtz, Jens-Peter Bonde och alldeles särskilt också till David Martin. David Martin, jag kommer mycket väl ihåg, att vi för några år sedan tillsammans hade en diskussion i Edinburgh, huvudstaden i ytterligare en liten nation i Europa, i Skottland.
<P>
För många år sedan, då jag inte hade något särskilt ansvar här i parlamentet, blev jag speciellt medveten om att det är mycket berikande, men också högst nödvändigt, att grupperna i Europaparlamentet, även om de har olika politiska inriktningar, i en fråga är överens och förbinder sig att arbeta för vår kontinents fredliga, frihetliga och demokratiska framtid. Därför skulle jag i dag även vilja rikta ett hjärtligt tack och ett ord av erkännande till alla medtävlare, i synnerhet David Martin!
<P>
(Applåder)
<P>
Får jag säga ett sista ord! Herr talman, denna kontinent var delad. När många valdes till detta parlament 1979 - i min grupp, i andra grupper - då hade ingen vågat drömma om att vi om några år här i Europaparlamentet kommer att kunna välkomna kolleger från Europas mitt.
<P>
Herr talman, jag skulle vilja lägga fram ett förslag om att till dagen för undertecknandet av avtalen om anslutning med de första kandidatländerna inbjuda observatörer hit till Europaparlamentet för att de också skall förbereda dessa länder för demokratiska val år 2004.
<P>
För min grupps räkning önskar jag er, herr talman, all tänkbar välgång! Jag tror inte någon tar illa upp, om jag säger detta i dag å den grupps vägnar, vars ordförande jag har äran att vara, och jag är också lite stolt över att vi har hållit ord. Även förtroende är viktigt i politiken. I vår grupp kommer ni - och jag säger det också till de andra grupperna - alltid att ha en bundsförvant, när det handlar om en fredlig och demokratisk framtid i ett starkt och enande Europa!
<P>
Jag önskar er mycken framgång och Guds välsignelse i ert arbete!
<P>
(Applåder)

<SPEAKER ID=22 LANGUAGE="ES" NAME="Barón Crespo">
Herr talman! I Europeiska socialdemokratiska gruppens namn vill jag framför allt uttrycka våra hjärtligaste gratulationer till att ni blivit vald. Förutom att gratulera vill jag önska er lycka till eftersom ni blivit vald till talman efter en jämn valkamp med oss. Vi har inte röstat på er, men ni är vår talman, och vi hoppas att ni skall utföra ert uppdrag med den gentlemannamässiga stil, opartiskhet och elegans som är karakteristiska för er.
<P>
Vi tror också att vi aktivt medverkat till att ge alla européer ett exempel på demokrati. Demokrati innebär politisk kamp, med respekt och en gemensam värdegrund och vi står inför ett alldeles avgörande ögonblick. Varför? Jo, eftersom vi har bekräftat våra gemensamma värderingar. Jag hoppas att talmannen kommer att försvara Europaparlamentets ståndpunkter i det konvent som vi nu inleder om det framtida Europa och framför allt bekräftandet av vår stadga om grundläggande rättigheter, som bekräftelse på gemensam värdegrund. Det är också så att vi står värd för konventet, eftersom det skall försiggå hos oss. Lyckligtvis kan parlamentet nu vara det öppna hus, som ni på allvar försvarar, för alla européer. Och ni inte bara försvarar Europaparlamentets synpunkter utan bidrar också till att våra kolleger i de nationella parlamenten skall kunna delta aktivt i denna process som inleds nästan samtidigt som ert ordförandeskap.
<P>
Jag tänker också på de européer som vill ansluta sig till vårt gemensamma äventyr. Jag anser att det är viktigt att vi redan nu behandlar dem som om de hörde till oss från och med mars i år utan att vänta på ratificeringarna. De kommer att delta i konventet. Vi måste utveckla förbindelser till dem. Vi talar redan om en utvidgad union. Men nu är det inte tillfälle att gå in på för många detaljer. Jag känner tillit och hopp till ert inledande anförande, då vi kommer att kunna se vilket innehåll ni vill ge ert ordförandeskap i denna process.
<P>
Herr talman! Tillåt mig också tacka alla de som aktivt och lojalt deltagit i denna valprocess. För det första min kollega i gruppen, David Martin, som jag haft tillfälle att dela ansvar med under flera år i parlamentets presidium och i ordförandeskapet, Francis Wurtz, som jag anser varit en öppen och ärlig kandidat, Gérard Onesta och Jens-Peter Bonde, som klarat av att polarisera absolut hela valprocessen och därefter, med elegans, gett er en blomsterbukett. Jag hade inte förberett det, herr talman!
<P>
Hur som helst upprepar jag vår grupps lyckönskningar, vår inställning att lojalt samarbeta med er, med hopp att ni skall vara alla européers talman för ett mer progressivt Europa, med större social rättvisa, med en hållbar utveckling och framför allt ett Europa där vi klarar av att lägga de grundläggande byggstenarna till en författning för alla européer.
<P>
(Applåder)

<SPEAKER ID=23 NAME="Talmannen">
Även om det inte finns någon blombukett, så är själva orden att jämföra med en bukett.
<P>
Även om vi nu avviker från den vanliga arbetsgången, och på grund av dagens händelser, vill jag be min vän och kollega, David Martin, att uttala sig.

<SPEAKER ID=24 LANGUAGE="EN" NAME="Martin, David">
Herr talman! Innan jag gratulerar er, vill jag först säga att hela kammaren hedrades av att en så pass framstående europé och orubblig demokrat som Soares ledde valet av talman. Det var härligt att få se honom här.
<P>
(Applåder)
<P>
Jag vill uttrycka mina varmaste gratulationer. Segern var välförtjänt. Ni var tvungen att arbeta hårt under valkampanjen för att vinna denna seger. Vilket ni också gjorde. Ni kämpade tappert för era ståndpunkter, och ni visade, under hela kampanjen, alla de egenskaper ni kommer att behöva för att bli en skicklig talman i denna kammare. Jag ser fram emot att få samarbeta med er.
<P>
Med tanke på vad ni har sagt, och hela er meritlista i denna kammare, vet jag att ni kommer att arbeta för att försvara alla ledamöters rättigheter och intressen; att ni kommer att vara rättvis över hela det politiska spektrumet; att ni på ett vältaligt sätt kommer att försvara parlamentets intressen gentemot andra intressen, och - när det behövs - ta i med hårdhandskarna när det rör de andra institutionerna. Jag ger er mitt osvikliga stöd och min lojalitet under era två och ett halvt år. Jag ser fram emot att få samarbeta med er.
<P>
Jag vill tacka min egen politiska grupp, för det första därför att den låtit mig ställa upp, och för det andra därför att den gett mig så mycket stöd under de senaste tre eller fyra månaderna. Jag vill naturligtvis - vilket kanske är ännu viktigare - tacka dem som inte röstade på mig. Jag tror att jag har talat med mellan 300 och 400 ledamöter. Jag har talat med alla grupper i denna kammare. Jag har talat med utskott och kontaktgrupper. Överallt har jag fått ett vänligt och artigt mottagande. Till och med när folk inte har hållit med mig, har de varit beredda att samtala med mig. Detta är ett tecken på en fungerande demokrati. Jag tackar hela kammaren för att den har uppfört sig på detta sätt.
<P>
(Applåder)
<P>
I denna anda vill jag återigen tacka herr Poettering för det han sade, vilket faller inom denna kategori. Herr talman! Detta är inte rätt tidpunkt för långa tal, men ni förtjänar er seger. Jag önskar er lycka till. Någon gång under kampanjen sade ni att vad som än hände, skulle vi - någon vecka eller två efter valet - ta en förbannat välbehövlig drink tillsammans. Jag ser fram emot det!
<P>
(Skratt och ihållande applåder)

<SPEAKER ID=25 NAME="Talmannen">
Med hänsyn till detta citat, som nu har förts till protokollet, och som jag inte kan förneka, kommer jag ihåg, när vi debatterade i Bryssel den 28 november 2001, att jag vid något tillfälle avslutade mina kommentarer genom att säga, à propos det förslag som David Martin just fått med i protokollet, att halva jag - som är irländsk - ville ha en drink, men den andra halvan - som är skotsk - inte ville betala för den.
<P>

<P>
Vi har alltså ännu inte bestämt insatsreglerna.
<P>
(Skratt)
<P>
Jag skall fråga Bonde, Onesta och Wurtz om de vill vara med.

<SPEAKER ID=26 LANGUAGE="FR" NAME="Onesta">
Herr talman! Som alla kolleger kan jag naturligtvis bara gratulera er till segern, som uppenbarligen är välförtjänt, eftersom den har vunnits under eftertanke och diskussioner som varat i flera veckors tid. Jag tror att de största segrarna tar form långsamt. Er seger är självklart mycket stor, med tanke på den takt med vilken den har tagit form.
<P>
Ni har aviserat ett ordförandeskap som skall vara neutralt men inte neutraliserat. Efter ert inledande anförande har jag intrycket att ni kommer att hålla ord, för neutral är just vad jag tror att ni kommer att vara. Er karriär talar för er och jag tror att ni kommer att lyssna till alla. Men ert ordförandeskap kommer inte att vara neutraliserat, eftersom ni är en övertygad europé. Ni nämnde genast den flagga vi ser framför oss och bakom er, herr talman, och det är riktigt att den flaggan förenar oss tvärsöver våra olikheter. Men ni förnekade inte dessa olikheter, när ni talade ett språk som inte är ett arbetsspråk, men ett officiellt språk. Det finns så många språk på denna kontinent, som skulle kunna bli officiella språk den dag unionen står närmare sina medborgare. Jag tycker att det var en fin symbolik ni använde er av där.
<P>
Avslutningsvis hoppas jag att ert ordförandeskap kommer att likna ert inledningsanförande, och vara viljestarkt och leende.
<P>
(Applåder)

<SPEAKER ID=27 NAME="Talmannen">
Jag skall försöka.

<SPEAKER ID=28 LANGUAGE="FR" NAME="Wurtz">
Herr talman! Å min grupps vägnar och för min personliga del gratulerar jag er uppriktigt till att ha blivit vald. Alla vet att vi inte stödde er kandidatur, men att vi respekterar er som person. Och vi är demokrater. Ni är nu vår talman och företräder samtliga ledamöter. Ni ärver en uppgift som Nicole Fontaine framgångsrikt utfört under mandatperiodens första hälft. Under hela sin ämbetsperiod har hon respekterat mångfalden och lojalt samarbetat med alla. Det är vår förhoppning att detta samarbete skall fortsätta med er. Och med min kännedom om er har jag ingen anledning att betvivla det. Därför och i den andan önskar jag er lycka till, herr talman.
<P>
(Applåder)

<SPEAKER ID=29 LANGUAGE="FR" NAME="Pasqua">
Herr talman! I alla slutna omröstningar i ett parlament finns alltid ett riskmoment och ett inslag av spänning. Efter en kapplöpning som vi alla följde på helspänn kom ni först, sprängde mållinjen och är nu vald. Självfallet gratulerar vi er. Och vi ser i er en talman som motsvarar våra önskemål. Jag har i talmanskonferensen haft tillfälle att lära känna er känsla för diplomati och era välavvägda yttranden, som jag inte tror utesluter en viss fasthet.
<P>
Herr talman! Under hela denna dag kände jag er oro, delade er ängslan inför den osäkra valutgången, och upplevde till sist tillsammans med er resultatet som en sorts befrielse.
<P>
Genast ni hade blivit vald sade ni att ni var hela kammarens talman, att ni var alla ledamöters talman, såväl de som röstat för er som de som inte gjort det. Hädanefter är ni allas talman. Om ni frågade ledamöterna en och en skulle ni förstås konstatera att de som röstade för er är många fler än det antal röster som tillgodoräknas er. Men så är nu en gång sakernas tillstånd.
<P>
Herr talman! Med tanke på era irländska karaktärsegenskaper får era utfästelser inte vända sig till en isolerad ledamot i kammaren. När ni beslutar att fira ert ordförandeskap med att bjuda på ett glas förstår jag därför oron hos det irländska delen av församlingen, som får betala kalaset. För tillåt mig att påpeka att ni, om ni vill vara hederlig och hålla era löften, inte skall bjuda en person på ett glas, utan alla här närvarande på 626 glas. Så ligger det till, herr talman!
<P>
Jag vill avsluta i ett lite allvarligare tonläge med att säga att den grupp som jag leder, Unionen för nationernas Europa, med intresse noterat era första uttalanden om behovet av att värna om våra kulturers mångfald, för det som skall utgöra Europas styrka är de olika folkens sammanlagda kvaliteter och inte den tendens till att upphäva dessa olikheter som ibland kan skönjas här. Detta är också något vi konstaterar. Vi litar på er för att åstadkomma detta. Ni kan lita på oss när det gäller att stödja er, men även om så krävs bevaka de beslut som fattas.

<SPEAKER ID=30 NAME="Talmannen">
Tack, herr Pasqua, jag skall inte längre undanhålla er att samtliga ledamöter i morgon klockan 13.00 kommer att inbjudas att dricka en skål tillsammans med mig utanför kammaren, även ni gruppordförande Pasqua.

<SPEAKER ID=31 LANGUAGE="FR" NAME="Cohn-Bendit">
Herr talman, Pat Cox! Ni har blivit vald av en majoritet. Längst ner i valurnan ligger andra röster och jag skulle vilja erinra er om något. När man tillhör en minoritetsgrupp - ni tillhörde under lång tid en minoritetsgrupp - vet jag att man blir van vid att utdela råd till höger och vänster. Jag skall alltså förbli er vana trogen och utdela råd till talmannen för detta parlament, som har en ställning av en helt annan dignitet än ordföranden för en helt liten grupp eller en medordförande. Jag vill därför erinra om en gammal rabbins visdomsord. Denne rabbin hade för vana att i svåra situationer, då man sade till honom " du kan välja mellan två alternativ" , svara med att säga " i så fall väljer jag det tredje" .
<P>
Herr talman! Jag tror att ni i dag måste glömma vilka som har röstat på er och vilka som inte har röstat för er. Ni företräder gemenskapsintressets institution. Ni företräder en europeisk idé och det är denna idé som angrips av en politiker som tillhör en av de grupperingar som har röstat på er - som av en slump och helt apropå, Haider, som av en slump och helt apropå, Berlusconi. Jag förväntar mig av er att era ställningstaganden inte dikteras av dem som röstat på er och deras intressen, utan av unionens intressen, och att ni låter bli att snegla på vilka som har röstat på er och skälen till att de röstade på er.
<P>
Detta var vad vi förväntade oss av fru Fontaine och vad hon nästan genomgående gjorde. Jag vet också att ingen hela tiden kommer att göra exakt vad institutionen kräver. Men herr Cox, ni har en moralisk uppgift och den moraliska uppgiften är att befria er från det förkrossande trycket från dem som har stöttat er och nominerat er. Det blir inte lätt och behöver ni oberoende och allierade som försvarar mångfald står Gruppen De gröna till ert förfogande, både de som röstade för och de som inte röstade för er. Låt inte någon tvinga in er i fållan. Att försvara mångfaldens frihet - det är er uppgift som talman.

<SPEAKER ID=32 LANGUAGE="EN" NAME="Riis-Jørgensen">
Herr talman! Ni gjorde det! Det var underbart. Ni hade en dröm och ni lyckades. Lyckligtvis har ni fler drömmar, fler visioner. Jag är säker på att ni kommer att lyckas igen.
<P>
Vi gratulerar er, på den liberala gruppens vägnar. Vi är så stolta över er. Vi kommer att sakna er. Vi kommer att sakna ert engagemang, era visioner och ert sinne för humor. Men lyckligtvis kommer ni att stanna hos oss. Vi kommer att göra vårt yttersta för att samarbeta med er och se till att era drömmar, våra drömmar, blir sanna. Jag saknar er förfärligt mycket!
<P>
(Applåder)

<SPEAKER ID=33 LANGUAGE="EN" NAME="Bonde">
Herr talman! För 29 år sedan besökte jag Mário Soares i hans exilbostad i Paris. Vid den tidpunkten visste jag inte att jag i dag skulle tacka er för att ni lett detta sammanträde på ett bra sätt. Jag har undertecknat återkallelseskrivelsen och förberett återkallelsetalet, och beklagar att den sista omröstningen började med mitt namn. Låt mig tacka de 76 kolleger som röstade på mig under den andra omgången, för att stödja " the fair chair platform" .
<P>
Det stod klart från första början att kampen skulle stå mellan Pat Cox och David Martin. Vi har haft bra diskussioner i grupperna, och en utmärkt TV-sänd debatt som arrangerades av European Voice och kampanjen för parlamentarisk reform. Den slutliga debatten före dagens omröstning, var ett resultat av ett gemensamt initiativ från de fem kandidaterna. Vår vänskap har inte försvagats, utan stärkts.
<P>
Bäste Pat Cox! Mina gratulationer till segern. Ni vann majoriteten i en sluten omröstning. Ni är inte längre resultatet av en överenskommelse. Ni har fått ett tydligt mandat av kammaren. Under valkampanjen blev ni medveten om de problem som vi måste lösa. Omröstningen måste reformeras; talartiden bör ge utrymme för en livlig diskussion, alla ledamöter bör ha tillgång till alla handlingar från lagstiftningsförfarandet; små grupper och oberoende ledamöter bör få en rättvis tilldelning av tjänster; de på bakre bänk bör få tala minst tre gånger per år; nykomlingar bör bjudas in som observatörer och få sina språk godtagna. Konventet måste på ett lämpligt sätt företräda de olika ståndpunkter som både den federalistiska majoriteten och minoriteterna står för. En demokrati måste alltid vara rättvis när det gäller hur den behandlar sina minoriteter, och ni kommer att bli rättvis när det gäller hur ni kommer att tjäna de många minoriteterna i denna kammare. Jag önskar er 30 månaders hårt arbete, till lika nytta för oss alla. Mina gratulationer.
<P>
(Applåder)

<SPEAKER ID=34 LANGUAGE="EN" NAME="Balfe">
På vägnar av den ganska stora gruppen av oberoende ledamöter som uppgår till över 30 stycken, av vilka en del är flyktingar från andra platser, gratulerar jag er till ert ämbete. Detta är en bred och mångskiftande grupp med många politiska filosofier, som sträcker sig över hela skalan; men de har en sak gemensamt, dvs. att de alla har ett politiskt mandat, de har alla fått stöd av tusentals väljare, förvisso ofta miljontals väljare i olika val i olika stater. Winston Churchill sade en gång att demokratin kan vara besvärlig, men att den är det bästa system vi känner till.
<P>
I er inledning tog ni också upp folk som känner sig marginaliserade. Det är ofta som folk i denna grupp har känt sig marginaliserade; det är faktiskt så att en del av dem har tillhört en grupp som blivit upplöst, och känt sig mycket missnöjda med sättet på vilket det gjordes. Jag har ingen önskan om att ta några politiska poäng, därför att det skulle vara mycket svårt att hitta en gemensam politisk punkt i denna grupp; men jag vill påpeka vad det är som förenar alla ledamöter i den oberoende gruppen: vi vänder oss till er för att få rättvisa, vi vänder oss till er för att få en skälig behandling, vi vänder oss till er för att få ett erkännande av personerna i denna delen av kammaren när de talar, och vi vänder oss till er för att få ett erkännande att - även om många av oss kanske är udda - vi trots allt är demokrater och att vi vill spela en roll i kammarens arbete.
<P>
Ni kommer från ett litet land och en liten grupp; vi vet förvisso att ni kommer från en mycket liten grupp, eftersom ni var en enmansgrupp när ni kom från Irland. Jag är nu själv en enmansgrupp, så vi har alltså någonting gemensamt. Från en ledamot av en enmansgrupp till en annan ledamot av en enmansgrupp, vill jag alltså säga: gratulerar! Vi ser fram emot att få arbeta med er, och jag vet att alla mina kolleger på dessa nya platser ser fram emot att få en rättvis behandling av er, och jag hoppas att ni ger dem den demokratiska respekt som jag vet att de alla förtjänar.
<P>
(Applåder)

<SPEAKER ID=35 NAME="Talmannen">
Herr Balfe! I egenskap av enmansgrupp är jag säker på att ni är enhällig i detta sammanhang.
<P>
Vi har nu utfört våra parlamentariska plikter, men vi har också fått sällskap av kolleger från Europeiska kommissionen, vilkas närvaro jag noterar med tacksamhet, eftersom detta är ett viktigt ögonblick i parlamentets demokratiska liv.

<SPEAKER ID=36 LANGUAGE="IT" NAME="Prodi">
 - (IT) Herr talman! Låt mig först framföra mina varmaste gratulationer med anledning av er utnämning till talman för Europaparlamentet. Utnämningen kröner den politiska karriären för en lojal och övertygad Europavän. Det är därför med stor entusiasm som jag ser fram emot att inleda samarbetet med er, ett samarbete som jag hoppas skall bli lika intensivt och fruktbart som samarbetet med er föregångare Fontaine, som har gjort det möjligt för oss att upprätta en relation mellan kommissionen och parlamentet som jag anser vara verkligt föredömlig. Ett starkt och konstruktivt samarbete mellan våra båda institutioner är i själva verket den viktigaste förutsättningen för att hela gemenskapssystemet skall fungera väl, och jag är övertygad om att denna förutsättning inte kommer att saknas under ert ordförandeskap.
<P>
Ärade parlamentsledamöter! Er roll när det gäller att kontrollera och övervaka kommissionens verkställande uppgifter är omistlig för ett öppet och väl fungerande gemenskapssystem. På denna öppenhetsprincip bör de stora processer grundas som våra institutioner i detta viktiga historiska ögonblick är engagerade i: utvidgningen och den konstituerande process som beslutades för ett par veckor sedan i Laeken och som om ett par månader kommer att inledas här.
<P>
Denna kammare företräder direkt de europeiska medborgarna och det är uppenbart att den kommer att spela huvudrollen när vi skall konstruera det nya Europa. Parlamentet och kommissionen har tillsammans möjligheten, och även skyldigheten, att visa att man kan skapa nya relationer mellan de europeiska medborgarna och deras institutioner.
<P>
Herr talman! Låt mig än en gång gratulera till er utnämning! Jag ser med stor glädje fram emot att tillsammans med mina kolleger i kommissionen samarbeta med er för att uppnå detta mål.
<P>
(Applåder)

<SPEAKER ID=37 LANGUAGE="FR" NAME="Sylla">
Herr talman! Jag tackar er och gratulerar er i min tur. Jag har inte mycket att tillägga till vad ordförande Francis Wurtz sade.
<P>
Jag vill bara göra följande påpekande. Vi får ofta höra att parlamentet inte avspeglar våra samhällen, skolor, eller rentav fotbollsplaner. Det är riktigt att det ännu inte finns tillräckligt många kvinnor, eller människor med invandrarursprung. Däremot finns det ett område där dessa båda grupper är överrepresenterade, vilket jag vill uppmärksamma er på, och det är i städpersonalen, de människor som sörjer för vår bekvämlighet. Om man tänker på det - och eftersom ni är allas talman vill jag gärna att ni också ägnar dem er uppmärksamhet - kan man konstatera att många av dessa människor som sörjer för vår bekvämlighet har invandrarursprung.
<P>
Det andra jag ville säga och som kanske inte är något skämt, är detta: ni överraskade alla med att tala på ert modersmål. Mitt eget modersmål råkar vara bambara - jag kommer från Senegal och är fransk ledamot. Jag kan därför bara uttrycka en förhoppning om att jag en gång som parlamentsledamot före mandatperiodens slut skall få tillfälle att uttrycka mig på mitt modersmål, eftersom jag tror att detta är vad mångfald handlar om, också detta är ett sätt att erkänna var och en av oss, för trots våra olikheter skall vi bygga denna framtid tillsammans.
<P>
(Applåder)

<SPEAKER ID=38 NAME="Talmannen">
Kolleger! Jag tackar alla för lyckönskningarna och råden, och upprepar att ni alla i morgon, vid lunchtid, är inbjudna att göra mig sällskap under ett kort firande.
<P>
Vi kommer nu till nästa punkt. Vi måste nu välja parlamentets vice talmän. Klockan är nu 17.30. Om det finns några ändringsförslag så tar jag emot dem, men jag föreslår att tidsfristen för förslag till nya kandidater löper ut kl. 18.00. De skall inlämnas till ställföreträdande generalsekreteraren i R 00.101 i Louise Weiss-byggnaden. Jag hoppas att ni går med på detta.

<SPEAKER ID=39 LANGUAGE="ES" NAME="Barón Crespo">
Herr talman! Av uppenbara skäl måste vi välja mellan två scenarier och vi ber er att vi skall hålla oss till den ursprungliga föredragningslistan, dvs. att fristen för kandidaturer utvidgas till kl. 18.30.

<SPEAKER ID=40 NAME="Talmannen">
Det kan finnas särskilda omständigheter i samband med denna begäran. Om detta är godtagbart för kammaren - vi har haft en lång dag bestående av omröstningar, och folk måste få ta kontakt och samråda - och vi godtar detta förslag, måste nomineringarna vara inne senast kl. 18.30, vilket innebär att vi röstar kl. 19.00.
<P>
Jag förklarar sammanträdet ajournerat.
<P>
(Sammanträdet avbröts kl. 17.35 och återupptogs kl. 19.05.)

<SPEAKER ID=41 LANGUAGE="EN" NAME="Banotti">
Herr talman! För det första vill uttrycka mina varmaste gratulationer. Innan vi inleder omröstningen har jag bara ett tekniskt meddelande. Vårt datornätverk har legat nere i fem minuter på grund av hårdvaruproblem. Man har hittat problemet och löst det, och de goda nyheterna är att systemet fungerar igen. Bli inte panikslagna: Man har satt rätt folk på jobbet, och förhoppningsvis kommer vi inte att få några ytterligare problem.

<CHAPTER ID=2>
Val av Europaparlamentets vice talmän
<SPEAKER ID=42 NAME="Talmannen">
Nästa punkt är val av Europaparlamentets vice talmän.
<P>
Låt mig informera er om den kandidatförteckning som jag har fått. Jag har mottagit följande kandidater: Cederschiöld, Colom i Naval, Dimitrakopoulos, Friedrich, Imbeni, Lalumière, David Martin, ...
<P>
(Livliga applåder)
<P>
... Onesta, Pacheco Pereira, Podestà, Provan, Puerta, Gerhard Schmid, Vidal-Quadras Roca.
<P>
Kandidaterna har bekräftat sitt medgivande till kandidaturerna. Antalet kandidater överstiger inte antalet lediga platser. Jag föreslår därför att de väljs med acklamation, i enlighet med artikel 13.1.
<P>
(Livliga applåder)
<P>
Applåden är den acklamation som bekräftar att de 14 nu har valts till vice talmän. Vi måste nu emellertid rösta om rangordningen. Jag tillkännager därför att dessa kandidater har valts till Europaparlamentets vice talmän. Jag gratulerar härmed var och en av dem.
<P>
Vi skall nu rösta om rangordningen. Eftersom vi bara röstar om rangen, behövs ingen kvalificerad majoritet. Valsedlarna för fastställande av denna rangordning kommer nu att delas ut. Rösträknarna är samma personer som dem som tjänstgjorde under valet till talman. Jag uppmanar därför rösträknarna att göra sig beredda vid valurnorna.

<SPEAKER ID=43 LANGUAGE="DE" NAME="Friedrich">
Herr talman! Jag har en fråga: Det har hittills sagts, att vi måste pricka för minst sju kandidater för att röstsedeln skall vara giltig. Gäller denna förutsättning fortfarande, att man måste pricka för minst sju kandidater?

<SPEAKER ID=44 NAME="Talmannen">
Jag har förstått, herr Friedrich, att ni får stryka valfritt antal kandidater, antalet spelar ingen roll. Det får ni bestämma. Det finns inga bestämmelser om denna fråga.
<P>
Var snälla och använd bara de officiella valsedlarna, och markera de rutor som motsvarar de kandidater som ni vill rösta för. Om ni vill ändra er röst, be vaktmästaren om en ny valsedel och överlämna den gamla.
<P>
Vi skall nu genomföra omröstningen.
<P>
Resultatet kommer att tillkännages i morgon.
<P>
När det gäller valet av kvestorer, löper tidsfristen för kandidaturerna ut kl. 22.00 i kväll.
<P>
Kandidaturerna skall inlämnas till ställföreträdande generalsekreteraren i R00.101 i Louise Weiss-byggnaden.
<P>
(Sammanträdet avslutades kl. 19.28.)

