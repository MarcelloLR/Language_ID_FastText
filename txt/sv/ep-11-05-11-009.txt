<CHAPTER ID="009">
Uttalande av ordföranden för Europaparlamentets delegation till förlikningskommittén - Nya livsmedel (debatt)
<SPEAKER ID="480" NAME="Talmannen">
Nästa punkt är debatten om uttalandet av ordföranden för Europaparlamentets delegation till förlikningskommittén - nya livsmedel.
<P>
Förlikningsförfarande rörande ändring av förordning (EG) nr 1331/2008 och upphävande av förordning (EG) nr 258/97 samt kommissionen förordning (EG) nr 1852/2001 om nya livsmedel.
<SPEAKER ID="481" NAME="Gianni Pittella" LANGUAGE="IT">
Fru talman, herr kommissionsledamot, mina damer och herrar! Vi är besvikna över att det inte har varit möjligt att nå en överenskommelse om förordningen om nya livsmedel, och därför är det inte möjligt att garantera adekvat information till konsumenterna om de livsmedel vi äter eller att garantera att Europa har tydliga, strikta bestämmelser om livsmedel som härrör från klonade djur.
<P>
Det jag har sagt är inte tänkt att vara kontroversiellt: det är inte parlamentets fel. Om vi inte har kunnat reglera kloning - en av hakarna i dessa förhandlingar - beror det på att regeringarna inte har visat tillräcklig vilja. Men - och jag riktar denna punkt till regeringarna och kommissionen - livsmedelssäkerhet och information om produkter som når våra matbord är grundläggande principer för EU. Alla säger det, men då måste vi handla i enlighet med detta, annars blir det en slogan som konsumenterna inte tror på.
<P>
När dessa frågor diskuteras är parlamentet inte berett att titta åt andra hållet och nöja sig med den typen av allmänna försäkringar som rådet gav under förhandlingarna. När det gäller en så känslig och allvarlig fråga som livsmedelssäkerhet är det inte acceptabelt att bara sätta på lite ansiktspuder så att det ser bra ut för konsumenterna. Parlamentet efterlyser en trovärdig lösning: märkning av alla livsmedel från klonade djur eller deras avkomma. Det skulle verkligen ha varit ett steg i rätt riktning.
<P>
Jag skulle vilja göra ytterligare en kommentar på mer allmän nivå: regeringarna fortsätter att tro att de har privilegiet att fatta alla beslut. De har fortfarande inte klart för sig att det finns en institution - Europaparlamentet - som har medbeslutande. Vi väljs direkt av våra medborgare och är fast beslutna att driva igenom våra rättigheter. Jag uppmanar regeringarna att läsa Lissabonfördraget noggrant, för jag är säker på att de inte har uppmärksammat alla delar i det.
<P>
Jag skulle nu vilja vädja till kommissionen och kommissionsledamot John Dalli, som uppträdde beundransvärt under förhandlingarna, även om kommissionen kanske inte förklarade hans roll i samordningen av ståndpunkterna. John Dalli, jag uppmanar dig att lägga fram ett förslag om kloning så snart som möjligt för att reglera sektorn effektivt en gång för alla. Det är vad Europas folk efterlyser och också vad parlamentet efterlyser.
<P>
Jag vill också uttrycka min erkänsla för det ungerska ordförandeskapet - som fick ta över detta kniviga problem först i slutet av förfarandet - för att det har gjort alla insatser som varit möjliga för att hämta in förlorad tid. Jag tackar det ungerska ordförandeskapets företrädare för det. Jag vet att de inte förtjänar några som helst förebråelser; problemen beror i stället på det dödläge som uppstod i rådet mellan de olika nationella regeringarnas ståndpunkter.
<P>
Slutligen vill jag tacka föredraganden som var strålande, mycket passionerad, entusiastisk och kompetent. Hon har följt detta ärende med en kärlek som verkligen är beundransvärd, och jag anser att vi alla är skyldiga henne ett stort tack, liksom hela parlamentets delegation, alla parlamentsledamöter, ordföranden i utskottet för miljö, folkhälsa och livsmedelssäkerhet, samt alla andra.
<P>
Vi har alla arbetat tillsammans dag och natt för att nå ett mål. Vi har inte lyckats, men frågorna har lyfts och jag är säker på att om John Dalli står för vad han har sagt kommer vi att hitta ett sätt att få till stånd goda bestämmelser om kloning och nya livsmedel.
<SPEAKER ID="482" NAME="Talmannen">
Tack, Gianni Pittella, inte minst för den entusiasm som du visade i ditt uttalande.
<P>
Jag lämnar nu över ordet till Enikő Győri som ska svara på rådets vägnar, även om jag förstår att du har tappat rösten, så en företrädare ska tala i ditt ställe.
<P>
Jag uppmanar er att ta ordet och tala på rådets vägnar.
<SPEAKER ID="483" NAME="Enikő Győri" LANGUAGE="HU">
Fru talman, ärade ledamöter! Dagens debatt är ett bra tillfälle för mig att presentera ordförandeskapets iakttagelser om det förlikningsförfarande som nyligen genomförts om förslaget till förordning om nya livsmedel. Det är också ett utmärkt tillfälle för ordförandeskapet att ta del av parlamentets åsikt i denna viktiga fråga.
<P>
Våra gemenskapsinstitutioner har gjort ett stort kollektivt misstag. Det finns inget annat sätt än att lära sig av denna erfarenhet på ett konstruktivt sätt grundat på professionella kriterier. Det är i denna anda som jag vänder mig till er i dag. Jag har inte bara kommit hit för att tala inför er, utan också för att lyssna till er.
<P>
Jag skulle vilja börja med att betona att ordförandeskapet verkligen beklagar att er institution och vår, rådet, inte kunde nå en överenskommelse. Det är desto mer sant med tanke på att ordförandeskapet och rådet har fäst stor vikt vid detta förslag. Det var en möjlighet utan like för oss att uppdatera Europeiska unionens förordning på ett område som direkt påverkar oss alla: livsmedel. Det var en verklig chans för EU att visa hur det på ett påtagligt sätt bidrar till att göra livet bättre för Europas medborgare. Den föreslagna förordningen skulle ha varit ett särskilt bra sätt att bemöta omdebatterade frågor om livsmedel från klonade djur genom att strama åt bestämmelserna i 1997 års förordning. I förordningen från 1997 föreskrivs att sådana livsmedelsprodukter endast får saluföras efter ett tillståndsförfarande. I stället nåddes en tydlig, men tillfällig, överenskommelse efter det nyligen genomförda förlikningsförfarandet. Alla parter enades om att saluföring av livsmedel från klonade djur måste förbjudas helt. Detta förbud skulle dessutom ha trätt i kraft omedelbart efter det att förordningen trädde i kraft.
<P>
Om förlikningen hade varit framgångsrik skulle vi nu tillsammans ha kunnat välkomna ett omedelbart förbud mot saluföring av livsmedel från klonade djur. Detta förbud kunde ha trätt i kraft så tidigt som i slutet av denna månad. Tyvärr blev det inte så. Vi kan klandra varandra för de strandade förhandlingarna. Samtidigt ligger det i vårt gemensamma intresse och är vår plikt att inte göra det, utan att försöka finna lösningar tillsammans. Även om förlikningsförfarandet har avslutats har inte de europeiska konsumenternas behov och förväntningar på något sätt förändrats, och därför gläder det mig att konstatera att vi har ytterligare en chans att gå framåt. Det är upp till oss att återuppta denna process så snart och så effektivt som möjligt. Vi måste göra vårt yttersta, särskilt för att se till att det vi hittills har enats om under förhandlingarna inte går förlorat.
<P>
Under den tredje behandlingen har vi nått en punkt, där vi i princip har enats om ett omedelbart förbud mot livsmedel från klonade djur. Vi får inte låta denna principiella överenskommelse gå förlorad. På samma sätt måste vi skydda de stora framsteg som gjorts beträffande konstruerat nanomaterial och traditionella livsmedel från tredjeländer liksom i liknande, viktiga frågor. Jag anser att det viktigt för oss alla vad vi äter, och vilka näringsämnen våra barn och barnbarn växer upp på är ännu viktigare. Jag skulle vilja ta tillfället i akt och tacka kommissionsledamoten och hans organisatoriska enheter för det hårda arbete de har utfört under de senaste månaderna. Jag välkomnar också att kommissionen - såsom den informellt har informerat oss - skyndsamt håller på att arbeta med ett nytt förslag, och i förslaget till denna rättsakt strävar man efter att behålla så många delar som möjligt av den provisoriska överenskommelse som har nåtts under de nyligen genomförda förhandlingarna. Ordförandeskapet garanterar sitt stöd både till kommissionen och parlamentet och hoppas att en ny möjlighet att anta detta nya förslag kommer att ges så snart som möjligt.
<P>
Vi är medvetna om att kommissionen har litet handlingsutrymme. Det är i alla fall rådets och parlamentets uppgift att som medlagstiftare genom gemensamma insatser finna lösningar som uppfyller EU-medborgarnas behov och förväntningar. Mot bakgrund av allt detta ser jag med stort intresse fram emot att få lyssna till era synpunkter.
