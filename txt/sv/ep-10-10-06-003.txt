<CHAPTER ID="003">
Uttalanden av talmannen
<SPEAKER ID="007" NAME="Talmannen">
I måndags upplevde Ungern den största katastrofen i landets historia. Ett utsläpp från en reservoar med mycket giftigt rödslam gjorde att minst tre människor förlorade livet. Hundratals människor har skadats. Jag vill på Europaparlamentets vägnar uttrycka vår solidaritet med de dödas familjer och med dem som har drabbats.
<P>
Mina damer och herrar, kolleger! I morgon är det en viktig årsdag - fjärde årsdagen av mordet på Anna Politkovskaja. Vi minns att hon ägnade sitt liv åt att avslöja sanningen om situationen i norra Kaukasien. Vi vet hur viktig den oberoende journalistiken är i varje samhälle. Vi har hedrat Anna Politkovskajas beslutsamhet i kampen för yttrandefrihet och pressfrihet genom att uppkalla ett av rummen i vårt presscentrum i Bryssel efter henne. Samtidigt som vi minns hennes offer glömmer vi inte heller bort andra som har offrats: Natalia Estemirova, Anastasia Baburova, advokater för de mänskliga rättigheterna, Stanislav Markelov och Sergei Magnitsky, och många andra. De som bär ansvaret för deras död har ännu inte gripits. Vi uppmuntrar de ryska myndigheterna att visa ett helhjärtat engagemang för att säkra respekten för rättstatsprincipen och att få slut på klimatet med laglöshet och straffrihet i regionen norra Kaukasien.
<P>
(Applåder)
<P>
Den 10 oktober kommer vi att uppmärksamma Internationella dagen mot dödsstraffet. Jag upprepar Europaparlamentets vädjan om att ett moratorium för tillämpningen av dödsstraffet införs i alla länder i världen. Döden kan aldrig bli en rättvisehandling. I detta avseende välkomnar vi förändringarna i länder som Ryssland, Burundi och Togo, men tyvärr genomförs dödsdomar fortfarande i Japan och Förenta staterna.
<P>
Vi anser att den offentliga debatten i dessa demokratiska länder kan bidra till en förändring av denna situation. Emellertid är vi framför allt oroade av antalet dödsdomar som genomförs i länder som Kina och Iran. Vi vädjar till regeringarna och till myndigheterna i dessa länder att sluta använda metoder av detta slag.
<P>
(Applåder)
