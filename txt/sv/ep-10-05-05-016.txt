<CHAPTER ID="016">
Uttalanden av talmannen
<SPEAKER ID="359" NAME="Talmannen">
Vi har nåtts av den sorgliga nyheten att den finska internationella människorättsobservatören Jyri Antero Jaakola har mördats i Mexiko. Han och den mexikanska aktivisten Betty Cariño Trujillo, som var tillsammans med honom, mördades när de var ute på ett uppdrag för att övervaka hur mänskliga rättigheter respekteras i Mexiko. På Europaparlamentets vägnar framför jag mina kondoleanser och min medkänsla med offrens familjer. Vi kan konstatera att den värld vi lever i fortfarande kräver sådana offer.
<P>
Jag är säker på att ni vet att jag gjorde ett officiellt besök i USA i förra veckan. Jag invigde parlamentets nya sambandskontor med Förenta staternas kongress i Washington. Jag förde också många viktiga samtal som bör bidra till ett närmare samarbete, i synnerhet ekonomiskt samarbete, mellan Europeiska unionen och Förenta staterna. Vidare talade vi om ett strategiskt partnerskap och om de förändringar som har ägt rum i Europeiska unionen sedan Lissabonfördraget trädde i kraft. Vi förväntar oss att samarbetet med Förenta staterna bedrivs på lika villkor.
<P>
På söndag, den 9 maj, inträffar den 60:e årsdagen av Schumandeklarationen. För att uppmärksamma detta kommer Europaparlamentet att öppna sina dörrar för alla intresserade lördagen den 8 maj i Bryssel och söndagen den 9 maj i Strasbourg. Det kommer också att genomföras ceremonier för att högtidlighålla denna händelse i Luxemburg. Några av besökarna i Strasbourg kommer att vara en av kommissionens vice ordförande och de franska och tyska ministrarna för EU-frågor. Jag kommer också att vara där, och jag vill uppmana er alla att komma till Strasbourg på söndag, om fyra dagar.
