<CHAPTER ID="003">
Följderna av stormen Xynthia i Europa (debatt)
<SPEAKER ID="054" NAME="Talmannen">
Nästa punkt är kommissionens uttalande om följderna av stormen Xynthia i Europa.
<SPEAKER ID="055" NAME="Janez Potočnik">
ledamot av kommissionen. - (EN) Fru talman! Bara två veckor efter den hemska katastrofen på Madeira chockerades och bedrövades kommissionen åter av de dödsfall och den förödelse som orsakades av stormen Xynthia i Frankrike och i andra europeiska länder.
<P>
Jag vill uttrycka min personliga sympati för alla dem som lider till följd av katastrofen. Kommissionens kondoleanser riktar sig särskilt till familj och vänner till dem som miste livet.
<P>
Kommissionen har genom sitt övervaknings- och informationscentrum för räddningstjänster på nära håll övervakat de händelser som orsakades av stormen Xynthia och har erbjudit sig att använda mekanismen för EU-stöd. Lyckligtvis kunde den franska räddningstjänsten reagera på katastrofen med egna medel och begärde inte någon aktivering av denna mekanism.
<P>
Tillsammans med medlemsstaternas berörda myndigheter utforskar kommissionen nu alla möjligheter och instrument som skulle kunna finnas tillgängliga på EU-nivå för att ge ekonomiskt stöd till att övervinna katastrofen och bidra till en återgång till normala livsvillkor så snart som möjligt.
<P>
För två dagar sedan mötte kommissionens ordförande José Manuel Barroso Frankrikes president Nicolas Sarkozy för att diskutera situationen. I går sammanträffade han också med ett antal Europaparlamentariker från olika länder. För en vecka sedan besökte min kollega Johannes Hahn, kommissionsledamot med ansvar för regionalpolitik och solidaritetsfonden, de värst drabbade regionerna i Frankrike - La Rochelle och l'Aiguillon-sur-Mer - och träffade nationella och regionala myndigheter.
<P>
På Madeira, där katastrofen slog till två veckor tidigare, har myndigheterna och räddningstjänsten kunnat göra enorma framsteg med att bekämpa översvämningskatastrofens effekter. Johannes Hahn besökte Madeira förra helgen för att göra sig en bild på plats och diskutera vägen framåt med lokala myndigheter.
<P>
EU:s solidaritetsfond inrättades 2002 som ett särskilt instrument på EU-nivå för att finansiellt stödja EU-medlemsstater som drabbats av stora naturkatastrofer, förutsatt att vissa villkor uppfylldes. Frankrike har redan förklarat sin avsikt att ansöka om stöd från solidaritetsfonden. Jag bör påpeka att den förordning som reglerar solidaritetsfonden normalt bara tillåter att den tas i anspråk vid så kallade ”större katastrofer”, där skadan på nationell nivå överskrider tröskeln 0,6 procent av BNP eller 3 miljarder euro i 2002 års penningvärde. För Frankrike innebär detta för närvarande att skadan skulle behöva överstiga ungefär 3,4747 miljarder euro i aktuellt penningvärde.
<P>
Under exceptionella omständigheter och om vissa villkor är uppfyllda kan fonden emellertid också användas för mindre ”regionala katastrofer med exceptionella omständigheter”, särskilt där dessa gäller de yttersta randområdena såsom Madeira.
<P>
De franska myndigheterna gör för närvarande en bedömning av skadan och av dess återverkningar på befolkningens ekonomi och levnadsvillkor.
<P>
Dessa är de centrala faktorerna för ansökan, som måste inkomma till kommissionen inom 10 veckor från det att katastrofen inträffade, det vill säga före den 9 maj. Efter det att den mottagits kommer den att granskas av kommissionen så snart som möjligt. Kommissionens avdelningar, särskilt generaldirektoratet för regionalpolitik, beviljar all möjlig hjälp och vägledning som förberedelse för ansökan. Personer på expertnivå har god kontakt med de franska myndigheterna och möjliggör effektiva framsteg.
<P>
Vad dock medvetna om att stödet från solidaritetsfonden inte kan utbetalas omedelbart. Solidaritetsfonden bör inte felaktigt ses som ett krisinstrument. Den är ett finansiellt instrument som ska bidra till att bära den finansiella bördan vid krisinsatser. Som sådant skulle ett eventuellt bidrag kunna användas retroaktivt för krisinsatser från första dagen vid en katastrof.
<P>
Solidaritetsfondens finansiering ökas genom en extra insats från medlemsstaterna utanför den normala EU-budgeten. Denna ökning måste godkännas av parlamentet och rådet genom ett förfarande för en ändringsbudget.
<P>
Som ni vet tar hela förfarandet - från det att ansökan görs till utbetalningen av bidraget - med nödvändighet flera månader. Kommissionen gör dock allt den kan för att denna tidsperiod ska vara så kort som möjlig.
<P>
När det gäller strukturfonderna, särskilt Europeiska regionala utvecklingsfonden (Eruf), kan de naturligtvis inte användas för omedelbara krisinsatser. Frankrike och kommissionen har dock börjat diskutera alternativen och de eventuella nödvändiga programändringarna som skulle kunna bidra till en återuppbyggnad på längre sikt och till investeringar i företag som drabbats av översvämningen.
<P>
En sista punkt, som parlamentsledamöterna redan tog upp under debatten om Madeira för två veckor sedan. Kommissionen kommer att använda den rådande politiska drivkraften för att försöka se till att förslaget om en ändrad solidaritetsfondsförordning inte blockeras i rådet. I parlamentet fanns ett brett stöd för detta förslag och jag känner att detta är rätt tidpunkt för att åter vidta gemensamma åtgärder i förhållande till rådet.
<SPEAKER ID="056" NAME="Elisabeth Morin-Chartier" LANGUAGE="FR">
Fru talman, herr kommissionsledamot! Kvällen den 27-28 februari slog stormen Xynthia till särskilt hårt mot kusterna i Charente-Maritime och Vendée, min region. Femtiotre personer dog, ett dussin personer saknas och hundratals personer har mist sina hem.
<P>
De handlar om stora förluster och de förvärras av allvarliga infrastrukturproblem. Jag syftar särskilt på dammarna, järnvägslinjerna, avloppsnäten, elnäten, telenäten och hela systemet med små och medelstora företag, särskilt inom havssektorn, vattenbrukssektorn och jordbrukssektorn, där 45 000 hektar har lagts under saltvatten, eftersom detta var en översvämning som kom från havet.
<P>
Det handlar om skador av avsevärd omfattning. Skadornas konsekvenser kommer att fortsätta märkas över tiden och delar av jordbruksmarken kommer inte att kunna användas på flera år.
<P>
Därför uppmanar jag EU att visa solidaritet och jag begär naturligtvis att EU:s solidaritetsfond ställs till förfogande med bästa möjliga villkor och snarast möjligt, eftersom vi inte kan säga till våra medborgare att fonderna kommer senare och att problemen inte kan lösas här och nu. Tillsammans behöver vi, efter kommissionsledamotens besök - som jag uppriktigt tackar för att han personligen reste dit för att se katastrofens omfattning, och jag vet att han också tog djupt intryck av den - göra insatser för att förbättra användningen av denna fond, så att snabbare framsteg kan göras. Vi klagar alltid över att det finns för stort avstånd mellan EU och medborgarna. Låt oss visa dem här i dag att vi kan reagera snabbt. Jag beklagar att rådet inte är här för att hjälpa oss med denna lagstiftningsändring. I alla händelser, var så säkra på att vi behöver den och på att det är vad våra medborgare förväntar sig.
<SPEAKER ID="058" NAME="Edite Estrela">
för S&D-gruppen. - (PT) Herr talman! För gruppen Progressiva förbundet av socialdemokrater och demokrater i Europaparlamentet vill jag uttrycka vårt uppriktiga deltagande med familjerna till offren för de naturkatastrofer som har drabbat Portugal, Madeira, Frankrike och Spanien.
<P>
Förra veckan reste en delegation från min grupp till Madeira och besökte de områden som drabbats värst av katastrofen och mötte regionala och lokala myndigheter och sammanslutningar av företag, industri, handel och jordbrukare.
<P>
Det vi såg och hörde har efterlämnat starka minnen och budskap. Vi hörde om hela familjer som dog i sitt eget hem, vi hörde dramatiska vittnesmål om personer som drogs ned i vattnet för att aldrig dyka upp igen. Hela hus flyttades från en sida av gatan till den andra och bilar med passagerarna i sopades bort från vägarna och ut i havet.
<P>
Men modet hos Madeiras befolkning när det gällde att övervinna dessa motgångar var lika påfallande. Jag kommer aldrig att glömma beslutsamheten hos dem som vägrade ge upp, trots att de förlorat sitt levebröd, sitt hem och sina ägodelar. I stället gick de direkt tillbaka till arbetet, redo att börja om igen från ingenting. På bara några få dagar fraktades flera ton sten, jord och annat avfall bort från staden Funchal.
<P>
De nationella, regionala och lokala myndigheterna gjorde gemensamma ansträngningar så att livet på ön kunde återgå till det normala. Därför är det viktigt att informera om att turister kan återvända till Madeira. Öns vackra natur och dess varmhjärtade invånare väntar oss där.
<P>
Madeiras befolkning väntar nu också på EU-institutionernas solidaritet för att kunna återställa de vägar, broar och offentliga byggnader som förstörts. Handlarna, industriidkarna och jordbrukarna behöver också vårt stöd för att åter kunna bygga upp sina liv och bidra till regionens ekonomiska utveckling.
<P>
Jag är mycket glad, herr kommissionsledamot, över att höra att kommissionen tillsammans med parlamentet och rådet avser att frigöra Sammanhållningsfonden - det nya förslag som redan har antagits av parlamentet - så att nya regler som är bättre lämpade för allmänhetens verkliga behov kan genomföras.
<P>
Som ni vet är det också nödvändigt att de andra strukturfonderna omstruktureras och utnyttjas för de värst drabbade områdena, eftersom särskilda situationer kräver särskilda lösningar.
<SPEAKER ID="059" NAME="Giommaria Uggias" LANGUAGE="IT">
Herr talman, mina damer och herrar! Gruppen Alliansen liberaler och demokrater för Europa vill också uttrycka sin medkänsla med offren för stormen Xynthia, som drabbade flera områden i Europa. Vi måste agera och i detta avseende uppskattade jag kommissionsledamot Janez Potočniks uppriktiga förklaringar i dag. Jag värdesätter hans expertkunskaper och hans engagemang. I detta sammanhang uppmanar jag honom att göra de nödvändiga ändringarna i solidaritetsfonden och påminner honom om att parlamentet redan antog denna åtgärd med en stor majoritet 2006. Med tanke på dessa situationer och dessa dödsfall måste vi påminna om hur viktigt det är att anta åtgärder såsom denna.
<P>
Men samtidigt måste vi agera på flera fronter och först och främst se över alla utvecklingsmässiga och regionala planeringsprogram och uppdatera dessa mot bakgrund av deras miljöpåverkan och även inkludera en bedömning av effekterna på plats. Vi behöver också investera betydande belopp för att inrätta långsiktiga åtgärder för genomförandet av en katastrofförebyggande strategi. Detta är inte ett mindre centralt eller nyckfullt val, utan ett nödvändigt val om vi vill att katastrofer som dem som vi diskuterar i dag inte ska få så tragiska konsekvenser.
<P>
Det finns dock också ekonomiska skäl, om vi vill begränsa oss enbart till denna aspekt, som tvingar institutionerna att vidta förebyggande åtgärder. Samtidigt som vi i resolutionen hävdar att det är nödvändigt att utlova avsevärda belopp för att reparera skadorna, måste vi rikta vår uppmärksamhet och våra åtgärder mot investeringar och initiativ för miljöskydd, återbeskogning och skydd av vegetationen, med tanke på att dessa kommer att minska kostnaderna för att avhjälpa miljöskadorna.
<P>
Av denna typ av katastrofer måste vi lära oss - den moderna människan måste dra lärdom av dessa - att inte allt kan kontrolleras men att allt kan begränsas om tillräckliga försiktighetsåtgärder vidtas. Vi måste göra detta, även till åminnelse av de offer som under de senaste dagarna och veckorna dessvärre har präglat tillvaron i våra regioner.
<SPEAKER ID="060" NAME="Raül Romeva i Rueda">
för Verts/ALE-gruppen. - (IT) Herr talman! Jag skulle också vilja uttrycka min djupaste medkänsla - min grupps och min egen - och min solidaritet med de drabbade regionerna, samtidigt som jag beklagar de allvarliga ekonomiska konsekvenserna av dessa katastrofer. Särskilt uttrycker jag vårt deltagande med offrens familjer. Det är också viktigt att betona behovet av att nationella, regionala och lokala myndigheter nu fokuserar på en effektiv förebyggande politik och lägger större vikt vid korrekt praxis och lagstiftning i fråga om markanvändning.
<P>
Just av detta skäl lade vi som grupp fram två ändringsförslag, eftersom dessa enligt oss saknas i den gemensamma resolutionen. Det första lyder på följande sätt: I Frankrike har byggnation tillåtits på flodslätter och på naturliga våtmarker. Fastighetsspekulation har uppmuntrat uppförandet av byggnader på utsatta områden. För oss är detta en central aspekt i strävan efter framsteg.
<P>
I det andra ändringsförslaget vill vi att medfinansiering med gemenskapsmedel för genomförandet av dessa planer - särskilt strukturfonderna, Europeiska jordbruksfonden för landsbygdsutveckling, Sammanhållningsfonden och Europeiska solidaritetsfonden - är föremål för hållbarhetsåtgärder. För oss är detta avgörande för att i slutändan besluta om vi kommer att rösta för resolutionen.
<SPEAKER ID="061" NAME="João Ferreira">
för GUE/NGL-gruppen. - (PT) Herr talman! Till att börja med kan vi bara uttrycka vårt deltagande och vår solidaritet med familjerna till offren för denna katastrof. Vi välkomnar EU:s ord av solidaritet gentemot de drabbade regionerna och städerna. Det är nu viktigt att göra denna solidaritet konkret, genom att snabbt mobilisera de nödvändiga medlen och resurserna för att avhjälpa den skada som det svåra vädret har orsakat.
<P>
Under de gångna åren har medlemsstaterna drabbats av ett stort antal katastrofer, vilket framgår av de 62 förfrågningarna om att mobilisera solidaritetsfonden från sammanlagt 21 länder, enbart under fondens första sex år.
<P>
Den skada som orsakats av dessa katastrofer är svår att bedöma, särskilt på grund av förlusten av människoliv. I alla händelser är de ekonomiska och sociala kostnaderna nästan alltid mycket betydande.
<P>
I detta sammanhang kommer förebyggande åtgärder att spela en viktigare social roll och bli en allt viktigare fas i katastrofhanteringsprocessen. Det är viktigt att utveckla EU:s samarbete och solidaritet på detta område. Först av allt genom att skapa en budgetram som passar för förebyggande åtgärder, som stöder genomförandet av medlemsstaternas skyddsåtgärder för allmänheten, miljön och klimatet.
<P>
Stödet måste bland annat riktas mot sådana åtgärder som avhjälpandet av potentiellt farliga situationer, skyddet av de områden som är mest utsatta för risk, stärkandet av medlemsstaternas system för tidig varning samt etablering av kopplingar och stärkande av befintliga kopplingar mellan de olika systemen för tidig varning.
<P>
Såsom redan har sagts här är förnuftig markanvändning, ekonomisk och social utveckling i harmoni med naturen samt stärkt sammanhållning inom EU också centrala faktorer i förebyggandet av katastrofer.
<SPEAKER ID="062" NAME="Bruno Gollnisch" AFFILIATION="NI">
(FR) Herr talman, mina damer och herrar! Flera europeiska regioner har drabbats av vissa exceptionella naturliga meteorologiska fenomen, som har lett till enorma materiella, ekonomiska, jordbruksmässiga och miljömässiga skador, och som dessvärre har krävt alltför många människoliv.
<P>
Herr kommissionsledamot! Ni har uttryckt ert deltagande, som sig bör, men utöver detta hoppas jag att Europeiska solidaritetsfonden, en EU-åtgärd som i detta fall är användbar, kommer att kunna tas i bruk snabbt och flexibelt både i Frankrike och på Madeira, såsom skett i andra europeiska länder - vilket någon sade - så att mina landsmän i Vendée och Charente-Maritime får hjälp att återställa viktig infrastruktur och viktiga tjänster.
<P>
Utifrån vad ni har sagt förstår jag att den franska regeringen inte har hänvisat denna fråga till er, och jag är mycket förvånad över detta. Men jag måste säga att det finns vissa aspekter, som gäller hur vissa personer utnyttjar dessa händelser, som jag tycker är rent oacceptabla.
<P>
För det första detta tvångsmässiga behov att koppla de naturkatastrofer som vi drabbas av till den så kallade globala uppvärmningen. Det spelar ingen roll vilka politiska eller pseudovetenskapliga påståenden vi får höra, de kommer inte att bestämma vädret eller tidvattnet mer än de förhindrar jordbävningar.
<P>
För det andra tänker jag på det systematiska sökandet efter skyldiga och lämpliga syndabockar. Xynthia-katastrofen i västra Frankrike beror på den mycket sällsynta kombinationen av två händelser: själva stormen, naturligtvis, samt ovanligt högt tidvatten, vilket ledde till att dammarna kollapsade.
<P>
Kontroverser har uppstått över de byggnadstillstånd som beviljats av borgmästarna, som har utpekats som personligt ansvariga för de dödsfall som har inträffat i deras kommuner. Men ingen - inte länsstyrelsen, regionen, samhällstjänster, stadsplanerare eller arkitekter - invände mot dessa bygglov som hade begärts av enskilda personer.
<P>
Regionens valda företrädare, särskilt i de små kommunerna, ses med rätta med stor respekt av de andra medborgarna. De tar ett stort ansvar för praktiskt taget ingenting, de har en enastående känsla för det allmänna intresset, de sköter alltmer komplicerade åligganden, för vilka EU delvis bär ansvaret, och de har även helt övergetts av de offentliga myndigheterna. Jag var angelägen att framhålla detta i det här sammanhanget.
<SPEAKER ID="063" NAME="Lambert van Nistelrooij" AFFILIATION="PPE">
(NL) Herr talman! Europeiska folkpartiets grupp (kristdemokrater) stöder resolutionen och förespråkar att vi uttrycker vederbörlig medkänsla och solidaritet och vidtar direkta åtgärder. Det finns några punkter som jag skulle vilja tillägga. För det första anser jag att det är utmärkt att kommissionen har ryckt in här och att Johannes Hahn också överväger hur han skulle kunna ändra sina operativa program. Det bådar också väl på kort sikt.
<P>
Men problemet ligger faktiskt hos solidaritetsfonden. Hur har rådet i åratal kunnat komma undan med att hejda parlamentets åtgärder för att göra solidaritetsfonden mer flexibel? Enligt min åsikt är det faktiskt mycket bra att Janez Potočnik har varit så tydlig med att kommissionen nu kommer att ta initiativet. Det spanska ordförandeskapet borde verkligen vara här i dag för att bekräfta detta. Det är nu tid för handling och parlamentet är mycket besviket över detta stopp.
<P>
Men den här frågan har också en annan dimension. Jag kommer från Nederländerna. Större delen av Nederländerna ligger under havsnivån. Översvämningarna våren 1953 är fortfarande mycket levande i våra minnen och vi vet att det är mycket viktigt att se framåt. Vi vet att säkerhet och förebyggande åtgärder måste gå hand i hand med utvecklingen i dessa regioner. Det vill säga, utveckling av de verksamheter som har en inverkan på kusten. Och det är definitivt ett mål som kan uppnås. I Nederländerna har vi nu kommit med en plan, planen ”Delta”, för att stärka vårt kustförsvar och vi ser även på andra frågor där det är avgörande att vi sammankopplar säkerhet med ekonomisk utveckling.
<P>
Avslutningsvis, låt mig tillägga att man 2008 tog ett initiativ i den franska kuststaden Saint Malo för att sammanföra alla kustregioner under FN:s beskydd, tillsammans med OECD. FN har nu en plan för katastrofförebyggande för kustregioner och detta världsomfattande perspektiv är mycket viktigt. Europaparlamentet har ett pilotprojekt för perioden 2009-2010 och vi har stöttat våra regioners deltagande i detta, bland annat genom att tillhandahålla finansiering. Denna världsomfattande dimension är något som vi måste föra upp parlamentets dagordning under den kommande perioden.
<SPEAKER ID="064" NAME="Bernadette Vergnaud" AFFILIATION="S&amp;D">
(FR) Herr talman, herr kommissionsledamot, mina damer och herrar! Jag vill börja med att uttrycka min djupaste sympati och solidaritet med offren för översvämningarna på Madeira och för stormen Xynthia.
<P>
Man måste ställa de nödvändiga frågorna om den oroväckande ökningen av dessa destruktiva meteorologiska fenomen, om den roll som klimatförändringarna spelar och om det brådskande behovet av att hitta lösningar. För tillfället handlar det om att snabbt tillhandahålla lösningar för de befolkningar som skakats av dessa katastrofer. Naturligtvis måste offentliga och privata försäkringsgivare göra sitt, men när det gäller den förstörda infrastrukturen och återuppbyggnaden av de drabbade områdena måste den europeiska solidariteten komma till uttryck.
<P>
Därför har den franska regeringen begärt stöd från EU:s solidaritetsfond, som inrättades 2002, vilket jag hoppas kommer att beviljas snabbt och på ett sätt som gör nytta. Detta är huvudbudskapet i de två skrivelser som jag sedan den 1 mars har skickat till kommissionen i min egenskap som vald företrädare för västra Frankrike och som jag förra torsdagen hade möjlighet att diskutera i La Rochelle, med kommissionsledamot Johannes Hahn, som jag uppriktigt tackar för hans lyhördhet.
<P>
Johannes Hahn höll med om att mekanismen är komplex och svår att genomföra. Vi måste konstatera att den kunde ha varit mer flexibel om rådet inte obegripligt nog hade blockerat översynen av denna fond, som i maj 2006 antogs av en mycket stor majoritet i Europaparlamentet. Därför hoppas jag att det spanska ordförandeskapet kommer att bryta dödläget när det gäller texten i fråga så att systemet kan göras effektivare.
<P>
I ett mer omedelbart perspektiv uppmanar jag kommissionen att bevilja en engångsökning av medfinansieringen genom regionala medel från Europeiska regionala utvecklingsfonden (Eruf) och Europeiska socialfonden (ESF) för projekt i de berörda regionerna, inom en tidsram som gör det möjligt för deras ekonomier att återhämta sig senast i sommar.
<P>
Slutligen bör detta stöd inte användas för en sådan återuppbyggnad att samma tragiska misstag görs igen i fråga om miljö och stadsplanering. I stället bör det användas på ett väl övervägt sätt, så att man i största möjliga mån hindrar att denna typ av tragedier upprepas.
<SPEAKER ID="065" NAME="François Alfonsi" AFFILIATION="Verts/ALE">
(FR) Herr talman! Efter den katastrof som drabbade den franska kusten bara några veckor efter Madeira lade vår grupp fram några ändringsförslag som innebär att Europaparlamentet utöver att uttrycka sin solidaritet också kritiserar de ansvariga. Att EU-medborgare har omkommit och att andra har mist allt i dessa katastrofer beror inte bara på att naturens krafter släpptes lös. Det skedde också eftersom mycket allvarliga misstag begicks när man tillät att kuststräckorna och flodstränderna bebyggdes. Dessa misstag beror på medlemsstaterna, vars lagar är mycket bristfälliga, deras myndigheter, som är för eftergivna, och deras regeringar, som är för oansvariga.
<P>
Att ha tillåtit byggnation i översvämningsområden är inte mindre allvarligt än att ha tillåtit och uppmuntrat konsumtion av tobak eller asbest under åren, trots att människor dog och det var mycket tydligt att detta var anledningen. Före Xynthia var det Madeira, och innan Madeira var det Sicilien. I morgon kommer andra katastrofer att inträffa. Om Europaparlamentet inte höjer rösten kommer det i sin tur ställas till ansvar för framtida katastrofer. EU måste visa sin solidaritet, men det måste också ge prov på ansvarskänsla.
<SPEAKER ID="066" NAME="Patrick Le Hyaric" AFFILIATION="GUE/NGL">
(FR) Herr talman, herr kommissionsledamot! I likhet med de andra ledamöterna går även våra tankar först och främst till befolkningarna, de sörjande familjerna och dem som har förlorat allt till på grund av stormen Xynthia.
<P>
Av denna katastrof kan man än en gång notera nyttan med medlemsstaternas, kommunernas, provinsernas och regionernas tjänster, inklusive de offentliga tjänsterna och räddningstjänsterna, som har visat sig vara effektiva. Som vi alla inser måste vi nu snabbt hjälpa familjerna med reparationer och återuppbyggnad, men vi måste bygga upp på ett annat sätt, med hänsyn till naturen och människorna. I detta sammanhang måste vi uppmana försäkringsbolagen, som badar i vinster, att ersätta folk för den skada som uppkommit.
<P>
Med tanke på den exceptionella karaktären hos den katastrof som har drabbat dessa regioner måste EU, i samarbete med medlemsstaterna, å sin sida vidta åtgärder snabbare och i mycket större skala, inte minst genom att utnyttja Europeiska solidaritetsfonden, och detta måste göras på ett mer flexibelt sätt än det som ni nyss beskrev, herr kommissionsledamot. Faktum är att förstörelsen av bostäder och företag och jordbruksmark troligen inte kan kvantifieras med våra traditionella kriterier.
<P>
Å andra sidan måste vi kombinera de regionala fonderna och Europeiska solidaritetsfonden för att hjälpa regionerna att åter komma på fötter. Dessutom är det viktigt att dra alla lärdomar vi kan utifrån vad som just har skett och att vidta åtgärder för att förhindra denna typ av katastrofer eller begränsa skadan vid sådana klimatfenomen. Frågan om att bygga i översvämningsområden och att bekämpa fastighetsspekulation längs med kuststräckan måste ses över ordentligt, med hänsyn till balansen mellan natur, jordbruk, vattenbruk, ostronodling och fiske, vilken EU:s politik alltför ofta förstör.
<P>
Därför föreslår jag att EU, i samarbete med medlemsstaterna och regionerna, inrättar en konsekvent och hållbar återuppbyggnads- och utvecklingsplan som tar hänsyn till geografin, miljön, den biologiska mångfalden och verksamheterna längs kuststräckan.
<P>
Avslutningsvis måste det finnas möjlighet att inrätta ett gemensamt system för förebyggande, övervakning och varningar, genom vilket ett snabbt och solidaritetsbaserat stöd kan ges till befolkningarna.
<SPEAKER ID="067" NAME="Maurice Ponga" AFFILIATION="PPE">
(FR) Herr talman, herr kommissionsledamot, mina damer och herrar! Som min kollega Elisabeth Morin-Chartier och de andra ledamöterna sade, slog den våldsamma stormen Xynthia till mot flera franska regioner den 27 och 28 februari. Den krävde 53 liv och orsakade enorma materiella skador.
<P>
Stormen var exceptionellt kraftig och orsakade förödande översvämningar längs den franska kusten. Efter Madeira har Europa drabbats än en gång. Min vän och kollega Alain Cadecs region Bretagne har drabbats hårt. Ett naturkatastroftillstånd har därför utfärdats för tre franska regioner: Bretagne, Poitou-Charentes och Pays de la Loire.
<P>
Mot bakgrund av dessa katastrofer måste EU visa sig lyhört och uttrycka sin solidaritet. Vi kan inte stödja offren för dessa katastrofer enbart med ord och en resolution. Vi måste också och framför allt ge ekonomiskt stöd.
<P>
Därför uppmanar jag kommissionen - och min kollega Christophe Béchu stöder min begäran - att snabbt frigöra EU:s solidaritetsfond för att hjälpa katastrofområdena att hantera skadan.
<P>
Denna katastrof visar att Michel Barniers förslag om att inrätta en europeisk räddningstjänststyrka är relevant. Européerna måste vidta åtgärder tillsammans, eftersom alltfler katastrofer inträffar och drabbar våra europeiska territorier, särskilt våra mest isolerade och utsatta regioner, såsom öarna i Indiska oceanen och de västindiska öarna.
<SPEAKER ID="068" NAME="Ricardo Cortés Lastra" AFFILIATION="S&amp;D">
(ES) Herr talman, mina damer och herrar! Jag vill först av allt uttrycka min solidaritet med familjerna till offren för stormen Xynthia.
<P>
Förra veckan hade jag möjlighet att besöka Madeira med en delegation från utskottet för regional utveckling med ledamöter från gruppen Progressiva förbundet av socialdemokrater och demokrater i Europaparlamentet. Det var första gången en EU-delegation hade möjlighet att vara på plats och träffa öns myndigheter och invånare.
<P>
Den storm som slog till mot Madeira dödade över 40 människor och skadade eller fördrev hundratals fler. De ekonomiska förlusterna uppskattas till 100 miljoner euro och 900 företag och fler än 3 500 arbetstagare påverkas direkt.
<P>
Prioriteringen är nu att återuppbygga infrastrukturen, se till att situationen återgår till det normala och framför allt att återupprätta bilden av Madeira utomlands och återvinna folkets förtroende för öns turistindustri och därmed stimulera dess ekonomi och utveckling.
<P>
Svåra väderförhållanden, särskilt stormen Xynthia, har också drabbat Spanien, särskilt Andalusien och Kanarieöarna, samt västra Frankrike och andra länder.
<P>
Dessa stora katastrofer har orsakat enorm ekonomisk skada och kräver ett brådskande, snabbt och effektivt svar från EU. Därför måste vi mobilisera de nödvändiga verktygen för att hantera denna typ av katastrof.
<P>
Herr kommissionsledamot! Detta är en extraordinär situation som kräver extraordinära åtgärder.
<SPEAKER ID="069" NAME="Marian-Jean Marinescu" AFFILIATION="PPE">
(RO) Frekvensen och omfattningen av de olyckor och naturkatastrofer som vi nyligen har drabbats av är oroväckande. Det är dags att förverkliga det förslag som lades fram 2006 av Michel Barnier om att inrätta en europeisk räddningstjänststyrka.
<P>
Man behöver också brådskande hitta en lösning för att rivstarta översynen av förordningen om EU:s solidaritetsfond. På grundval av sin ståndpunkt 2006 har parlamentet godkänt ändringarna av förordningen i syfte att möjliggöra en snabb och effektiv reaktion när en begäran kommer från en medlemsstat. Sänkningen av tröskeln för att mobilisera fonden och en snabb utbetalning grundad på en preliminär bedömning är ytterst viktiga åtgärder som inkluderas i den reviderade förordningen.
<P>
Därför ber jag rådet att inte blockera översynen av förordningen om Europeiska solidaritetsfonden, att begära att den omedelbart ses över och att inte förkasta den nya förordningen.
<P>
Tack.
<SPEAKER ID="070" NAME="Karin Kadenbach" AFFILIATION="S&amp;D">
(DE) Herr talman, herr kommissionsledamot! I oktober förra året hade jag tillfälle att som medlem av en delegation från utskottet för regional utveckling se alla de underbara saker som görs med EU-medel på Madeira, och därför känner jag mig personligen mycket berörd av denna katastrof. Jag vill uttrycka min sympati med de drabbade familjemedlemmarna, men också med dem som på bara några timmar förlorade allt som de hade ägnat hela livet åt att bygga upp.
<P>
Det är vid tillfällen som detta som EU sätts på prov, och solidaritetsfonden inrättades för just denna typ av svåra situationer, och folket på Madeira och i Frankrike behöver nu inte bara vår sympati utan också, mer än något annat, vårt ekonomiska stöd.
<P>
Katastroferna i Frankrike och på Madeira har också förvärrats på grund av att folk kanske har varit alltför ambitiösa i sina försök att kontrollera naturen och har försökt leva genom att åsidosätta naturens lagar. Att detta inte är möjligt på lång sikt har nu åter visat sig på ett mycket smärtsamt sätt.
<P>
Detta innebär att alla medel måste användas så att de garanterar säkerhet, förebyggande och hållbarhet, och man måste särskilt koncentrera sig på detta.
<SPEAKER ID="071" NAME="Agustín Díaz de Mera García Consuegra" AFFILIATION="PPE">
(ES) Herr talman! För det första vill jag uttrycka min solidaritet och mitt deltagande med Frankrike och Portugal, särskilt La Rochelle och Madeira. För det andra, låt mig uttrycka min solidaritet med mitt eget land, särskilt Andalusien och Kanarieöarna, som också har drabbats av dessa kraftiga stormar. Jag måste dock rikta allvarlig kritik mot EU:s solidaritetsfond.
<P>
Solidaritetsfonden är föråldrad och man har inte tagit hänsyn till Europaparlamentets resolution från 2006. Den har inte längre något värde över huvud taget. De siffror som har angetts - 0,6 procent av BNP och 3 miljarder euro - motsvarar inte behoven i denna situation, för detta är inte längre bara en kris utan också en insats för återuppbyggnad. Vi har tilltro till det spanska ordförandeskapet och vi uppmanar det därför att skapa den drivkraft som behövs för att reformera solidaritetsfonden.
<SPEAKER ID="072" NAME="Nuno Teixeira" AFFILIATION="PPE">
(PT) Herr talman! Jag ska börja med att uttrycka mitt mest uppriktiga deltagande med alla familjer till offren för Xynthia, särskilt i Frankrike och Spanien. Ingen hade väntat sig, bara en vecka efter vad som skedde på Madeira, att denna storm med sådan kraft skulle slå till mot kusterna i Frankrike, Spanien och särskilt Kanarieöarna.
<P>
Förra lördagen hade jag möjlighet att följa med Johannes Hahn, som var på Madeira och besökte de värst drabbade områdena, och själv kunde se graden av förstörelse. I morgon ska kommissionens ordförande José Manuel Barroso göra samma sak. Det faktum att de gör detta, och personligen bevittnar graden av förstörelse, gör dem till privilegierade vittnen till det inträffade och fokuserar människors uppmärksamhet på vad som är viktigast nu: brådskande stöd.
<P>
Det är mycket viktigt att parlamentet kan åta sig att arbeta snabbt för att se över solidaritetsfondens struktur, förenkla den och snabbare ge stöd så att vi snabbt kan undsätta de personer som inte kan uppmanas att vänta längre.
<SPEAKER ID="073" NAME="Petru Constantin Luhan" AFFILIATION="PPE">
(RO) Jag välkomnar detta initiativ som stöder Europaparlamentets resolution om den allvarliga naturkatastrofen i den autonoma regionen Madeira och följderna av stormen Xynthia i Europa. Låt mig uttrycka min sympati med de drabbade och min uppskattning gentemot alla dem som har bidragit till insatserna efter dessa katastrofer.
<P>
Jag anser att EU:s regioner måste få mycket mer finansiellt stöd för att genomföra åtgärder för att förhindra dessa katastrofer. EU kan göra förbättringar och utveckla komplexa system för att analysera katastrofernas orsaker, för att utforma de mest effektiva åtgärderna för att förebygga dessa. Jag anser att åtgärder som specifikt syftar till detta kan inkluderas för varje makroregion i Europa. Jag tänker i synnerhet på EU:s Donaustrategi, även om det inte särskilt hänvisas till den i resolutionen, med tanke på att denna flod var källan till naturkatastrofer för inte så länge sedan, 2002 och 2004.
<P>
Den kompletterande användningen av alla befintliga resurser på ett så tillgängligt sätt som möjligt kommer att underlätta den ekonomiska, sociala och territoriella sammanhållningen och skapa en plattform för solidariska åtgärder vid sådana katastrofer.
<P>
Tack.
<SPEAKER ID="074" NAME="Janez Potočnik">
ledamot av kommissionen. - (EN) Herr talman! Jag kommer från en liten stad med omkring 500 invånare, som drabbades hårt av översvämningar för bara två år sedan. Det var faktiskt ett mirakel - eller tur om ni så vill - att de inte skördade några människooffer. Vid den tiden hade vi stor hjälp av just den solidaritetsfond som vi nu talar om. Jag förstår helt hur människorna på plats känner. De söker också efter solidaritet från hela EU - solidaritet som är snabb och effektiv.
<P>
Därför är det av yttersta vikt att vi inriktar oss på förordningen om solidaritetsfonden. Som ni vet går kommissionens förslag om ändring av förordningen om EU:s solidaritetsfond tillbaka till 2005. Detta förslag gäller mest fondens utvidgning till andra katastrofer än naturkatastrofer. Emellertid innehåller det också delar som skulle ha kunnat vara relevanta även när det gäller Xynthia - ett förslag om sänkta trösklar och möjlighet att betala ut det väntade stödet i förskott.
<P>
Den senaste tiden har det kommit signaler från flera medlemsstater - även Frankrike - om att de kanske kan ompröva sin negativa hållning. Tillsammans med parlamentet avser kommissionen att ta ett nytt initiativ mycket snart gentemot rådet och dess spanska ordförandeskap, för att frågan inte ska blockeras.
<P>
Jag håller också med om att vi bör göra vårt yttersta för att vara bättre förberedda. Katastrofernas frekvens och intensitet ökar tydligt, och detta är oroväckande. Så jag anser att det är av yttersta vikt att vara bättre förberedd. I detta sammanhang bör också Sammanhållningsfonden och strukturfonderna spela en roll. Också andra möjligheter kan utforskas. Jag har redan nämnt strukturfonderna och Sammanhållningsfonden. Även fonden för landsbygdsutveckling kan ges en ny inriktning, men naturligtvis bara på begäran av medlemsstaten.
<P>
Jag vill tacka er för ert stöd och jag vill också tacka er för min kollega Johannes Hahns räkning, som är ansvarig för detta område.
<SPEAKER ID="075" NAME="Talmannen">
Debatten är härmed avslutad.
<P>
Skriftliga förklaringar (artikel 149)
<SPEAKER ID="076" NAME="Alain Cadec  " LANGUAGE="FR">
Den 27 och 28 februari slog den våldsamma stormen Xynthia till mot flera franska regioner. Den krävde 53 liv och orsakade enorma materiella skador och särskilt svåra översvämningar. Efter katastrofen på Madeira drabbades Europa än en gång. Min region, Bretagne, har drabbats hårt, och ett naturkatastroftillstånd har utfärdats i tre departement, liksom i regionerna Poitou-Charentes och Pays de la Loire. Jag skulle vilja uttrycka min fulla solidaritet med de drabbade familjerna och med offren för katastrofen. Hela EU måste ge prov på lyhördhet och solidaritet genom ett finansiellt stödpaket och stödåtgärder för återuppbyggnad. Christophe Béchu ansluter sig till mig i min begäran om krisstöd. I dag verkar solidaritetsfondens finansiella resurser vara svåra att utnyttja. Det måste uppmärksammas att parlamentet har efterlyst en effektivare och snabbare användning av EU:s solidaritetsfond sedan 2005. Kommissionen och rådet måste underlätta ett snabbt frigörande av medel från denna fond för de drabbade regionerna. Denna katastrof visar att Michel Barniers rapport om en europeisk räddningstjänststyrka - Europe Aid - är mycket rimlig och skulle göra det möjligt för oss att reagera effektivare på katastrofer.
<SPEAKER ID="077" NAME="Diogo Feio  " AFFILIATION="PPE">
skriftlig. - (PT) Under de senaste veckorna har två naturkatastrofer av tragiska proportioner drabbat EU och dess medlemsstater och orsakat dödsfall och förstörelse och skador för tiotusentals euro.
<P>
Vi kommer inte att glömma de dramatiska bilderna från Madeira i slutet av februari - som jag såg med särskild bedrövelse eftersom det var en tragedi som drabbade en ö som jag väl känner till - eller de dramatiska rapporterna om Xynthias framfart genom flera områden i Europa.
<P>
Förutom att uttrycka mitt uppriktiga deltagande med alla dem som drabbades av dessa tragedier uppmanar jag nu kommissionen att agera snabbt i hjälpinsatserna för de värst drabbade regionerna. Detta bör inte bara göras genom att mobilisera EU:s solidaritetsfond så snabbt och flexibelt som möjligt och med största möjliga finansiering, utan behöver även ske genom användning av alla de instrument och mekanismer som ställts till förfogande genom Sammanhållningsfonden för att hjälpa de drabbade regionerna att komma över denna hemska tragedi.
<P>
Jag vill också passa på att uttrycka min solidaritet med alla de insatser som gjorts av Madeiras lokala myndigheter och öns befolkning.
<SPEAKER ID="078" NAME="Veronica Lope Fontagné  " LANGUAGE="ES">
Herr talman, mina damer och herrar! Tyvärr måste vi hantera denna ledsamma och numera vanliga fråga än en gång. Jag vill uttrycka min respekt och min tacksamhet gentemot alla de yrkespersoner och frivilliga som har bidragit till räddningsinsatsen och återuppbyggnaden i de drabbade områdena, och jag vill särskilt uttrycka mitt deltagande med offrens familjer. Vi behöver tillhandahålla hjälp till offren och bana väg så att de drabbade områdena kan återhämta sig snabbt. Vi måste också fortsätta att arbeta intensivt med förebyggande insatser. Slutligen, och allra främst, vill jag uppmana Spaniens regering att utnyttja EU-ordförandeskapet för att ge den drivkraft som behövs för att ändra den gällande förordningen om EU:s solidaritetsfond - en begäran som redan framförts flera gånger av Europaparlamentet - för att uppnå en snabbare, flexiblare och effektivare tillgång till fonden.
<SPEAKER ID="079" NAME="Iosif Matula  " LANGUAGE="RO">
Globala naturkatastrofer inträffar i en alarmerande omfattning. Vi kan nu se konsekvenserna av vårt tidigare oansvariga handlande och vi ställs nu inför en ny utmaning: att bekämpa klimatförändringarnas effekter.
<P>
Självklart är kostnaden för insatser för att återuppbygga områden som drabbats av naturkatastrofer ojämförligt högre än de förebyggande insatser som skulle krävas. På EU-nivå har vi instrument tillgängliga för att hantera sådana situationer, som kompletterar de projekt som regionerna genomför. I västra regionen av Rumänien, som jag företräder, främjas till exempel ett projekt för att förbättra kapaciteten och kvaliteten hos insatssystemen för krissituationer. De tillgängliga finansiella instrumenten, inklusive strukturfonderna och Sammanhållningsfonden, samt fonden för landsbygdsutveckling, måste ses över så att de ger större flexibilitet i krissituationer.
<P>
När det gäller solidaritetsfonden skulle en sänkt tröskel för att mobilisera fonden och möjligheten att göra förhandsutbetalningar av de relevanta beloppen påskynda insatserna och återuppbyggnaden och göra dem mer effektiva.
<P>
Sist men inte minst måste vi ägna tillräcklig uppmärksamhet åt ett äldre initiativ, nämligen snabbinsatsstyrkan, som kommer att omfatta hela EU:s territorium. Naturfenomen påverkar grannregioner och detta skapar förutsättningar för solidaritet och gränsöverskridande åtgärder.
<SPEAKER ID="998" NAME="Maria do Céu Patrão Neves" AFFILIATION="PPE">
skriftlig. - (PT) Jag vill instämma i de många sympatiförklaringarna för offren för den våldsamma storm som drabbade Madeira den 20 februari och ansluta mig till den solidaritet som uttryckts med alla dem som åsamkats smärta och bedrövelse när de förlorat familjer, vänner och ägodelar. Jag vill också betona det ständiga behovet av att befästa EU:s kapacitet att tillhandahålla hjälp till de befolkningar som drabbats av naturkatastrofer. Genom förlusten av personlig egendom såsom bostäder, levebröd och arbeten kan dessa befolkningar komma att hamna i en desperat situation. I dessa fall uppnås social rättvisa bara genom solidaritet, och man får inte glömma att hela samhället gynnas om alla dess medborgare har anständiga livsvillkor. Därför är det helt berättigat att insistera på att EU:s solidaritetsfond måste utvidgas och göras mer flexibel. I detta sammanhang vill jag uttrycka mitt fulla stöd för den resolution om Madeira som i dag antogs av Europaparlamentet.
<SPEAKER ID="080" NAME="Richard Seeber  " AFFILIATION="PPE">
skriftlig. - (DE) De stormar som nyligen drabbade Madeira och delar av Spanien och Frankrike krävde många offer, över 40 dödsfall på Madeira, ytterligare 60 i Frankrike, otaliga saknade och omfattande skador på egendom. Hanteringen av naturkatastrofer utgör ett tillfälle för EU att visa att det ger ett mervärde. Det krävs ett snabbt och okomplicerat samarbete mellan europeiska partner för att motverka de allvarliga konsekvenserna av stormen Xynthia och de förödande skyfallen. Solidaritetsfonden och andra finansiella instrument inom EU kan åtminstone göra det möjligt att snabbare hantera katastrofens ekonomiska skada. Att organisera katastrofförebyggande insatser måste dock alltid vara en fråga för medlemsstaterna, vilka har den bästa utgångspunkten för att kunna hantera sina nationella omständigheter och därmed kan reagera snabbast i krissituationer. För att förebygga framtida skador på grund av oväder bör kommissionen stödja medlemsstaterna i deras insatser för att utarbeta effektiva krisplaner och riskbedömningar. Med de tilltagande klimatförändringarna och den rubbning av vattencyklerna som detta bidrar till, är det omöjligt att helt avvärja ännu värre stormar i framtiden. Men den skada som sådana stormar orsakar kan förvisso minskas genom bättre förhandsplanering.
<SPEAKER ID="997" NAME="Dominique Vlasto  " LANGUAGE="FR">
Stormen Xynthia är ännu ett tragiskt och smärtsamt tecken på de klimatstörningar som ökar våldsamheten och frekvensen av vad som icke desto mindre är naturliga fenomen. Nu för tiden ställs EU alltför ofta inför sådana naturkatastrofer för att kunna klara sig med sin befintliga politik, och jag anser att EU bör stärka tre insatsområden för att bättre kunna skydda sina medborgare. Förebyggande åtgärder, som behandlas i 2009 års vitbok om anpassning till klimatförändring, där jag var föredragande för yttrandet och där man särskilt betonar kust- och bergsområdenas utsatthet, snabba insatser, genom att man slutligen inrättar den europeiska räddningstjänststyrkan, där vi inte har gjort något annat än att prata och där det bara krävs ett förslag för att den ska bli verklighet, och reparationer, genom att möjliggöra krismobilisering av strukturfonderna - om nödvändigt utanför de planerade insatsområdenas regionala ram - och solidaritetsfonden, vars förordning måste ändras så att man påskyndar och förenklar dess mobilisering. Jag ger alltså ett tydligt stöd åt resolutionen, men jag beklagar att parlamentet än en gång ska tvingas kräva åtgärder som kunde ha föreslagits efter någon av de alltför talrika naturkatastrofer som har lett till stor sorg i Europa under de senaste åren.
