<CHAPTER ID="003">
Integrerad metod för jämställdheten mellan kvinnor och män inom ramen för utskottens arbete (debatt)
<SPEAKER ID="008" NAME="Talmannen">
Nästa punkt är ett betänkande av Anna Záborská, för utskottet för kvinnors rättigheter och jämställdhet mellan kvinnor och män, om integrering av ett jämställdhetsperspektiv i utskottens verksamhet.
<SPEAKER ID="009" NAME="Anna Záborská " AFFILIATION="PPE-DE">
föredragande. - (SK) Under de senaste åren har frågor om kvinnors värdighet och kvinnorollen fått en ny dimension. Detta gäller särskilt inom ramen för den övergripande gemenskapspolitiken i Lissabonstrategin, bland annat i samband med den demografiska utmaningen samt när det gäller att förena familje- och yrkesliv och att bekämpa kvinnovåldet.
<P>
Att fullt ut erkänna att kvinnor och män å ena sidan är olika och å andra sidan kompletterar varandra kan avsevärt bidra till att stärka demokratin och parlamentarismen, vilket gynnar EU:s medborgare. Frihet innebär mer än bara konkurrensfrihet, som min favoritpolitiker, den tyska förbundskanslern, påpekade igår. Kvinnor har ett speciellt värde i en bred och distinkt kontext som främst är inspirerad av skyddet av de mänskliga rättigheterna. Kvinnan bidrar med ett specifikt värde, dels i egenskap av människa med rätt till en okränkbar respekt för sin grundläggande värdighet, dels i egenskap av kvinna, oberoende av kulturellt sammanhang samt själsliga, psykologiska eller fysiska kvinnliga särdrag som ålder, hälsa, utbildning, arbete och civilstånd.
<P>
Betänkandet om integrering av ett jämställdhetsperspektiv i EU-utskottens verksamhet är frukten av ett samarbete i utskottet för kvinnors rättigheter och jämställdhet mellan kvinnor och män under första halvan av den nuvarande mandatperioden. Betänkandet antogs enhälligt i utskottet, vilket jag är mycket tacksam för. I parlamentsutskotten upplever vi sällan sådana gemensamma triumfer eller vinsterna av en sådan välriktad strategi. För närvarande är utskottet för kvinnors rättigheter och jämställdhet mellan kvinnor och män det viktigaste verktyget för att stödja de ansträngningar som andra utskott fortfarande måste göra för att garantera en verklig jämställdhet mellan kvinnor och män.
<P>
Mitt utskott har tagit fram en första utvärderingsmodell som kan tillämpas för att bedöma genomförandet i alla parlamentsutskott. Utvärderingen beskrivs i motiveringen. Svaren från de enkäter som fylldes i av de utskott som deltog i vår utvärdering analyserades noggrant av sekretariatet för utskottet för kvinnors rättigheter och jämställdhet mellan kvinnor och män. Om alla utskott hade svarat skulle utvärderingen ha kunnat bli mycket mer omfattande. Alla utskott bör ta hänsyn till våra rekommendationer. Efter diskussioner i utskottet för kvinnors rättigheter antogs ett antal ändringsförslag som förstärker betänkandets innehåll. Jag vill dock dröja kvar vid de tre ändringsförslagen till punkterna 8, 21 och 22. Enligt min mening skulle dessa ändringsförslag urholka befogenheterna för utskottet för kvinnors rättigheter och jämställdhet mellan kvinnor och män, och dessutom stämmer de inte helt överens med Europaparlamentets arbetsordning.
<P>
Jag värdesätter särskilt det faktum att förslaget till betänkande har gett näring åt en pluralistisk parlamentsdebatt, vilket understryker betydelsen av det underliggande problemet. Jag vill tacka alla mina ledamotskollegor i Europaparlamentet, både kvinnor och män, som aktivt har deltagit i denna uppgift och hjälpt mig att utarbeta betänkandet.
<SPEAKER ID="010" NAME="Lívia Járóka">
för PPE-DE-gruppen. - (HU) Fru talman! Betänkandet av ordföranden Anna Záborská sporrar oss till ännu större insatser för att, här inom Europaparlamentets väggar, förverkliga den mest grundläggande europeiska frågan, nämligen vårt gemensamma mål att skapa jämställdhet mellan kvinnor och män, när vi fördelar ansvarsområden och uppgifter inom de existerande parlamentsutskotten. Frågan, och det sätt på vilket den ställs, är långt ifrån entydiga ens i parlamentet, vilket tidigare mandatperioder och inte minst den senaste mandatperioden visar. Kanske är det anledningen till att problemet ännu inte har blivit löst, fastän utskottet för kvinnors rättigheter och jämställdhet mellan kvinnor och män under senare tid har gjort kraftiga ansträngningar för att analysera situationen och skapa förändringar.
<P>
Att integrera principen om jämställdhet mellan kvinnor och män i samhällets vardag, föra ut den till alla människor, kämpa mot etablerade stereotyper, verkligen utnyttja kvinnors förmåga och kunskap och vår reella jämställdhet när det gäller möjligheter är fortfarande avlägsna mål i Europa. Denna situation får mycket skarp kritik av föredraganden i Europaparlamentet.
<P>
Enligt min erfarenhet är osäkerheten här i parlamentet när det gäller frågan om jämställdhet mellan kvinnor och män i många fall konsekvensen av att majoriteten fortfarande helt felaktigt betraktar lika möjligheter som en kamp där en grupp - i detta fall män - avstår makt och privilegier till förmån för en annan grupps intressen - i detta fall kvinnor.
<P>
Europaparlamentet är en institution som ska vara ett föredöme, och vi kan endast behålla och förstärka denna status i vårt dagliga parlamentariska arbete om vi, även i våra fackutskott, fullt ut företräder de principer och direktiv som vi kämpar för att förverkliga på EU-nivå och vilka vi fastställt som normer för medlemsstaterna.
<P>
Vi skulle vilja se kvinnor på så många olika utskottsposter som möjligt. De europeiska politiska partierna måste sträva efter att göra det möjligt för kvinnor att fullt ut delta i det offentliga livet, stödja att fler kvinnor deltar i valen och skapa en rättvisare och mer jämlik representation här i Europaparlamentet. Europaparlamentet måste föregå med gott exempel. Inom varje politikområde, från planering till utvärdering, och i alla praktiska frågor inför parlamentet måste vi även i fortsättningen uppmärksamma lika möjligheter för män och kvinnor. Kampen om utskottsposterna och inrättande av Europeiska året för lika möjligheter för alla (2007) utgör enligt min mening en utmärkt ram just nu för detta.
<SPEAKER ID="011" NAME="Britta Thomsen">
för PSE-gruppen. - (DA) Fru talman! Ursäkta att jag är sen men jag var tvungen att hålla ett anförande på en annan plats. Jag vill börja med att tacka föredraganden för detta väldigt viktiga betänkande och jag vill understryka vikten av att vi tar denna fråga på allvar. Vi har just haft vårt val av 14 vice ordförande här i parlamentet, varav endast tre var kvinnor. Vi håller på att välja ordförande och vice ordförande i alla parlamentets utskott, och jag anser att vi bör ha en politik för integrering av ett jämställdhetsperspektiv när det gäller våra egna politiska utnämningar. Tack för ett utmärkt arbete med betänkandet. Jag hoppas att det kommer att följas upp.
<SPEAKER ID="012" NAME="Siiri Oviir" LANGUAGE="ET">
Fru talman! Först och främst vill jag önska er lycka och framgång i er nya och viktiga befattning. I år är ett år för lika möjligheter inom Europeiska unionen och därmed är det ett år för oss alla: män som kvinnor.
<P>
Idag diskuterar vi integrering av ett jämställdhetsperspektiv inom ramen för arbetet i våra egna utskott. Jag vill uppmärksamma er på att detta är det första dokumentet om det politiska arbetet i de parlamentariska utskotten som ägnas åt den konkreta utvärderingen av integrering av ett jämställdhetsperspektiv.
<P>
Jag vill tacka föredraganden Anna Záborská för hennes skickliga arbete.
<P>
Om några månader kommer vi att fira den femtionde årsdagen av undertecknandet av Romfördraget. I enlighet med artikel 2 i fördraget om upprättandet av Europeiska ekonomiska gemenskapen är jämställdhet mellan kvinnor och män en grundläggande princip i gemenskapens lagstiftning - jag understryker att denna grundläggande princip och därmed också dess framåtskridande obestridligen är gemenskapens uppgift.
<P>
Konventionen om skydd för de mänskliga rättigheterna och de grundläggande friheterna har undertecknats av samtliga EU-medlemsstater. Därför frågar jag er: Varför genomförs den inte? Varför har vi ingen fungerande övervakningsmekanism och effektiva åtgärder för att genomföra och garantera vad som redan är beslutat?
<P>
Dessa beslut togs för ett halvt sekel sedan. Europaparlamentet antar fortfarande nya dokument om samma ämne varje år, där det understryker, åtar sig och kräver. I det dokument som vi nu diskuterar får vi dock erkänna att idag, år 2007, är kvinnor underrepresenterade i vår parlamentariska förvaltning i de organ där politiska beslut fattas.
<P>
Slutligen vill jag be alla dem som har valts in till den högsta nivån inom europeisk politik att beslutsamt sätta stopp för slöseriet med redan knapp personal och klena resurser. Låt oss i vårt agerande acceptera att kvinnor är jämställda männen, vare sig det gäller den politiska beslutsprocessen eller lönekuverten.
<P>
Lika rättigheter måste bli lag, inte bara på papperet utan även i vardagen. Detta är även nyckeln till en framgångsrik tillämpning av Lissabonstrategin.
<SPEAKER ID="013" NAME="Talmannen">
Ni har gratulerat mig och jag vill i min tur gratulera de få män som är närvarande i kammaren för att delta i denna debatt om jämställdhet mellan kvinnor och män, eftersom jag anser att deras närvaro är avgörande när det kommer till att bekämpa den diskriminering som fortfarande existerar.
<SPEAKER ID="014" NAME="Roberta Angelilli" LANGUAGE="IT">
Fru talman, mina damer och herrar! Jag önskar er verkligen lycka till med er första dag som talman.
<P>
Det finns dock en hel del kvar att göra när det gäller kvinnors rättigheter. Vi har en lång historia av parlamentariskt arbete bakom oss och det är precis av det skälet som vi måste erkänna hur viktigt det är att en balanserad fördelning mellan kvinnor och män verkligen integreras i utskottens verksamhet, och att den integreras på ett effektivt och operativt sätt. Om vi ser till den verkliga situationen finns det många problem som måste lösas, och statistiken talar sitt tydliga språk, nämligen att det fortfarande är oerhört svårt för kvinnor att komma in i och delta i det politiska livet och institutionernas verksamhet, för att inte tala om de ändlösa problem de har med att förena familje- och yrkesliv. Det är precis därför som vi öppet måste gripa in i all verksamhet och all politik som utformas inom Europeiska unionen, om vi ska kunna få bukt med ojämlikheten.
<P>
Dessutom har föredraganden - som jag vill tacka för ett utmärkt arbete - gjort rätt i att understryka att det fortfarande inte finns någon lämplig kultur som uppmuntrar kvinnor att delta i det politiska livet. Jag skulle vilja illustrera detta med ett exempel. I Italien finns det ingen lag om en så kallad kvinnokvot, och personligen är jag inte helt övertygad om att kvotering nödvändigtvis är det bästa systemet. I Italien har dock de partier som frivilligt inkluderat fler kvinnor på sina kandidatlistor, som exempelvis det parti som jag tillhör, faktiskt sett en ökning av antalet kvinnliga politiker i parlamentet. Detta är en positiv utveckling - ett exempel på goda lösningar som borde exporteras, för att inte säga införas, på gemenskapsnivå. Avslutningsvis förväntar jag mig att samtliga EU-institutioner och särskilt det tyska ordförandeskapet åter ska fokusera på kvinnorna och lansera en verklig europeisk familjepakt.
<SPEAKER ID="015" NAME="Satu Hassi">
för Verts/ALE-gruppen. - (FI) Fru talman! Jag vill också tacka föredraganden Anna Záborská för hennes utmärkta arbete och gratulera talmannen till utnämningen.
<P>
Det är utmärkt att Europaparlamentet har gjort det obligatoriskt för utskotten att integrera ett jämställdhetsperspektiv. Detta är en process som säkert kommer att ta lång tid, och det är viktigt att utskottet för kvinnors rättigheter och jämställdhet mellan kvinnor och män leder projektet. Jag vet att det också finns personer i parlamentet som tvivlar på allt detta och jag anser att det i de flesta fall är precis de personerna som behöver mer kunskap om jämställdhetsfrågan.
<P>
När jag fick ansvaret för denna fråga i utskottet för miljö, folkhälsa och livsmedelssäkerhet bad jag utskottet för kvinnors rättigheter att specificera de uppgifter som behövde utföras för att kunna integrera ett jämställdhetsperspektiv, och utskottet utarbetade en enkät som var både upplysande och mycket välkommen. Jag skrev ett preliminärt förslag till miljöutskottet grundat på denna enkät. Det finns inga beslut tagna än, men i mitt utskott kommer jag till exempel att föreslå att utskottet för kvinnors rättigheter varje år tar fram statistik över könsfördelningen bland samordnare och föredragande samt i sekretariatet. Jag kommer också att föreslå att ett pilotprojekt inrättas för att säkra integreringen och i synnerhet identifiera områden där ett särskilt nära samarbete med utskottet för kvinnors rättigheter bör etableras. Enligt min uppfattning skulle utskottet för kvinnors rättigheter inför plenarsessionerna kunna ta fram mer konkreta förslag till resolutioner än dessa om hur utskotten bör agera. Jag anser att denna fråga bör lyftas fram på bästa möjliga sätt så att parlamentet både kan anta bindande beslut och rekommendationer om vad utskottet bör göra.
<P>
Till sist vill jag säga att även de politiska grupperna bör ta hänsyn till jämställdhet mellan kvinnor och män. Det är de politiska grupperna som kommer att få huvudrollen när det gäller att bestämma hur integreringen av ett jämställdhetsperspektiv ska gå till när de tillsätter lediga platser och utser ordförande och vice ordförande i utskotten i förhandlingarna mellan grupperna.
<SPEAKER ID="016" NAME="Eva-Britt Svensson">
för GUE/NGL-gruppen. - Tack fru talman! Mina allra varmaste lyckönskningar till det nya uppdraget som vice talman! Det gläder mig väldigt mycket!
<P>
I det aktuella betänkandet konstateras, med all rätt, att det fortfarande råder obalans mellan kvinnor och män på alla samhällslivets områden. Utvärderingen av hur utskotten hittills har levt upp till parlamentets beslut om att jämställdhetsperspektivet alltid skall genomsyra vårt arbete visar, föga förvånande, att det är oerhört mycket kvar att göra innan vi kan säga att jämställdhetsperspektivet verkligen är integrerat i vårt arbete. Det här är ingen nyhet. Vi är många som i stort sett dagligen i vårt arbete upplever bristen på jämställdhet och lika villkor mellan män och kvinnor. Det är inget som är unikt för Europaparlamentet. Vi tvingas konstatera att den ekonomiska och politiska makten, antingen vi talar om parlamentariskt arbete eller om hur samhället fungerar generellt, i praktiken fortfarande är det ena könets, dvs. männens, arena. Trots att vi ofta talar om hur viktigt det är med jämställdhet så är det tydligen lättare att tala om jämställdhet än att genomföra den i praktisk handling.
<P>
Vi behöver olika instrument för att kunna genomföra och arbeta med jämställdhetsfrågorna. Utbildning och kunskap är sådana instrument. Vi måste tydliggöra maktstrukturerna för att kunna påverka. Därför ser vi fram emot jämställdhetsinstitutets arbete som kan ge oss instrument som könsuppdelad statistik och kunskapsspridning, med mera. Ett annat viktigt verktyg när det gäller jämställdhet är utbildning. Det är viktigt att vi låter tjänstemännen fortsätta med fortbildning om integrering av jämställdhetsperspektivet. Men minst lika viktigt är att även Europaparlamentets ledamöter får utbildning i jämställdhet. Det är inte så att vi politiskt förtroendevalda på något självklart sätt har tillräckliga kunskaper om jämställdhet och integrering av jämställdhetsperspektivet. Men det kan vi göra något åt. Vi kan rösta för ett förslag i betänkandet om att jämställdhetsutbildning för samtliga ledamöter skall anordnas inför nästa mandatperiod. Rösta för detta i betänkandet! Tack.
<SPEAKER ID="017" NAME="Derek Roland Clark">
för IND/DEM-gruppen. - (EN) Fru talman! Föregående talare hänvisade precis, med beklagande tydligen, till att många arbeten inom politiken går till de starkare personerna - männen. Hon har uppenbarligen aldrig träffat Margaret Thatcher!
<P>
Varför kan inte dessa betänkanden skrivas i enkla ordalag? Begreppet ”jämställdhetsperspektiv” förekommer på flera ställen i betänkandet - vad är det? Är det någon slags politisk korrekthet? I punkt 16 som handlar om utannonsering av lediga tjänster inom EU:s institutioner kräver man att jämställdhetsperspektivet beaktas. Menar man särskilda arbeten för män och särskilda arbeten för kvinnor?
<P>
I punkt 1 framhålls kravet på ”jämställdhet ... som inte skapar motsättningar mellan kvinnor och män”. Menar man att män och kvinnor inte ska få ansöka om samma arbeten eftersom det kan skapa motsättningar mellan dem?
<P>
I skäl A fastställs att vissa utskott ”aldrig intresserar sig” för jämställdhetsperspektivet. Jösses, vad gör vi åt det? Men vänta lite, jargongen innehåller lite tillhörande fakta och siffror. I skäl F säger man att andelen kvinnliga ledamöter i parlamentet ständigt har ökat och gått från 17,5 procent 1979 till 30,33 procent 2004. Men sedan framhåller man i skäl G att kvinnor i parlamentets förvaltning är underrepresenterade på ansvarsfulla poster där politiska beslut fattas. Det är tydligt att vi bidrar till en omvänd diskriminering. All sorts diskriminering är inte bara helt oacceptabel utan strider mot allt vad EU står för.
<P>
Man kommer sedan ofrånkomligt in på kvoter, men i betänkandet efterlyses också kvinnors värdighet. I Storbritannien har några av de andra politiska partierna kandidatlistor med enbart kvinnor. Vad är det för värdigt med det? Vårt parti har inte det. Vad händer, i den situation som är under beaktande här, om inte tillräckligt många kvinnor ansöker för att uppfylla kvoten? Ska tjänsten inte tillsättas då?
<P>
Jag antar att en del av er nu tror att ni har att göra med någon galen chauvinist - så är det inte. Jag är lärare, har arbetat som lärare i 39 år och hade glädjen att arbeta med många kvinnor. Jag arbetade för kvinnor inom läraryrket, gladeligen - utan problem. Jag hade respekt för samtliga. Jag anser helt enkelt att det inte ska finnas något som hindrar kvinnor från att satsa på kvalifikationer och att de bör ansöka till tjänster på helt jämlika premisser. Allt annat, som detta betänkande, är nedlåtande mot kvinnor, och alla kvinnor med självrespekt bör känna sig kränkta av detta betänkande. Jag ber ledamöterna att rösta emot det.
<SPEAKER ID="018" NAME="Irena Belohorská" AFFILIATION="NI">
(SK) Under FN:s generalförsamlings möte i Wien 1993 fastslogs för första gången principen om att de mänskliga rättigheterna även skulle inkludera kvinnors rättigheter och att skyddet av dessa rättigheter skulle vara ett prioriterat mål.
<P>
I handlingsplanen från Peking fastslogs senare jämställdhet mellan kvinnor och män som ett centralt mål och 12 viktiga områden identifierades. Låt mig nämna ett par av dem: kvinnor och fattigdom, utbildning, kvinnor och hälsa, kvinnovåld, väpnade konflikter, kvinnor och massmedia samt en balanserad fördelning mellan kvinnor och män i beslutsprocessen och i de politiska och sociala strukturerna.
<P>
Trots den stora mängden institutioner som är aktiva i tillämpningen av dessa verktyg, inklusive FN, Europarådet, OSSE och Europeiska unionen, kan man konstatera att jämställdhet mellan kvinnor och män i dag endast förverkligas de jure men inte de facto.
<P>
Vi letar ofta efter en ursäkt när det gäller procentandelen kvinnor i olika organisationer. Vad vi dock inte ser är att denna andel först och främst avspeglar närvaron på de lägre nivåerna i en institution. Ju högre upp på managementstegen vi klättrar, desto färre kvinnor hittar vi. Även i detta fall anser jag att man kan tillämpa den väl beprövade principen att börja med sig själv om man vill skapa förändring. Kanske är det därför som betänkandet som min ledamotskollega Anna Záborská har utarbetat är så viktigt.
<P>
I Europaparlamentet kan vi också säga att procentuellt sett har kvinnorepresentationen förbättrats i jämförelse med tidigare. Vi bör dock inse att kvinnor typiskt nog återfinns på de lägre posterna, oavsett om det gäller Europaparlamentet eller sekretariaten. Dessutom vågar jag säga att inom sekretariaten har vi integrerat jämställdhetsprincipen mellan kvinnor och män fullt ut, eftersom kvinnorna är i majoritet. Men är det så i Europaparlamentet att de gamla fördomarna fortfarande råder, enligt vilka kvinnor ses som goda hustrur, mödrar, älskarinnor, sekreterare, köksor eller till och med städerskor, men inte som personer i verkställande ledning? Det är beklagligt att det enda anförandet än så länge från en manlig ledamot av denna kammare har varit av den typ som vi alla har hört förut.
<SPEAKER ID="019" NAME="Edit Bauer" AFFILIATION="PPE-DE">
(SK) Fru talman! Jag vill också gratulera er till er utnämning till denna post. Det faktum att ni är ordförande under denna debatt kan mycket väl vara indikativt.
<P>
Jag vill tacka föredraganden för den klarhet som hon tillför när hon i betänkandet beskriver genomförandet av lika möjligheter här i parlamentet. Hon hävdar inte att det inte längre finns någonting kvar att göra i parlamentet när det gäller att främja lika möjligheter. Tvärtom menar hon mycket tydligt att integrering av jämställdhetsperspektivet har blivit väl formulerat och återspeglat i resolutioner som antagits av parlamentet, liksom i direktiv antagna av Europeiska gemenskapen, och att det institutionaliserats i arbetsgrupperna och utskotten. När det gäller innehåll har dock intresset för ämnet begränsats till att utskotten förbundit sig att utbilda sina sekretariat i integrering av ett jämställdhetsperspektiv. Det verkar också som om vissa av mina ledamotskolleger skulle behöva en sådan utbildning.
<P>
Jag vill uppmärksamma er på att vi i detta parlament ofta har en tendens att underskatta konsekvenserna av detta problem, som fortfarande måste lösas. Frågan om ett åldrande Europa kommer att bli omöjlig att lösa om vi inte ändrar vår strategi när det gäller integrering av jämställdhetsperspektivet. Det kan inte längre råda någon tvekan om att det inte kommer att räcka att enbart se över och modernisera pensionssystemen. För närvarande verkar de bakomliggande problemen existera samtidigt på två nivåer. För det första den filosofiska inställningen hos medlemmar ur den politiska eliten som indirekt leder till diskriminering som ett resultat av tillämpningen av den så kallade medborgarprincipen, som tydligt resulterar i diskriminering och en brist på lika möjligheter. För det andra finns det inga som helst praktiska initiativ för att förena kraven från både familje- och yrkesliv, vilket skapar dramatiska skillnader i de möjligheter som står öppna för män och kvinnor eftersom existerande stereotyper är svåra att övervinna.
<P>
Med tanke på allvaret i den utmaning som Europa står inför på grund av de demografiska förändringarna anser jag att Europaparlamentet bör arbeta mycket närmare de nationella parlamenten kring frågor om integrering av ett jämställdhetsperspektiv. Enligt min mening utgör Europeiska året för lika möjligheter för alla en lämplig ram för detta.
<SPEAKER ID="020" NAME="Lissy Gröner" AFFILIATION="PSE">
(DE) Fru talman! Jag gläder mig också åt att se er som ordförande här idag och gratulerar er varmt till utnämningen. Än så länge har denna debatt hållits utan kommissionens och rådets närvaro, vilket självfallet är rätt och riktigt. Ämnet är den praktiska integreringen av ett jämställdhetsperspektiv i utskottens verksamhet och mer specifikt det första interimsbetänkandet efter det betänkande som jag lade fram och som antogs 2003.
<P>
Detta betänkande understryker mycket bra hur vi bör integrera ett jämställdhetsperspektiv i Europaparlamentet, och även om det är riktigt att vi bör ta itu med detta är jag nu rädd för att vi kan ha missat en möjlighet, eftersom vi pratar om allt möjligt förutom vad vi kan göra i detta parlament.
<P>
Vart har punkt 1 tagit vägen med dess handlingsplan för en politik för integrering av ett jämställdhetsperspektiv? Det vill säga jämställdhet i varje utvärdering och analys samt utveckling av nya koncept för jämställdhet mellan kvinnor och män i parlamentet? Det finns ännu en hel del kvar att göra men vi har ingen verklig handlingsplan.
<P>
Vad hände med den andra punkten, med dess prioritering av jämställdhetsfrågor och en högnivågrupp? Denna arbetsgrupp har gjort ett bra arbete och använt ett korrekt förfarande i så måtto att betänkanden skrevs av alla utskott. Som vi hört ifrån utskottet för miljö, folkhälsa och livsmedelssäkerhet har några av utskottens vice ordförande gjort ett mycket bra arbete även om deras arbete ibland förlöjligats.
<P>
Vad har det blivit av vårt krav på en balanserad fördelning mellan kvinnor och män på beslutsfattande poster inom parlamentet? Ingen bestämd åtgärd har vidtagits för detta. Grupperna och de nationella delegationerna behandlade detta krav med varierande grad av allvar, men ingen verklig strategi har tagits fram.
<P>
Vad hände med analysen av budgetförfarandet? Inte heller här har någon definitiv åtgärd vidtagits när det gäller fördelningen av budgetmedlen utifrån ett jämställdhetsperspektiv, som enligt planerna skulle få konkret form. Vilka framsteg har gjorts för att uppnå en integrerad kommunikations- och informationspolitik - någonting vi krävde 2003 - som är ett annat område där det fortfarande finns tydliga brister?
<P>
Nu när vi ska utföra en ordentlig analys och utvärdering hoppas jag verkligen att vi kommer att få hjälp med analysen av utskotten från det europeiska jämställdhetsinstitut som vi nyligen beslutade att inrätta.
<P>
Det är att dock beklagligt att betänkandet inte på allvar tar itu med förhållandena inom grupperna och delegationerna samt politikens utformning, och därför vill jag att vi ska utarbeta en ännu ambitiösare strategi för att lyckas uppnå verkliga överenskommelser som gör det möjligt att integrera ett jämställdhetsperspektiv och placera kvinnor på ledande poster till år 2009 - när det är dags för val.
<P>
Även om jag är tacksam för det arbete som gjorts måste vi fortfarande göra ordentliga kraftansträngningar för att överhuvudtaget närma oss de mål som vi uppställde för oss själva i betänkandet 2003.
<SPEAKER ID="021" NAME="DanutBudreikait" AFFILIATION="ALDE">
(LT) Jämställdhet mellan kvinnor och män inom Europeiska unionen är ett av de viktigaste demokratiska värdena, nämligen rätten till yttrandefrihet och ömsesidiga relationer med hjälp av en fullständig jämställdhet. Detta värde har dock inte integrerats fullt ut, för kvinnor diskrimineras vid rekryteringen och de får betydligt lägre löner än män för samma arbete. Frågorna om jämställdhet mellan kvinnor och män och en integrerad strategi för jämställdhet mellan kvinnor och män är omfattande och aktuella, både på medlemsstatsnivå och på EU-nivå. Jag vill gratulera utskottet för kvinnors rättigheter och jämställdhet mellan kvinnor och män till att de påbörjat denna granskning och utarbetat ett betänkande om ett integrerat jämställdhetsperspektiv mellan kvinnor och män som arbetar i Europaparlamentets utskott. Utskotten analyserades med hjälp av en enkät som återspeglade varje utskotts perspektiv och verksamhet när det gällde utformning av en strategi för jämställdhet mellan kvinnor och män, integrering av ett jämställdhetsperspektiv samt rådfrågning och samarbete i jämställdhetsfrågor. I utvecklingsutskottet, där jag ansvarar för frågorna om integrering av jämställdhetsperspektivet, förekom det inga särskilda diskussioner. Utskottet arbetar mer med kunskap och samråd om jämställdhetsfrågor med icke-statliga organisationer och utvecklingsländer.
<P>
Som jag ser det stöter frågan om integrering av ett jämställdhetsperspektiv mest på problem i utskottet på grund av d'Hondt-systemet som används i Europaparlamentet. När detta system tillämpas, till och med när 30 procent av parlamentarikerna är kvinnor, har kvinnorna i de mindre partierna realistiskt sett en väldigt liten chans att utarbeta ett betänkande eller ett yttrande. Detta berövar även kvinnorna möjligheten att visa sin kompetens och att framföra sina åsikter i viktiga frågor som berör deras länder, Europeiska unionen och världen. Även om systemet är tänkt att ge små partier möjligheten att presentera lagstiftande dokument är det svårt att genomföra i praktiken. När genomförandet av ett integrerat jämställdhetsperspektiv utvärderas bör denna fråga ses i en bredare kontext - nämligen i samband med Europaparlamentets arbetsordning, som behöver förbättras.
<SPEAKER ID="022" NAME="Jan Tadeusz Masiel" AFFILIATION="UEN">
(PL) Fru talman! Det är naturen som valt att det ska finnas två slags människotyper, man och kvinna, båda med lika värde och betydelse. Vare sig vi tycker om det eller inte så har varje kultur, formad främst av religionen, vare sig denna är muslimsk, judisk eller kristen, tolkat förhållandet mellan män och kvinnor på sitt särskilda vis. Dessa förhållanden utvecklas ständigt och förbättras med tiden. Det faktum att det finns ett utskott för kvinnors rättigheter och jämställdhet mellan kvinnor och män i Europaparlamentet och att detta betänkande läggs fram i kammaren idag är en höjdpunkt i denna evolutionsprocess.
<P>
Denna evolution får dock inte tillåtas bli till en revolution. Vi får inte försöka införa ett konstlat förhållande mellan kvinnor och män under tvång. Det är självklart viktigt att se till att män och kvinnor får lika möjligheter att utvecklas, men det är inte lämpligt att införa något konstlat kvotsystem. Jag tänker exempelvis på kvotering för delaktighet i det offentliga livet. Jag anser att utbildning och ökad medvetenhet, som det refereras till i detta betänkande, kommer att visa sig vara nyttigt, medan införandet av ett kvotsystem skulle innebära diskriminering av bättre lämpade kandidater och gynna de sämre, vilket skulle kunna skada kvinnosaken i framtiden.
<P>
Det finns inget vackrare än den mångfald i natur och kultur som vi ser omkring oss och inte heller någon större inspirationskälla för mänskligheten. Jag anser att skillnaderna mellan män och kvinnor är livets källa.
<SPEAKER ID="023" NAME="Sylvia-Yvonne Kaufmann" AFFILIATION="GUE/NGL">
(DE) Fru talman! Jag vill varmt gratulera er till utnämningen. Jag vill uttrycka mitt stöd för detta betänkande, som jag inte anser innehålla någonting som går emot parlamentets arbetsordning, och jag vill tacka föredraganden, Anna Záborská, för hennes utmärkta samarbete under de senaste två och ett halvt åren. Jag var med i det förra presidiet med ansvar för jämställdhetsfrågor och vi deltog i presidiets högnivågrupp tillsammans med Dagmar Roth-Behrendt, Astrid Lulling och Lissy Gröner, liksom med Ingo Friedrich och Joseph Daul, för att främja integreringen av ett jämställdhetsperspektiv i våra utskotts verksamhet. Jag vill tacka er alla och det säger sig självt att jag även vill tacka den administrativa personalen, särskilt de som arbetar inom generaldirektoratet för personal med ansvar för lika behandling.
<P>
Jag är säker på att det nyligen valda presidiet kommer att fortsätta arbetsgruppens verksamhet utan avbrott och med samma engagemang, och de har en god grund att stå på när de utför sitt arbete, eftersom det förra presidiet nyligen enhälligt antog mitt betänkande om utvecklingen av lika möjligheter från 2002 till 2006, där jag formulerade en ambitiös målsättning till år 2009, inklusive en markant ökning av antalet kvinnor på ledande poster i parlamentet, särskilt inom ledningen på mellan- och toppnivå. Vi kommer att vidta ytterligare åtgärder för att våra tjänstemän bättre ska kunna förena familje- och yrkesliv och vi kommer att bli mer aktsamma i framtiden och använda ett könsneutralt språk inom ramen för Europaparlamentets verksamhet.
<P>
Det var presidiet som tog initiativet till att fördela budgetmedlen utifrån ett jämställdhetsperspektiv, vilket kommer att bli en uppgift för oss alla i denna kammare år 2008. Jag hoppas att vi kommer att kunna arrangera den nödvändiga utbildningen och vidareutbildningen för alla ledamöter.
<SPEAKER ID="024" NAME="Sylwester Chruszcz" AFFILIATION="NI">
(PL) Fru talman! Även jag vill gratulera er till att ni antar en så viktig uppgift.
<P>
Jämställdhet för kvinnor kan aldrig garanteras endast med lagbestämmelser. Det är självklart att man inte under några omständigheter får förlåta diskriminering av kvinnor på grund av deras kön. Det får inte tillåtas i utskottsarbetet eller i något annat sammanhang. Vänsterorienterade och liberala grupperingar har en tendens att överdrivet inrikta sig mycket noggrant på det. Man måste komma ihåg att respekt för kvinnor inte nås med lagbestämmelser. Det är endast ett resultat av familjens uppfostran.
<P>
Jag tillhör Polska familjeunionen (LPR) och vi är helt klart medvetna om problemet med diskriminering av kvinnor. När det gäller den nationella lagstiftningen håller vi på att lägga fram ett antal lagbestämmelser som ska gynna kvinnor och mödrar. Vi stöder och främjar kvinnors roll i politiken och samhällslivet. Kvinnor spelar även en viktig roll i parlamentet. Vi stöder också försöken att undanröja alla fall av överträdelse mot kvinnors värdighet och frihet.
<P>
Debatten om jämställdhet mellan kvinnor och män är viktig. Vi kan dock inte tillåta att den leder till en ideologisk konflikt där män och kvinnor utmanar varandra, vilket leder till uppkomsten av en ny slags dogm i stället för samarbete. En grundläggande fråga kommer upp då och då. Handlar allt detta verkligen om jämställdhet, om lika rättigheter och om mänsklig värdighet, eller handlar det i själva verket om att skapa en ny ideologi? Är det också detta som vi håller på med i parlamentet? Enligt min och Polska familjeunionens åsikt krävs det speciella lagbestämmelser. Sådana bestämmelser bör emellertid utformas inte endast för att säkerställa likabehandling av män och kvinnor, utan även för att skydda kvinnorna.
<SPEAKER ID="025" NAME="Zita Pleštinská" AFFILIATION="PPE-DE">
(SK) Fru talman! Jag vill gratulera er både till utnämningen och till att den första debatt som ni leder som talman händelsevis handlar om kvinnor. Mina damer och herrar! Jag gratulerar föredraganden, Anna Záborská, till hennes välavvägda betänkande och jag vill samtidigt tacka henne för det utmärkta arbete som hon har utfört som ordförande för utskottet för kvinnors rättigheter och jämställdhet mellan kvinnor och män.
<P>
Jag håller med om att det är absolut nödvändigt att det finns kvinnor i de verkställande organ i Europaparlamentet där de politiska besluten fattas. Jag välkomnar också ansträngningarna att integrera ett jämställdhetsperspektiv i det praktiska arbetet i Europaparlamentets samtliga utskott. Det är viktigt att intresset för frågan uppmuntras i utskotten och att man ser till att utskotten fäster tillräckligt med uppmärksamhet vid integreringen av ett jämställdhetsperspektiv.
<P>
Integrering av ett jämställdhetsperspektiv är inte en strategi som ska genomföras i ett enda slag. Det är som en tråd som ska vävas in i hela den politiska processen så att jämställdhetsaspekten kan införlivas i all gemenskapspolitik på samtliga nivåer.
<P>
Kravet på jämställdhet ska uttryckas på ett praktiskt sätt så att det inte leder till att kvinnor och män utmanar varandra. Mer betoning på mäns åtagande när det gäller integrering av ett jämställdhetsperspektiv kommer att öka betydelsen av frågor som tidigare endast ansågs tillhöra kvinnor. De politiska grupperna i Europaparlamentet skulle kunna spela en mycket viktig roll i den processen genom att främja kvinnors deltagande i det offentliga livet, exempelvis genom att uppmuntra kvinnor att kandidera till val till Europaparlamentet och till de nationella parlamenten.
<P>
År 2007 är Europeiska året för lika möjligheter för alla. Under det året anser jag verkligen att Europaparlamentet, genom sina egna organisatoriska strukturer, ska föregå med gott exempel och visa att jämställdheten är en viktig del av de politiska rutiner som främjar samhället och är baserade på icke-diskriminering, tolerans, jämlikhet och solidaritet. Jag litar på att medlemsstaterna kommer att instämma i denna vädjan och upprepa den i sin politik för integrering av ett jämställdhetsperspektiv.
<SPEAKER ID="026" NAME="Zita Gurmai" AFFILIATION="PSE">
(HU) Är det inte naturligt att man inte kan tänka sig fortplantning, barnuppfostran, omhändertagande av sjuka och gamla, sammanhållning av familjen samt sjukvård, utbildning och socialtjänst utan kvinnors deltagande? Detta stämmer för nästan allt i livet. Hur kan vi då besluta om en fråga eller anta en lag eller förordning utan att ta hänsyn till deras speciella åsikt?
<P>
Ett viktigt mål på lång sikt är att jämställdhetspolitiken införlivas på samtliga politiska områden och att den finns med på samtliga nivåer. Anna Záborskás betänkande är det första där man tar ett helhetsgrepp om lika möjligheter. Ett stort tack för det.
<P>
Även om utskotten numera fäster större uppmärksamhet vid jämställdhetsperspektivet i sitt arbete så har hittills inte en enda institution kompletterat sina grundläggande verksamhetsprinciper med kraven på lika möjligheter. Man saknar en strategisk grund. Fler kvinnor behövs, men utan mer framträdande positioner? Vi måste ta behovet att uppfylla kraven på lika behandling av kvinnor och män på större allvar i våra parlamentsutskott. För att detta ska kunna hända måste vi garantera korrekt utbildning och information. Det får inte tillåtas att män ställs mot kvinnor. I stället måste vi se till att alla inser att det även ligger i männens intresse att kvinnors synpunkter kommer till uttryck.
<SPEAKER ID="027" NAME="Piia-Noora Kauppi" AFFILIATION="PPE-DE">
(EN) Fru talman! Jag är mycket stolt över att vi nu har den första kvinnliga första vice talmannen. Jag vill lyckönska er till att det nu finns några kvinnor i Europaparlamentets huvudorgan.
<P>
Jag ser positivt på detta betänkande om jämställdhetsperspektiv i utskotten. Är det unikt? Det är unikt i sitt slag. Jag vill framför allt tacka föredraganden för hennes utmärkta arbete.
<P>
Det är ytterst viktigt att Europaparlamentet använder sin inflytelserika ställning i gemenskapen till att stödja och främja jämställdhet genom en nyttig självgranskning av sina egna arbetsmetoder. Rätten till icke-diskriminering skyddas av flera europeiska fördrag, särskilt Europeiska unionens stadga om de grundläggande rättigheterna. Vi måste trots det fortsätta att utveckla de rättsliga verktygen för att skydda alla - män som kvinnor - från könsdiskriminering.
<P>
I mitt hemland Finland har vi en lång tradition av arbete för lika möjligheter för män och kvinnor. Jag var därför mycket nöjd med slutsatserna i betänkandet från utskottet för kvinnors rättigheter och jämställdhet mellan kvinnor och män. Det visade att åtminstone en majoritet av utskotten fäster någon vikt vid jämställdhetsperspektiv.
<P>
Jag vill dock understryka att vi har en lång väg kvar att gå. Jag stöder de idéer som lyfts fram av Lívia Járóka, till exempel att det borde finnas kvinnliga ledamöter i alla utskott.
<P>
Även om antalet kvinnor i Europaparlamentet ständigt ökar finns det fortfarande ojämställdhet när det gäller de verkligt viktiga posterna i de politiska organen, till exempel utskottens ordförande med mera. Jag uppmanar därför vart och ett av utskotten att tillämpa jämställdhetsperspektiv i sitt eget arbete eftersom det är ett sätt att hjälpa kvinnor att bli helt delaktiga i EU:s beslutsfattande.
<P>
Slutligen vill jag lyfta fram behovet av specifik könsuppdelad information. Det är trots allt det enda sättet för oss att verkligen utvärdera hur det går för oss och vad som måste göras. En sådan könsbaserad statistik är mycket viktig för vårt framtida arbete.
<SPEAKER ID="028" NAME="Teresa Riera Madurell" AFFILIATION="PSE">
(ES) Fru talman! Jag vill inleda med att gratulera er till utnämningen till talman och Anna Záborská till arbetet med betänkandet. I betänkandet pekar man tyvärr återigen på att det även inom de offentliga institutionerna fortfarande råder bristande jämställdhet mellan kvinnor och män i ansvarspositioner.
<P>
Om vårt mål är att uppnå total jämställdhet i samhället måste vi föregå med gott exempel i vårt eget politiska åtagande i EU-institutionerna, och i synnerhet i Europaparlamentet. En helhetssyn på jämställdhet i vårt arbete och fler kvinnor i ansvarspositioner är därför två frågor som verkligen bör tas på allvar inom parlamentets alla organ.
<P>
Styrkan i betänkandet är att det är ett dokument från vår institution som tar ytterligare ett steg i denna riktning. Men man måste följa upp det genom att sätta tydliga mål för det som ska uppnås. Man måste utarbeta metoder för att uppnå dessa mål och fastslå vilka som ska ansvara för arbetet med att uppnå dem. Man måste också genomföra periodiska utvärderingar som gör det möjligt för oss att identifiera eventuella framsteg respektive finna orsakerna till att målen inte har uppnåtts.
<P>
Endast genom ett varaktigt och noggrant arbete av alla här i denna institution kommer vi att kunna skapa äkta jämställdhet mellan män och kvinnor.
<SPEAKER ID="029" NAME="Marie Panayotopoulos-Cassiotou" AFFILIATION="PPE-DE">
(EL) Fru talman! Jag gratulerar er och alla era manliga och kvinnliga kolleger till er nya tjänst.
<P>
I enlighet med gemenskapsrättens grundläggande princip om jämställdhet mellan kvinnor och män enligt artikel 2 i EG-fördraget och avsikten att undanröja bristande jämställdhet mellan män och kvinnor med utgångspunkt från principen om att jämställdhet ska främjas i all verksamhet enligt artikel 3.2, har Europaparlamentet gjort ett politiskt åtagande i sin resolution att ta fram en institutionell ram för detta syfte.
<P>
Drivkraften för detta skapades under 2005 av utskottet för kvinnors rättigheter och jämställdhet mellan kvinnor och män samt genom det arbete som högnivågruppen för jämställdhet utförde. I dag, under Europeiska året för lika möjligheter för alla, har det första dokumentet från Europaparlamentet som omfattar dess politiska åtagande att utöva självkritik i tillämpningen av ett integrerat tillvägagångssätt lämnats in för godkännande. Det har skett under ordförande Anna Záborskás inspirerande ledarskap och med konkreta bidrag från företrädarna med ansvar för jämställdhetsfrågor från alla de 21 parlamentsutskotten, och deras sekretariat.
<P>
Slutsatserna gjordes med hjälp av en för parlamentet hittills okänd metod - en nyskapande metod som togs fram för att kartlägga den nuvarande situationen. Det är positivt att flera utskott stöder ett införlivande av jämställdhetsfrågor trots att de har fastställt sina prioriteringsområden utan en strategi för vår sak.
<P>
I betänkandet fastställs hur jämställdhetsperspektivet ska integreras i enlighet med den plan som vi kommer att rösta om i slutet av denna parlamentssession i dag och som ska ge anvisningar om hur utskottet för kvinnors rättigheter och jämställdhet mellan kvinnor och män ska arbeta för att nå detta mål. Vi måste naturligtvis alla läsa på ordentligt innan dess. Det gäller både för anställda och för parlamentariker så att vi kan utarbeta lämpliga utvärderingsmekanismer för att ta hänsyn till varje parlamentsutskotts särskilda egenskaper och garantera att politiken är kompletterande, konsekvent och kombinerar ledamöternas ansvarsområden och intressen.
<P>
Genom en stärkt kontroll av detta integrerade tillvägagångssätt två gånger per valperiod kommer man att få en möjlighet att genomföra en kvalitativ och kvantitativ utvärdering. Det är en fråga om rättvisa och jag välkomnar att kommissionsledamoten för rättvisa är med oss. Vi får inte kritisera misslyckandet med att befordra kvinnor till beslutsfattande positioner, utan vi ska kritisera att kompetenta kvinnor hindras från att konkurrera med kompetenta män. Herr kommissionsledamot! Vi kräver att rättigheter ska återinföras och att en meritokrati, där män och kvinnor är jämställda, ska upprättas.
<SPEAKER ID="030" NAME="Lidia Joanna Geringer de Oedenberg" AFFILIATION="PSE">
(PL) Fru talman! Europaparlamentet representerar samhället i EU som består av 492 miljoner individer och 27 länder. Parlamentet återspeglar emellertid inte exakt den sociala strukturen av det samhälle som det representerar eftersom procentsatsen kvinnliga parlamentsledamöter är knappt 30 procent. Det är alldeles för lågt. Endast 13 procent av de polska parlamentsledamöterna är kvinnor och det finns inte en enda kvinnlig parlamentsledamot från Malta eller Cypern.
<P>
Situationen för de administrativa ansvarspositionerna i Europaparlamentets beslutsfattande politiska organ är lika otillfredsställande. De flesta av utskotten ställer sig positiva till jämställdhetsfrågor, men i praktiken misslyckas de med att ta dem med i beräkningen när de fastställer sina politiska prioriteringar. I ljuset av detta är det värt att betona betydelsen av en högnivågrupp för jämställdhet. Denna grupp är också ansvarig för att arbeta utanför parlamentet och uppmuntra medlemsstaterna att genomföra politiken för jämställdhet på ett effektivt sätt.
<P>
Politiska partier och grupper spelar en mycket viktig roll när det gäller att göra det möjligt för kvinnor att till fullo delta i det politiska livet. Vissa grupper och partier har redan framgångsrikt använt ett kvoteringssystem för förteckningar över kandidater till offentliga tjänster. De övriga bör följa deras exempel för att garantera att jämställdhet verkligen kommer att bli verklighet för EU i framtiden och inte bara ett önsketänkande.
<P>
Avslutningsvis vill jag gratulera Anna Záborská till ett väl utarbetat dokument. Jag vill även gratulera er, fru talman, till detta tillfälle då ni tillträder i er viktiga roll. Som kvinna gläds jag över att se er som talman.
<SPEAKER ID="031" NAME="Ljudmila Novak" AFFILIATION="PPE-DE">
(SL) Ett jämställt samhälle utvecklas mer framgångsrikt än ett samhälle som kontrolleras av antingen män eller kvinnor. Som ett resultat av de naturliga förutsättningarna kvarstår emellertid att vissa arbeten utförs bättre och lättare av män, andra av kvinnor.
<P>
Vi har dock sedan länge vetat att män och kvinnor är lika kompetenta när det gäller att utföra arbeten i ledande ställning eller i politiska åtaganden. Varför måste man då anta ett betänkande om jämställdhet mellan män och kvinnor när vi lever i EU, det mest demokratiska samhället i världen och som har satt upp de högsta demokratiska normerna?
<P>
Genom min egen erfarenhet har detta arbete visat sig vara mer än nödvändigt, till och med i EU. Vi ålägger våra egna medborgare nya förpliktelser i olika dokument, men när det gäller tilldelning av prestigefyllda politiska positioner i parlamentet pågår det en hänsynslös kamp.
<P>
Jämställdhet mellan män och kvinnor samt mellan små och stora länder kan lätt frambringas med hjälp av d'Hondts metod. Jag är glad över att tillhöra PPE-DE-gruppen, men jag är inte glad över platsfördelningen. Om en kvinna skulle ha modet att kandidera till en ledande ställning måste hon dra tillbaka sin kandidatur om en annan kvinnlig kandidat skulle ställa upp för samma befattning så att i alla fall en kvinna kan väljas bland den stora skaran av män.
<P>
Vi får inte föreslå kvinnliga sökanden bara för att de är kvinnor, utan för att vi har många kompetenta kvinnor som redan vid många tillfällen i praktiken har visat sin kompetens. Jag vill inte lägga hela skulden på männen. Även vi kvinnor måste bli mer framåt och inte bara utföra de uppgifter som anförtros oss. Innan vi ålägger våra medborgare rättsliga skyldigheter och rekommendationer bör vi utvärdera hur vi själva uppfyller dem.
<SPEAKER ID="032" NAME="Inger Segelström" AFFILIATION="PSE">
Fru talman! Jag vill tacka kvinnoutskottet och Anna Záborská för ett utmärkt initiativ och betänkande. Men efter denna debatt kan jag tyvärr konstatera att de män som har deltagit har framfört dinosauriesynpunkter. Trist, trist, trist.
<P>
Mycket har redan sagts i denna debatt och jag vill använda min tid till några principiella frågor. Parlamentet kommer aldrig att få några integrerade utskott, hälften kvinnliga utskottsordföranden eller talmän förrän det blir hälften kvinnor i Europaparlamentet. Jag talar av egen erfarenhet. I Sverige var det först när vi 1994 fick hälften kvinnor i politiken och riksdagen som vi kunde göra de stora reformerna. Många kvinnor i Europaparlamentets utskott har problem med att kombinera parlamentsuppdraget och familjerollen. Så länge parlamentet inte erbjuder föräldrar någon möjlighet att vara hemma med föräldraförsäkring och få ersättning och ersättare så har vi ett jämställdhetsproblem. Det är en styrka i betänkandet att man både pratar om och föreslår åtgärder på tjänstemannanivå och för oss parlamentsledamöter, men i nästa betänkande skulle jag vilja se fler mål och medel för de anställda. Och jag efterlyser en diskussion om hur och när vi blir hälften kvinnor i parlamentet.
<SPEAKER ID="033" NAME="Talmannen">
Tack alla för era gratulationer. Jag ser det som mycket symboliskt att den första debatt som jag har hållit som talman har handlat om betänkandet om lika möjligheter.
<P>
Debatten är härmed avslutad.
<P>
Omröstningen kommer att äga rum på torsdag kl. 12.00.
