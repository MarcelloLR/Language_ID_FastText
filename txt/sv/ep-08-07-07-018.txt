<CHAPTER ID="018">
Upprättande av en fingeravtrycksdatabas för romer i Italien (debatt)
<SPEAKER ID="122" NAME="Talmannen">
Nästa punkt är en debatt om
<P>
en muntlig fråga till kommissionen från Monica Frassoni för Verts/ALE-gruppen, om upprättande av en fingeravtrycksdatabas för romer i Italien - B6-0170/2008),
<P>
en muntlig fråga till kommissionen från Giusto Catania för GUE/NGL-gruppen, om upprättande av en fingeravtrycksdatabas för romer i Italien - B6-0451/2008),
<P>
en muntlig fråga till kommissionen från Jan Marinus Wiersma, Claudio Fava, Kristian Vigenin, Gianni Pittella, Adrian Severin och Katalin Lévai för PSE-gruppen, om upprättande av en fingeravtrycksdatabas för romer i Italien - B6-0452/2008), och
<P>
en muntlig fråga till kommissionen från Viktória Mohácsi, Marco Cappato, Alexander Alvaro, Sophia in 't Veld, Sarah Ludford, Jeanine Hennis-Plasschaert, Ignasi Guardans Cambó, Adina-Ioana Vălean, Renate Weber och Gérard Deprez för ALDE-gruppen, om upprättande av en fingeravtrycksdatabas för romer i Italien - B6-0453/2008).
<SPEAKER ID="123" NAME="Monica Frassoni" LANGUAGE="IT">
Herr talman, mina damer och herrar! Minister Roberto Maroni har beskrivit denna debatt som grotesk, men sanningen är att han i dag har slutat att skrävla och nu försöker övertyga sina europeiska kolleger om att allt är tidningarnas och vänsterns fel, att hans enda mål är att göra det rätta för de stackars zigenarna som är instängda i fruktansvärda läger, att etnisk profilering kommer att göra det möjligt för alla romska barn att gå i skolan och att det inte är nödvändigt - eller önskvärt från hans sida - att kriminalisera alla resande. Denna debatt är alltså grotesk.
<P>
Jag håller dock inte med. Jag anser att denna debatt och den uppmärksamhet som vi har lyckats få, tillsammans med så många frivilligorganisationer och så många ledamöter av olika nationaliteter - för detta är inte bara en italiensk fråga - och så många människor som helt enkelt är bekymrade över situationen när det gäller rättigheter, är viktig. Den är viktig just för att vi för den här i EU och för att vi talar om en fråga om rättigheter och om medborgare, och därför ska detta i dag också vara ett litet bidrag till vad som i dag ses som en åsiktskris i EU.
<P>
EU har ett syfte. Det syftar till att kontrollera tuffingars attityder och strategier som är grymma och framför allt ineffektiva. Det syftar till att bekämpa rasism och diskriminering med hjälp av lagar och befintliga avtal som är resultatet av en blodig historia. Denna debatt syftar till att bekräfta att etnisk profilering inte platsar i EU - i så stor grad att regeringen verkar göra en helomvändning i denna fråga, vilket vi välkomnar om så är fallet. Debatten syftar också till att offentligt och legitimt ifrågasätta varför ett utvecklat land med 58 miljoner invånare där maffian kontrollerar 120 miljarder euro och en stor omsättning och hela områden av territoriet, där avfall förstör en av de rikaste provinserna i Europas historia, har ett behov av att utropa katastroftillstånd som för en flodvåg eller jordbävning i 12 månader på grund av närvaron av 160 000 ”resande”, varav hälften är italienska medborgare.
<P>
Vi anser att denna debatt är viktig eftersom vi på grund av hotet om etnisk profilering och den ständiga kriminaliseringen av romer och sinter inte längre är säkra. Insatserna från dem som arbetar med att hjälpa romerna och sinterna ur en marginaliserad situation, som utmärks av fattigdom och våld mot kvinnor och barn - som är objektiv, som existerar, som varken jag eller någon av oss kan förneka - befinner sig i ett dödläge, och det finns helt enkelt ingen utväg om situationen kvarstår som den är i dag.
<P>
Herr talman! I dag diskuterar vi dessa frågor för tredje gången på några månader. Jag hoppas att positiva, vänskapliga och konstruktiva påtryckningar, som också förekommer i denna debatt, kommer att övertyga berörda bland mina landsmän, och andra europeiska medborgare, att det inte är rätt väg att försöka slänga ut alla och använda ett våldsamt, naivt och rasistiskt tillvägagångssätt för att lösa något som egentligen är ett problem som handlar om utestängning, liksom ett ekonomiskt problem och också ett problem med kulturen i vårt land och på vår kontinent.
<P>
Jag uppmanar därför kommissionsledamoten att se till att kommissionens arbete och det arbete vi lägger ned i parlamentet håller en hög profil, liksom de medel som tilldelas till positiva strategier av denna typ, som i dag är tämligen okända eftersom de döljs och åsidosätts av fördomar som är djupt rotade inte bara i Italien utan även i Europa.
<SPEAKER ID="124" NAME="Jan Marinus Wiersma" LANGUAGE="NL">
Även vi är bestörta över de senaste åtgärderna som den italienska regeringen tillkännagett som en lösning på ”det romska problemet” i Italien. Jag tycker att det är synd och skam att vi måste föra en sådan debatt här i dag. Jag var själv föredragande för Slovakiens anslutning i flera år och hade ofta med romernas fråga att göra. Jag brukade alltid säga: diskriminering är oacceptablet, det är helt enkelt förbjudet. Detta slås fast i EU:s regler och avtal. Registreringen av romer har en stark anstrykning av diskriminering, och detta genomfördes inte i Slovakiens fall. Det är synd att jag nu måste föra denna debatt på grund av åtgärder från regeringen i en av de gamla medlemsstaterna.
<P>
Det senaste paketet som tagits fram av den italienske utrikesministern Roberto Maroni för att ta itu med ”den akuta romsituationen” som regeringen nu kallar det, har en obehaglig eftersmak. Upprättandet av en fingeravtrycksdatabas för romska barn strider mot EU:s grundläggande principer om icke-diskriminering, jämställdhet inför lagen och skydd av minoriteter.
<P>
Denna åtgärd tillkännagavs trots att Europeiska kommissionen ännu inte är färdig med sin utvärdering av ett tidigare italienskt åtgärdspaket. I maj i år fick prefekturerna för stora städer särskilda befogenheter att vidta åtgärder mot olagliga invandrare och romer, befogenheter som fick våra skaror att höja på ögonbrynen redan då. Jag vill därför uppmana den italienska regeringen att vara mycket återhållsam för att undvika att gå över gränsen för vad som är tillåtet i EU. Jag vill uppmana den att överge denna åtgärd: den passar inte in i EU.
<P>
Europeiska kommissionen befinner sig nu i en situation som så vitt jag vet aldrig har inträffat förut, så vi ber den att fingranska åtgärden. Kommissionen måste ha en objektiv ställning, titta på texten i fördraget och inte låta sig påverkas av politiska överväganden. Detta tillvägagångssätt och Italiens är nära kanten av EU-fördraget, och kommissionen måste göra det kristallklart var gränsen går.
<P>
Man bör dock klargöra att denna fråga inte bara handlar om Italien. Den senaste händelseutvecklingen är ett fortsatt tecken på behovet av en mycket aktivare politik för att bryta romernas sociala och ekonomiska isolering och bekämpa diskrimineringen mot dem.
<P>
Förra onsdagen gav kommissionen en överblick av vad som nu är möjligt med EU:s instrument, vilket jag vill tacka för. Som kommissionen säger kan medlemsstaterna utnyttja de befintliga instrumenten ännau bättre för att främja integrationen av romer. Men jag förväntar mig även att kommissionen lägger fram de särskilda planer som vi fortfarande saknade i förra veckan. Parlamentet uppmanar också till detta i olika resolutioner, varav de senaste är från januari i år.
<P>
Om det är något som har blivit tydligt så är det att vi inte kan dröja längre med ta romerna och deras ställning i Europa på verkligt allvar. Romerna är en mycket speciell minoritet som inte kan räknas som en traditionell minoritet. Frågan berör hela Europa, särskilt efter de senaste utvidgningsomgångarna, som ledde till att många romer blev EU-medborgare. När allt kommer omkring är en förtryckarpolitik inte lösningen på romernas problem eller de problem och motsättningar som de ibland ger upphov till i vårt samhälle. Ett integrerat tillvägagångssätt är viktigt, och som jag ser det är den italienska regeringens tillvägagångssätt till problemet oacceptabelt.
<SPEAKER ID="125" NAME="Viktória Mohácsi">
frågeställare. - (HU) Herr talman, kommissionsledamot Špidla, mina damer och herrar! I slutet av juni skickade jag och vår ordförande Graham Watson en gemensam skrivelse till kommissionen där vi bad den undersöka den allvarliga situationen i Italien och vidta lämpliga åtgärder för att fördöma situationen om den innebär överträdelser mot EU:s principer eller löften.
<P>
Med anledning av händelserna i Italien kommer flera av mina kolleger att påminna oss om de orättvisor som nyligen har förekommit, inklusive insamling av fingeravtryck. Jag skulle mycket hellre yrka på alternativ som utgör lösningar, som min kollega Jan Marinus Wiersma också har sagt.
<P>
Jag är mycket glad över kommissionens meddelande nyligen, och jag är ännu gladare över att den anser att romernas problem och europeiska integration som minoritet ska tas på allvar, och ännu mer över att den anser att frågan är brådskande.
<P>
Jag kan inte beskriva hur glad jag är över utarbetandet av det nya övergripande direktivet. Enligt min åsikt måste man i det övergripande direktivet förena de punkter som kan korrigera den gällande lagstiftningen.
<P>
Jag kan inte tillräckligt betona i mina anföranden hur viktigt det är att förklara att segregation i skolor utgör diskriminering i lagstiftningen, såsom fastställs i rasdirektivet 2000/43/EG. Ändå står det bara i direktivet att diskriminering i skolor mot grupper av barn som tillhör en annan ras eller etnisk grupp är förbjuden.
<P>
Det står inte i direktivet att segregation eller segregation i undervisningen är diskriminering. Vi har många belägg för det: det har bekräftats inte bara av det civila samhällets organisationer, Europeiska kommissionen och olika yttranden från Europaparlamentet, utan även i den ungerska lagstiftningen att detta är diskriminering. Det skulle vara av stor vikt om denna viktiga aspekt och de rekommendationer för det så kallade årtiondet för integrering av den romska befolkningen som avser fem medlemsstater övervägdes vid utarbetande av det nya övergripande direktivet och av en europeisk strategi för romer, och det skulle vara effektivt med avseende på integreringen av romerna i Europa. Tack.
<SPEAKER ID="126" NAME="Vladimír Špidla" LANGUAGE="CS">
Herr talman, mina damer och herrar! Jag tackar Viktória Mohácsi, Monica Frassoni, Jan Marinus Wiersma, Giusto Catania och alla ledamöter för deras frågor. För fjärde gången här i kammaren har vi tillfälle att tala om romernas situation i Italien. Jag tror att alla i kammaren, över hela det politiska spektrumet, kommer att instämma i att vi måste finna en lösning på romernas situation genom omedelbara och lämpliga åtgärder för att få bukt med den sociala, ekonomiska och humanitära krisen. Kommissionen blev förskräckt över att läsa i pressen att de italienska myndigheterna tog fingeravtryck på människor som lever i nomadläger för att kunna upprätta en databas.
<P>
Sedan dess har italienska myndigheter lämnat information om den allmänna rättsliga bakgrunden till kommissionen. Inom ramen för det undantagstillstånd som utropades den 23 maj förefaller det som om en bestämmelse av den 30 maj innebär att borgmästarna i Rom, Neapel och Milano är befogade att vidta vissa åtgärder. Dessa åtgärder inbegriper att identifiera och räkna de människor, inklusive minderåriga, som befinner sig i nomadläger. I bestämmelsen anges även att de åtgärder som vidtas av borgmästarna måste överensstämma med de allmänna principerna i gemenskapsrätten och gemenskapsdirektiven. De italienska myndigheterna uppger att dessa åtgärder har antagits för att gagna den befolkning som lever i dessa läger, så att de särskilt kan leva under värdiga förhållanden.
<P>
Kommissionen uppskattar de italienska myndigheternas vilja att samarbeta. Informationen är till stor hjälp, men det saknas fortfarande klarhet i vad för slags åtgärder som borgmästarna har vidtagit och åtgärdernas faktiska inverkan. Man kan bara ta fingeravtryck och spara dem i en databas om det sker inom de rättsliga ramarna under sträng efterlevnad av gemenskapens förordningar och grundläggande rättigheter. Mot denna bakgrund har kommissionen begärt att få klarhet i syftet med verksamheten, och påpekat att man måste hålla sig till legalitetsprincipen och proportionalitetsprincipen när man vidtar åtgärderna. För att kunna avgöra om dessa principer följs kommer en central punkt att vara på vilket sätt man faktiskt vidtar åtgärderna i Italien.
<P>
För att kommissionen ska kunna få en mer exakt uppfattning om de rättsliga ramarna för dessa åtgärder har den beslutat att skriva till de italienska myndigheterna och be om ytterligare upplysningar i frågan. Den 7 juli skickade de italienska myndigheterna ytterligare upplysningar till kommissionen, och man kommer att analysera dessa i detalj.
<P>
Kommissionen är medveten om att det finns sociala spänningar i Italien. I maj diskuterade vi romernas situation i Italien och andra länder här i kammaren. Kommissionen betonade vid det tillfället att det inte går att bortse från de faktiska problem med fattigdom och social utestängning som romerna i Italien och andra länder står inför. Den underströk även att situationen leder till mänskligt lidande och sociala spänningar.
<P>
För att kunna reagera på situationen måste vi bekämpa kriminalitet och hitta verkliga lösningar på de problem som romerna står inför, särskilt barnen som är de främsta offren för fattigdom och social utestängning. Romerna måste bli hjälpta, inte stigmatiserade. Därför har kommissionen i sitt betänkande som antogs förra veckan betonat att EU, medlemsstaterna och det civila samhället måste gå samman för att se till att deras insatser effektivt koordineras.
<P>
Jag vill avsluta med att säga att kommissionen och i synnerhet vice ordförande Jacques Barrot fortsätter att ha regelbunden kontakt med de italienska myndigheterna som har åtagit sig att lämna en fullständig rapport i frågan i slutet av juli. Kommissionen kommer även fortsätta med utvärderingen av hur medlemsstaterna har införlivat direktiv 2004/38/EG av den 29 april 2004 i sin nationella lagstiftning och hur de tillämpar det i praktiken.
<P>
Jag är fast övertygad om att den italienska regeringen har viljan att genomföra en politik som syftar till social delaktighet samtidigt som de grundläggande rättigheterna och gemenskapsrätten till fullo efterlevs.
<SPEAKER ID="127" NAME="Edit Bauer">
för PPE-DE-gruppen. - (HU) Tack så mycket, herr talman! På gruppen för Europeiska folkpartiets och min kollega Lívia Járókas vägnar, som dessvärre inte kunde vara här, skulle jag vilja säga följande: Under flera årtionden har det civila samhällets organisationer och sociologer försökt rikta uppmärksamheten mot de ytterst svåra levnadsförhållanden som romerna i EU har, vars antal och proportioner har vuxit efter utvidgningen 2007.
<P>
För att lösa situationen krävs inte någon invandringspolitik, utan snarare program som främjar social delaktighet. Det är viktigt att vi tar upp den diskriminering och sociala utestängning som romerna utsätts för, och det är sannerligen inte godtagbart att det förtryck som romerna i Europa tvingas utstå till följd av flera århundraden av utestängning, marginalisering och avvisande av den politiska eliten under alla tider återigen blir ett medel i den partipolitiska kampen.
<P>
Det här strider mot den romska befolkningens intresse, mot den icke-romerska befolkningens intresse och mot Europas intresse, och Europaparlamentets auktoritet urholkas om det antar sina ståndpunkter på grundval av obekräftade rykten och antaganden.
<P>
Under flera månader har situationen i Italien fortsatt vara undermålig och partierna skapar hysteri och använder frågan om romerna för att gagna sina egna kortsiktiga, egennyttiga intressen, i stället för att faktiskt uppmuntra till konkret handling, och det är lätt för dem att göra det eftersom det romska civila samhällets organisationer är för svaga för att protestera mot eller bekämpa det. När inrikesministern i Prodis regering, Giuliano Amato, uttryckligen talade om romernas krissituation kom det tyvärr ingen protest från mina ärade socialdemokratiska och liberala kolleger.
<P>
Jag skulle vilja påstå att det som för närvarande händer i Italien inte är någon etnisk fråga, och vi måste motverka orättvisa oavsett varifrån den kommer. Tack för er uppmärksamhet.
<SPEAKER ID="128" NAME="Talmannen">
Innan jag ger Gianni Pittella ordet måste jag be de ledamöter som visar upp t-shirts - och jag måste understryka att de inte har dem på sig utan visar upp dem som om det vore flaggor eller banderoller - att ta undan dessa, eftersom arbetsordningen är mycket tydlig: I bilaga 16 till artikel 146 står det klart och tydligt att de inte kan tolereras på detta sätt. Jag ber ledamöterna att ta bort dem, annars kommer jag att vara tvungen att låta vaktmästarna ta bort dem eller ännu värre skjuta upp sammanträdet. Jag ber därför ledamöterna att omedelbart ta bort de t-shirtar som visas upp som om de vore plakat. Detta inbegriper Francesco Ferrari.
<SPEAKER ID="129" NAME="Gianni Pittella" LANGUAGE="IT">
Herr talman, herr kommissionsledamot, mina damer och herrar! En inrikesminister i ett europeiskt land får inte beskriva debatten i Europaparlamentet som grotesk. Uttalandet urholkar Europaparlamentets värdighet. Vi är inte glada över att en åtgärd av den italienska regeringen måste bedömas här i kammaren. För oss är inte Europa syndabocken för alla nationella problem, och gendarmerit ska inte heller behöva övervaka premiärministern i Italien.
<P>
Även om vi är i opposition i vårt land anser vi att det är rätt att i internationella kretsar stödja och försvara de välgrundade val som Italien gör. Den italienska regeringen och inrikesministern borde emellertid ha sett sig om efter andra möjligheter som är fullständigt förenliga med europeiska normer och informerat Europeiska kommissionen i förväg i stället för att göra det i senaste laget.
<P>
Vi har försökt att hantera frågan om romerna under flera år: utnyttjande av minderåriga, tiggeri, beskyddarverksamhet, rån och andra patologiska företeelser. Men lösningen är inte etnisk kartläggning utan en särskild politik som innebär att de tre pelarna medborgarskap, anständighet och säkerhet sammanförs. Identifiering av romernas barn och inte bara av dem utgör en garanti för de inblandade och är en mycket viktigt faktor när det gäller att bekämpa beskyddarverksamhet och handel med minderåriga, men den kan inte ske på etniska grunder genom användning av kränkande metoder som fingeravtryck.
<P>
Vi är tacksamma mot kommissionsledamot Špidla för hans åtagande att ge ett svar från Europa på en stor europeisk fråga och vi ber honom att tala klarspråk om de åtgärder som vidtagits av den italienska regeringen och att rapportera till Europaparlamentet. Det är överraskande att det tredje årtusendet som borde ha inlett en nya epok av medborgerliga rättigheter i själva verket har övergått till ett kulturellt förfall. Låt EU-institutionen själv bekämpa otyglad konformism och försvara de anständiga värden som Europa företräder i världen.
<SPEAKER ID="130" NAME="Marco Cappato" LANGUAGE="IT">
Herr talman, mina damer och herrar, herr kommissionsledamot! Som ni redan har sagt kommer Italiens regering att skicka fullständiga upplysningar om åtgärderna vid månadens slut. Det finns dock en annan punkt att ta hänsyn till innan dess, nämligen undantagstillståndet: EU-institutionerna måste undersöka den punkten. Först och främst måste Europarådet underrättas allra först när ett undantagstillstånd utropas i fall som detta. Det förefaller som om så inte har skett. Vi vill veta om så har skett och om ni har blivit underrättade.
<P>
Ett undantagstillstånd är befogat vid naturkatastrofer, svåra olyckor eller liknande händelser. Förut uttryckte Edit Bauer det som åtgärder som tidigare föreslagits av inrikesminister Amato, och det kan preciseras, men utan tvivel är detta sant och låt oss tala öppet om det: misskötseln av frågan om romerna är inte karakteristisk för Berlusconis regering, utan det är ett arv från många år och årtionden av misskötsel av frågan. Av denna anledning är det otänkbart och oacceptabelt att i dag utropa undantagstillstånd när det inte är det. Det undantagstillstånd som vi har i dag, för den som så önskar, är avsaknaden av laglighet och demokrati i ett land som Italien, som är det oftast dömda landet inför Europeiska domstolen för de mänskliga rättigheterna. Detta är undantagstillståndet: man kan inte utropa ett undantagstillstånd för romerna när det inte finns något.
<P>
Vi måste få bukt med det här problemet. Det bör hanteras med hjälp av erkännande och integration och genom att man investerar resurser i stället för att slösa bort dem som man gör nu genom att inte använda EU-medel, i stället för att lita på illusionen att biometrisk teknik ska dölja regeringens oförmåga att ta itu med ett problem av det här slaget.
<SPEAKER ID="131" NAME="Elly de Groen-Kouwenhoven">
för Verts/ALE-gruppen. - (EN) Herr talman! Digitala fingeravtryck är en modern version av nazisternas metoder för att särskilja zigenarna från andra medborgare. Databasen med digitala fingeravtryck är det grövsta återupplivandet av rasism sedan 1940-1945, eftersom fingeravtrycken är ett statligt sanktionerat första steg mot att främja massfördrivning av en etnisk grupp. De flesta romer som lagligt passerar gränserna i ett alltmer gränslöst Europa är fattiga och dåligt utbildade. Vad de i grund och botten behöver är en plats att bo på. Fattigdom bör tas itu med på plats, inte genom fördrivning, och vi bör komma ihåg att romerna är den största minoriteten i Europa - inte mindre än 19 medlemsstater har en befolkning som är mindre än den romska befolkningen i Europa.
<P>
Under kommunismen hade romerna arbeten och fri tillgång till sjukvård och utbildning. Efter kommunismen har deras levnadsstandard sjunkit. Fattigdomen utgjorde dock en grogrund för penninginsamling. Zigenarindustrin utvecklades, icke-statliga organisationer som Oxfam och Care tjänade stora pengar som verkställare av projekt. Men romerna fick knappast någon behållning och så snart de tilläts göra det flyttade de till väst. Efter påtryckningar från ministerrådet om att undersöka politiken för att förbättra romernas integrering erkänner kommissionen frågans brådskande karaktär i ett dokument av den 2 juli. Där hänvisar man till Europaparlamentets resolution om en europeisk ramstrategi och erkänner äntligen sin roll som samordnare! I dokumentet läste jag bland lärdomarna att det krävs fullt engagemang av det civila samhället och särskilt av romernas icke-statliga organistaioner för att romerna effektivt ska integreras. Romerna har blivit våra samarbetspartner! Jag hoppas att vi snart kommer att få se hur detta kommer att kunna genomföras inom kommissionens egna struktur.
<P>
Under tiden råder jag på det bestämdaste kommissionen att granska OSSE:s åtgärdsplan. Varför uppfinna hjulet på nytt? Slutligen uppmanar jag kommissionen att klargöra för Italiens regering att ett fascistiskt styre strider mot EU:s lagstiftning och att de offer bland romerna som har förlorat sina ägodelar bör kompenseras. En gång i tiden exporterade man mode från Italien, nuförtiden exporterar man rasism.
<SPEAKER ID="132" NAME="Roberta Angelilli" LANGUAGE="IT">
Herr talman, mina damer och herrar! Den här debatten innebär att jag får tillfälle att ställa ett par frågor till vänstern som har kommit med den klipska idén att för femtielfte gången använda Europaparlamentet för att avkunna dom på ett fullständigt oändamålsenligt, skenbart och förhastat sätt angående tillämpning av en italiensk bestämmelse som fortfarande är i en förberedande fas.
<P>
Första frågan då: Var fanns den vänster som i årtionden har styrt i Italien när dessa illegala läger inrättades och snabbt spred sig under förhållanden som fullständigt saknade den mest grundläggande standarden med avseende på hälsotillstånd och säkerhet? Jag skulle även vilja fråga om er tystnad under alla dessa år inte tynger er som en boja som formats av likgiltighet och hyckleri och av att man sett åt ett annat håll, när ni uppenbarligen inte hade ögon - eller särskilt stort politiskt intresse - för att se att dussintals barn frös ihjäl eller dog av brännskador varje år på grund av att det saknades säkerhet i dessa slumkvarter.
<P>
Kanske är ni inte ens intresserade av att veta att miljoner euro har öronmärkts för skolundervisning i Rom, där nästan 7 000 minderåriga bor, förlorad skolundervisning, eftersom endast 25 procent av de här barnen regelbundet gick i skolan förra året. Vem vet om ni känner till eller inte låtsas känna till att denna skolundervisning nästan som ett monopol anförtroddes några få organisationer som var mer motiverade av tillgången till offentliga medel än av de minderårigas bästa.
<P>
Jag vidmakthåller romernas rätt till en folkräkning, precis som alla italienska medborgare har folkräkningar med jämna mellanrum, eftersom en folkräkning garanterar rätt till hälsovård, social delaktighet och integrering i skolsystemet. Jag vidmakthåller även romernas rätt till identitetskontroller. Uppenbarligen finns det inga planer på några omfattande åtgärder: de som har sina papper i ordning kommer inte att kontrolleras. Ett barn som inte registrerats vid födseln eller som inte har någon igenkännlig identitet blir emellertid ett osynligt barn och ett lätt byte för allt slags utnyttjande: organhandel, illegal adoption, sexuellt utnyttjande och barnarbete. Detta gäller för alla minderåriga som lever i Italien - för alla italienare, oavsett om man är EU-medborgare eller inte.
<P>
Slutligen ett par ord om rubriken på era muntliga frågor. Det inte bara så att etniska grupper inte omnämns i bestämmelsen, det finns heller inga planer på en särskild databas, särskilt inte en fingeravtrycksdatabas för romer. Bättre förslag är naturligtvis alltid välkomna: vi är öppna för konstruktiva förslag. Vi vill dock inte bli uppläxade av någon som år efter år inte har lyckats lyfta ett finger för att lösa en allvarlig samhällskris.
<SPEAKER ID="133" NAME="Vittorio Agnoletto" LANGUAGE="IT">
Herr talman, mina damer och herrar! För exakt sjutton år sedan, den 14 juli 1938, antog fascistregimen i Italien rasdekretet i enlighet med de tyska raslagarna. Vi känner till vår historia: över 500 000 romer dödades i dödslägren. Även då började det med en folkräkning.
<P>
I Italien bevittnar vi en fullt utvecklad kartläggning av alla romer, inklusive barn, som man tar fingeravtryck på, och även inklusive samhällsmedborgare och italienska medborgare, trots att deras uppgifter redan finns registrerade. Herr Angelilli, det frågeformulär som används i Neapel innehåller frågor om religion och etniskt ursprung och det är mycket likt det som användes av Vichyregimen under nazisternas ockupation. I Milano har man skapat en akt över en gammal romsk man som är italiensk medborgare och som överlevt deportationen till nazisternas dödsläger. Vilken nytta kommer man att ha av dessa upplysningar?
<P>
Nu sitter diktatorns barnbarn Alessandra Mussolini som ordförande för barnutskottet i det italienska parlamentet - i fullständig likgiltighet och tystnad - vilket är ett sammanträffande som förstärker den symboliska kopplingen mellan nutiden och det förflutna, det förflutna som vi sannerligen trodde var dött och begravet i Italien och Europa, och ändå visar det sig återigen från sin otäcka sida i dag.
<P>
Även om historien inte upprepar sig råder det inget tvivel om att den italienska regeringen har satt igång en rasistisk process som klart och tydligt strider mot direktiven 2000/43/EG och 2004/38/EG. Jag uppmanar parlamentet att anta resolutionen och på så sätt fördöma den italienska regeringen, och jag uppmanar kommissionen att inleda ett överträdelseförfarande mot Italien som ett brådskande ärende.
<SPEAKER ID="134" NAME="Stefano Zappalà" AFFILIATION="PPE-DE">
- (IT) Herr talman, mina damer och herrar! Det råder inget tvivel om att de italienska starkt vänsterinriktade krafterna nu styr det här parlamentet i praktiken. Genom att ta efter ett dåligt exempel som nu har blivit vedertaget fortsätter de starkt vänsterinriktade parlamentledamöterna och De gröna att använda kammaren i Strasbourg som ett medel för att angripa den italienska regeringen.
<P>
Efter att ha blivit undanskuffade från den nationella politiska scenen genom folkomröstningen i april hittar det socialdemokratiska och det liberala partiet nu en plattform för att utveckla sina nationella lögner. Tillsammans angriper de en rättmätig regering i en betydande och starkt EU-vänlig medlemsstat, som valts och stöds av 60 procent av italienarna. Sedan blir vi förvånade över resulten från Irland!
<P>
Alla dessa angelägenheter gäller frågor som hör till det nationella kompetensområdet och inte till EU:s befogenheter. Ändå har den italienska regeringen alltid försett kommissionen med alla upplysningar som den har fått. Jag uppmanar er, herr kommissionsledamot, att fästa mindre uppmärksamhet vid tidningarna och mer vid de dokument som den italienska regeringen officiellt vidarebefordrar.
<P>
Besluten handlar inte om romerna, och inte heller om fingeravtryck. De handlar om medborgare i länder utanför EU och kringresande, varav vissa en tid har figurerat i italienska brottsrapporter. Vi måste ha människors identiteter klara för oss för att kunna bevilja dem skolundervisning, socialvård, hälsovård och en bostad. I besluten görs ingen hänvisning till etniskt ursprung, de gäller inte på obestämd tid och inte för hela det nationella territoriet, utan endast för tre särskilda fall.
<P>
Det allvarliga problemet att det saknas identitetshandlingar togs till och med upp av rådets kommissionsledamot för mänskliga rättigheter i Europarådet den 19-20 juni. Målet är att genomföra identitetsundersökningar som godkänts och efterfrågats i flera stater över hela Europa för resehandlingar och uppehållstillstånd, och det inbegriper beskrivande, fotografiska och antropometriska system med fingeravtryck. Åtgärden har stöd från de italienska domstolarna, särskilt den del som gäller minderåriga, och genomförs i samarbete med Röda korset i Italien, och så vidare.
<P>
Jag skulle kunna fortsätta, men jag vill säga till min kollega att jag aldrig hade kunnat föreställa mig att jag skulle tala om rasism i samband med hennes land. Jag skulle vilja påminna henne om att Italien har exporterat kultur under de senaste 3 000 åren och fortsätter att göra det, och att på den tiden som en framskriden civilisation grundades i Italien, vilken vi ser i dag, levde människorna i andra länder fortfarande under primitiva förhållanden.
<SPEAKER ID="135" NAME="Adrian Severin" AFFILIATION="PSE">
- (EN) Herr talman! Det här är fjärde gången under de senaste månaderna som vi har talat om samma fråga. Resultaten är blygsamma, lika blygsamma som antalet närvarande i kammaren i kväll. Det är möjligen en chockerande sak i sig och en viktig angelägenhet.
<P>
Romerna är en paneuropeisk etnokulturell folkgrupp som inte har någon nationalstat. Romerna fanns redan i Europa när de europeiska nationalstaterna grundades. Dessa stater höll dem kvar i misär, om inte i slaveri, eller skickade dem till koncentrationsläger.
<P>
Utvidgningen av EU var den senaste frigörelsen för romerna. Romerna är europeiska medborgare i dag. Kanske är de i absoluta termer de sannaste europeiska medborgarna eftersom de enbart är européer. Deras kulturella, sociala och ekonomiska integrering är en europeisk utmaning.
<P>
Därför måste vi införliva frågan om romerna i gemenskapspolitiken. En strategi som enbart består av rekommendationer till staterna och som lämnar det slutgiltiga valet och det slutgiltiga ansvaret till dem fungerar helt enkelt inte.
<P>
Samtidigt är det som vi se i Italien i dag den otrevligaste sidan av den farliga företeelsen med åternationalisering i Europa. Det är det nationalpopulistiska uttrycket för företeelsen. Italienarna har definitivt all rätt att inte vara rädda, men för varje italiensk medborgarna är den raspolitik som deras sittande regering har antagit ytterst skrämmande.
<P>
Fingeravtryck i dag, tvångsarbete i morgon och i övermorgon koncentrationsläger - och då inte bara för romerna utan även för alla andra släktskap.
<P>
Vi har bett kommissionen att granska den italienska lagstiftningens förenlighet med EU:s standarder. Ingenting har skett. Granskningen sköts upp för att man skulle vänta på den lagstiftning som skulle antas. Nu har situationen förvärrats. Vi måste vidta åtgärder och använda de medel som anges i fördragen för att stoppa denna farliga raspolitiska utveckling i Italien, och på så sätt hindra liknande synsätt på andra håll.
<P>
Vi får inte vänta tills det sker en ny förintelse innan vi anordnar nya folkomröstningar för att stödja integrationen i EU.
<SPEAKER ID="136" NAME="Adina-Ioana Vălean" AFFILIATION="ALDE">
(EN) Herr talman! I dag har vi ytterligare en debatt i parlamentet om hur Italien behandlar romerna. Den här gången är månadens ämne som föreslagits av den italienska regeringen ingenting mindre än att man utropar ett undantagstillstånd, genomför en folkräkning av romerna och tar fingeravtryck på dem innan man jagar iväg dem.
<P>
Jag uppmanar i dag återigen kommissionen och rådet att reagera. Det får vara nog med löften: nu vill vi se att rådet och kommissionen vidtar konkreta åtgärder för att se till att Italien följer EU:s lagstiftning och värden. Vi behöver en utvärdering av genomförandet av EU:s antidiskrimineringsdirektiv och även av direktivet om fri rörlighet. Vi måste se till att det integrerande synsättet efterföljs och skynda på genomförandet av EU:s strategi för romerna.
<P>
Vi har alla instrument tillgängliga, men när det gäller att försvara medborgerliga rättigheter mot säkerhet tycks det finnas en viss blyghet för att tillämpa dem.
<P>
Det har nu gått ett år sedan Italien började planera oproportionerliga och chockerande åtgärder som färgats av mörk populism. Nu tycks det mörka ändra färg till svart.
<P>
Kommer man verkligen att jaga efter romerna utmed de italienska gatorna? Kommer Europa fortsätta att se på som en tyst medbrottsling?
<SPEAKER ID="137" NAME="Mario Borghezio" AFFILIATION="UEN">
- (IT) Herr talman, mina damer och herrar! Det är en allvarlig sak att vi på grund av anledningar som uteslutande har att göra med politiken i Italien är oförmögna att på ett sansat sätt undersöka de åtgärder som krävs. Det har sagts att inget undantagstillstånd har utropats. För mig tycks det faktiskt som att Prodis regering genom åtgärder som föreslagits av inrikesminister Amato hade utropat ett undantagstillstånd och förklarat behovet av att vidta åtgärder angående romerna. Den nuvarande italienska regeringen har inte gjort det här, eftersom den endast genomför en folkräkning. Detta är vad som står i de skrivelser som har överlämnats till och granskats av Europeiska kommissionen, som inte kunde göra mer än att bekräfta sanningen i det här, eftersom politiska spekulationer har en nyans, medan sanningen har en annan, som är mer kraftfull.
<P>
Åtgärderna berör alla. Kanske låtsats någon här inte känna till det, samtidigt som man kanske känner till sanningen, nämligen att det finns minderåriga i nomadlägren som är fantomer utan någon identitet - och visst är det en mänsklig rättighet att ha en identitet? De har inga vaccinationer, de kan inte gå i skolan även om det skulle vilja, eftersom de hindras från att göra det, och i stället bedriver man handel med dem, vilket vi känner till bara alltför väl.
<P>
Ingen databas har upprättats. Det finns mycket tydliga och specifika bestämmelser som anger att ingen databas kommer att användas om den inte är förenlig med bestämmelserna om personlig integritet. Det här är inte en registrering som alla kommer att ha tillgång till: uppgifterna samlas endast in vid behov. När domarna granskade uppgifterna i domstolarna för minderåriga betraktades detta som standardpraxis.
<P>
I slutändan beslutade regeringen klokt nog att bestämmelsen skulle genomföras av Röda korset i Italien. Det är inte SS som går in i lägren, utan de italienska Röda korset som är känt över hela världen för sin skicklighet och sensibilitet när det gäller att hjälpa marginaliserade och förföljda världen över.
<SPEAKER ID="138" NAME="Umberto Guidoni" AFFILIATION="GUE/NGL">
- (IT) Herr talman, herr kommissionsledamot, mina damer och herrar! Etnisk kartläggning av en befolkning är i grund och botten vad det här förslaget om att ta fingeravtryck på romerna, inklusive minderåriga, handlar om.
<P>
Initiativet från den italienska regeringen återuppväcker minnen från dunkla tider och om en tragisk politik som Europa har varit med om i det förfluta och som vi hade föredragit att låta stå krav i historieböckerna för evigt. Det är en hatfull bestämmelse som innebär att man kränker de mänskliga rättigheterna och de grundläggande friheter som föreskrivs i europeiska konventionen om de mänskliga rättigheterna. Inrikesministern visade att han inte ens känner till EU-direktiven när han hävdade att bestämmelsen är förenlig med förordning (EG) nr 380/2008 när det gäller kravet att ta fingeravtryck på alla medborgare från länder utanför EU. Men de romer som lever i Italien, särskilt de minderåriga, är nästan alla italienare eller åtminstone EU-medborgare.
<P>
Så om det problem som vi önskar lösa gäller de omänskliga förhållandena i lägren, där barnen måste leva tillsammans med råttor, som ministern sa, bör han förklara för oss hur fingeravtryck kan lösa det problemet, eftersom även prefekten i Rom har sagt att det är onödigt. Om det verkligen handlar om de minderårigas levnadsförhållanden bör den italienska regeringen vidta åtgärder för att se till att det råder anständiga hälsoförhållanden i lägren, för att gynna social delaktighet och integration och främja skolundervisning och tillträde till arbetslivet. En kartläggning av rastillhörighet för en etnisk minoritet riskerar samtidigt att ävertyra de minderårigas framtid och varje utsikt till integrering, och paradoxalt nog att kriminalisera offren.
<P>
De starkt vänsterinriktade krafterna säger inte vad jag säger. Jag avslutar med att citera tidningen Famiglia Cristiana: ”I och med digitala fingeravtryck visar sig polisstaten i dag från sin ogästvänligaste sida för romernas barn, som när allt kommer omkring är italienska medborgare. Varför”, undrar tidningen, ”finns inte samma beslutsamhet när det gäller att bekämpa verklig brottslighet i stora delar av landet? Kanske på grund av att det finns mindre politiskt kapital att tjäna på det?”
<SPEAKER ID="139" NAME="Marian-Jean Marinescu" AFFILIATION="PPE-DE">
(RO) Situationen för minoritetsgrupperna i Rumänien var en av de frågor som debatterades intensivt under perioden med anslutningsförhandlingar.
<P>
När det gäller romerna har de rumänska myndigheterna förberett en integrationsstrategi som har godkänts och övervakats av Europeiska kommissionen. Denna strategi innefattar en rad åtgärder, särskilt för utbildning och tillträde till arbetsmarknaden, helt och hållet i enlighet med europeiska normer.
<P>
Sedan 2004 har somliga av de romska befolkningarna flyttat till andra EU-länder, i enlighet med principen om fri rörlighet. Jag bestrider inte att vissa av dem har överträtt lagarna i de länder som de har flyttat till. De måste svara inför lagen för sina handlingar.
<P>
Ändå anser jag att det som har krävts av Rumänien även ska krävas av alla andra medlemsstater från och med nu: sammanhängande integrationsprogram som bygger på EU:s principer. Inom dessa program bör man helt och hållet undvika diskriminerande åtgärder liknande det beslut om fingeravtryck som nyligen antagits av den italienska regeringen eller tvingande åtgärder som skulle kunna drabba hederliga medborgare.
<P>
Detta slags ståndpunkter skulle kunna ge upphov till - och jag är rädd för att det redan har hänt - en negativ, oförtjänt bild av andra europeiska samhällsmedborgare som lever och arbetar i Italien och som uppskattas av det samhälle som det lever i.
<P>
Jag uppmanar det franska ordförandeskapet att ta hänsyn till alla dessa aspekter och inkludera en faktisk EU-politik för integrering av romerna i sitt halvårsprogram. Jag uppmanar kommissionen att systematiskt lämna upplysningar om romernas situation, som återspeglar de konkreta steg som tagits för integrering, social delaktighet, det sätt som EU-medlen använts på och de resultat som har nåtts.
<P>
I samband med det här vänder jag mig även till icke-statliga organisationer som företräder romerna, och jag uppmanar dem att informera och uppmuntra de medborgare vars intressen de försvarar, och ber dem att så effektivt som möjligt använda de medel som hittills gjorts tillgängliga genom EU och medlemsstaterna.
<SPEAKER ID="140" NAME="Kristian Vigenin" AFFILIATION="PSE">
- (BG) Herr talman, herr kommissionsledamot! De gemensamma åtgärderna genom olika politiska grupper som försvarar mänskliga rättigheter och människans värdighet är ett exempel på mognad i vårt parlament. Jag beklagar att PPE-gruppen inte deltagit i det gemensamma förslaget till resolution, men gruppen har chans att stödja det vid omröstningen. Vi kan inte bara se på hur gränser som ansetts oantastbara efter andra världskriget överträds.
<P>
Den italienska regeringens planer på att upprätta en databas med biometriska data för romer är ännu en provocerande åtgärd efter Berlusconis återkomst till makten. Jag skulle bara vilja påminna om hans uttalanden om att invandrare utgör en ondskans armé, och om beslutet att kriminalisera olaglig invandring. Det visar en fullständig oförmåga att förstå problemet och innebär att ansträngningarna leds i en fullkomligt felaktig riktning. Den här planen innebär att man behandlar romerna på ett sätt som faktiskt förstör möjligheterna till integrering i stället för att stödja dem, och praktiskt taget söker lösningar genom isolering och segregering, skapar en fientlig inställning mot romerna och ökar rädslan hos allmänheten. Och vi har alla sett vad det leder till. Glöm inte de nyligen inträffade händelserna i Rom och Neapel. Att försöka släcka en eld med bensin innebär att man antingen avsiktligt vill ha en större eld eller att man inte är medveten om vad det leder till.
<P>
Romerna utgör den största majoriteten i Europa och förmodligen den mest diskriminerade. I de flesta fall har romerna inte tillgång till tillfredsställande hälsovård, samhällsservice, skolor eller arbete. Att ta itu med dessa problem är en utmaning för hela Europa och hittills har inget land lyckats med det på egen hand. Italien kommer inte heller att lyckas. Därför bör man söka efter lösningen i samarbete mellan lokala och nationella myndigheter, under samordning och med stöd på EU-nivå. Därför är det nödvändigt för Europeiska kommissionen att ta fram en tydligare och finansiellt understödd politik för romerna. Den här planen innebär att grundläggande EU-principer tillintetgörs och den strider mot artikel 12 och artikel 13 i fördraget om upprättandet av Europeiska gemenskapen. Som beskyddare av fördraget bör Europeiska kommissionen reagera kompromisslöst om någon av medlemsstaterna överträder det.
<P>
Slutligen skulle jag bara vilja påminna om att poltiken för romernas integrering var en av de centrala punkter som utgjorde underlag när det gällde att bedöma huruvida mitt land var redo att bli medlem i EU. Herr kommissionsledamot, hur ni skulle ha reagerat om Bulgarien hade tillämpat den italienska planen med avseende på sina romer? Och om ni i dag förklarar att den italienska politiken är godtagbar, vilken effekt tror ni att er ståndpunkt kommer att få på invandrarpolitiken i Bulgarien?
<SPEAKER ID="141" NAME="Gianluca Susta" AFFILIATION="ALDE">
- (IT) Herr talman, mina damer och herrar! Jag önskar uppriktigt att jag inte hade varit med om eftermiddagens debatt. Den enda riktigt groteska situation som vi för närvarande skådar i Europa är den sena helomvändningen hos inrikesminister Maroni som blåser liv i en glödande rasism i Italien samtidigt som han försöker släcka den i Europa, likt en amatörmässig eldvaktare som står mittemot en irriterad kommissionsledamot Barrot.
<P>
Fru Angelilli, i Italien är romernas krissituation huvudsakligen någonting som är emot romerna, i Rom, Neapel och även i Milano. Naturligtvis finns det ett omfattande behov av säkerhet eftersom regeringen måste ta itu med allmän brottslighet som i andra europeiska länder och inte svarar med lämpliga medel, arbetskraft eller politik för att undertrycka och förebygga sociala missförhållanden som så många maffiamedlemmar och småkriminella lever på.
<P>
Vi kan inte tolerera att behovet efter valet att lugna majoritetens missbelåtna yttergrupper äventyrar 60 års konstitutionell frihet. Europa kan inte och får inte tolerera det.
<P>
(Protester)
<SPEAKER ID="142" NAME="Talmannen">
Jag är ledsen, herr Susta. Vad står på? Här i kammaren tillåter vi inte att andra ledamöter hotas på något sätt. Var vänlig och lämna kammaren.
<SPEAKER ID="143" NAME="Gianluca Susta" AFFILIATION="ALDE">
(IT) Europa kan inte och får inte tolerera diskriminering av människor på grund av deras etniska bakgrund. Därför måste vi i Europa, i det här parlamentet som har kallats groteskt, vara vaksamma och se till att jämlikhet mellan medborgarna garanteras, kanske till och med genom att vi använder samma medel för alla i den folkräkning som redan har planerats till nästa år och garanterar särskilt minderåriga och fattiga oavsett etnisk bakgrund rätt till utbildning, hälsovård och värdighet och att de behandlas som människor, för att inte tala om som medborgare.
<SPEAKER ID="144" NAME="Reinhard Rack" AFFILIATION="PPE-DE">
(DE) Herr talman! Mänskliga rättigheter är odelbara. Att man tillhör en etnisk grupp kan inte utgöra en grund för diskriminering mer än vad hudfärg, kön, religion, sexuell läggning eller någonting annat kan. Det är ett grundläggande mål i vårt gemensamma EU-lagstiftningssystem. En del av självbilden och identiteten för detta gemensamma lagstiftningssystem är dock att vi tar jämlikhet på allvar inför lagen, vilket innebär att vi har en allmän lagstiftning i frågor om socialt stöd, skolundervisning, arbetsmarknad och brottsbekämpning och att vi tillämpar den - utan diskriminering. Att fastställa en persons identitet är en nödvändig förutsättning på flera av dessa politiska områden. Kommissionsledamot Špidla hänvisade med rätta till den rättsliga aspekten av det som ibland kallas för romernas problem. Han sa också att han inte vill göra det som man uppmanar till i pressen, oavsett vad det är, utan i stället kräva att Italiens regering ger klarhet i frågan. Det är ett korrekt förfarande.
<P>
Vid sidan av den rättsliga aspekten i frågan har vi även aspekten om mänskligt lidande. Många romer - och således många barn - lever i yttersta misär, är inte integrerade och har liten eller ingen möjlighet att slå sig fram i samhället. Här krävs det hjälp. I min hemstad Graz har det i åratal pågått en livlig diskussion om romer som tigger och en diskussion med romerna om hur människor kan ta sig ur den svåra situationen eller åtminstone göra mesta möjliga av den. En lösning för medborgarna i Graz är att man finansierar jobb i Slovakien och i de länder som romerna kommer ifrån: på så sätt räddas åtminstone många barn från att tigga och från gatan. Vi måste göra mer och vi ska göra mer!
<P>
Det finns ett sista problem beträffande romerna och det gäller oss. Det är ett politiskt problem. Den här frågan, de här människorna och deras lidande kan mycket väl vara ett resultat av politik, populistisk politik på plats och sorgligt nog även av europeisk populism, vilket också framgår av vår debatt här.
<SPEAKER ID="145" NAME="Ignasi Guardans Cambó" AFFILIATION="ALDE">
(ES) Fru talman! Zigenarna, som utgör en av de äldsta folkgrupperna i Europa, förtjänar EU:s uppmärksamhet och det har de hittills inte fått. Det som tillämpas i Italien för närvarande kan naturligtvis inte godtas och vi motsätter oss det på det bestämdaste, eftersom det är en lagstiftning som bygger rastillhörighet och gör att en särskild etnisk grupp kriminaliseras.
<P>
Vi måste dock klargöra att det inte räcker med att stoppa denna praxis, som om vi genom att stoppa det som vi nu kritiserar skulle lösa problemet. Nej! Det här är något som vi måste fördöma, för bakom detta gömmer sig allvarliga samhällsproblem som vissa regeringar har åsidosatt alldeles för länge och som Europeiska kommissionen själv, som har haft makt att reagera på dem, har ignorerat.
<P>
Vi behöver en europeisk politik vid sidan av åtaganden, resurser, initiativ och åtgärder som svarar mot det som vi har att göra med. Kommissionen måste vara aktiv när det gäller romernas och zigenarnas integrering i samhället. Det finns positiva exempel överallt i Europa (till exempel inom undervisningen i Spanien). De finns, men vi har fortfarande problem att lösa.
<P>
Vi har alla lagt många timmar på att tala om europeiskt medborgarskap och det är dags att inse att detta medborgarskap gäller för alla, oavsett ras.
<SPEAKER ID="146" NAME="Vito Bonsignore" AFFILIATION="PPE-DE">
- (IT) Herr talman, mina damer och herrar! Europaparlamentet används som om det vore den tredje kammaren i Italiens nationella parlament till en diskussion som bygger på felaktiga tidningsrapporter. Kommissionen undersöker fortfarande frågan och kommer att lägga fram en rapport om regeringens initiativ i slutet av månaden.
<P>
Fram tills dess har Italiens regering inte överträtt någons rättigheter, särskilt inte minderårigas eller barns rättigheter, och inrikesminister Maroni har redan ett flertal gånger konstaterat och garanterat att det inte upprättas någon databas utan att all information snarare kommer att bearbetas fullständigt i enlighet med bestämmelserna för skydd av personuppgifter. Dessutom kommer åtgärderna att vara tillfälliga och således tillämpas endast under en mycket begränsas tid. Inrikesminister Maroni har även bekräftat att folkräkningen av kringresande och minderåriga som lever i nomadläger äger rum fullständigt i enlighet med FN:s konvention om barnets rättigheter och syftar till att genomföra program för undervisning och integration för barn och tonåringar som redan föreskrivs i civilskyddslagen.
<P>
Jag beklagar djupt att de olika vänsterkrafterna återigen kommer med en tvist till Europaparlamentet som helt och hållet gäller Italien. Jag är övertygad om att mycket borde ha gjorts tidigare. Utmaningen är antagen. Krissituationen är verklighet och den har erkänts av många av de ledamöter som har talat, men den har inte erkänts av de regeringar som föregått Berlusconis regering, och heller inte av många stora kommuner. I slutet av månaden kommer vi alltså att få se kommissionens rapport och då kommer vi att se hur upportunistisk vänsterns ståndpunkt är. Kolleger i västra flygeln, ni började alldeles för tidigt och gjorde inte något särskilt bra arbete med de få upplysningar som ni hade till förfogande.
<SPEAKER ID="147" NAME="Sarah Ludford" AFFILIATION="ALDE">
(EN) Herr talman! Jag kommer inte från Italien och jag tillhör inte den vänstra flygeln så när jag ombedds av Stefano Zappalà och Roberta Angelilli att godta att det är av välvilja som Italien utropat dekretet om undantagstillstånd, bara för att kunna se till att romerna får rätt samhällsservice, då tror jag att jag är berättigad att få tvivla på detta, med tanke på den populistiska och obehagligt politiska retorik som har omslutit denna fråga de senaste veckorna. Att ta fingeravtryck på romerna är enbart diskriminerande och sannerligen olagligt - har vi glömt nazisternas och fascisternas rasförföljelser i det förflutna?
<P>
Jag anser att kommissionsledamot Špidla visade en rimlig grad av åtagande att jaga efter diskriminerande behandling och jag hoppas att han klarar av det: han skulle rädda kommissiones anseende från exemplet med Franco Frattini som för bara några veckor sedan uppmanade oss att iaktta rättvisa och jämlikhet och som nu försvarar fördomar. Vi behöver en europeisk strategi för romer med tillhörande medel för att förbättra romernas status, utbildning och integrering, snarare än en marginalisering och en stigmatisering av dem. Om vi kan ha en gemensam jordbrukspolitik så kan vi sannerligen ha en gemensam politik för romerna.
<SPEAKER ID="148" NAME="Carlo Casini" AFFILIATION="PPE-DE">
- (IT) Herr talman, herr kommissionsledamot, mina damer och herrar! Inom den moderna kulturen för de mänskliga rättigheterna betonar man mer människan än medborgaren. Det är en prinip som kräver att utlänningar, statslösa personer och kringresande behandlas på samma sätt som medborgarna med avseende på deras grundläggande värdighet som människor, vilket innebär att det krävs särskild solidaritet med de svagaste, nämligen i synnerhet barnen.
<P>
Denna lyhördhet utgör dock inte någon godtagbar ursäkt för att göra Europaparlamentet till en plattform för en ytterst absurd beskyllning, nämligen rasism, mot en nationell regering som förklarar att det tar ansvar inte bara för den allmänna ordningen utan även för att försvara barn, detta är åtminstone bakgrunden till de dokument som vi talar om, med hänvisning till vissa nomadsamhällen i som befinner sig särskilt kritiska situationer.
<P>
Svaren på de frågor som ställts kan man få genom att bara läsa de bestämmelser som antagits av Italiens regering och som är begränsade till tre regioner av tjugo, vilket redan nämnts. Man kan bli förvånad över att få veta att orden ”romer” och ”fingeravtryck” inte finns med i dessa dokument. Därför är det inte sant att det finns en uttrycklig bestämmelse att alla som tillhör en viss ras ska registreras, och det är heller inte sant att militärens folkräkningsregim ska införas. Inom ramen för det utrymme för skönsmässig bedömning som beviljats polischeferna måste man ta hänsyn till de humanitära och välfärdsmässiga profilerna och syftet måste vara att stödja människorna och deras integrering, särskilt när det gäller minderåriga och särskilt med avseende på undervisning, åtminstone är detta den uttalade avsikten.
<P>
Naturligtvis skulle det även kunna finnas anledning att befara att åtgärderna i fråga skulle kunna vidtas med hjälp av militäriska eller undertryckande medel. Därför är det riktigt att hoppas, men i en anda av nära samarbete, att man kommer att prioritera positiva åtgärder och åtgärder för stöd, mottagande och integrering, särskilt med avseende på minderåriga, oaktat varje offentlig institutions skyldighet att se till att lagen följs. Det är orimligt att förvänta sig mer.
<SPEAKER ID="149" NAME="Fabio Ciani" AFFILIATION="ALDE">
- (IT) Herr talman, mina damer och herrar! Jag är ledsen över det som inträffande tidigare men det var sannerligen inte min avsikt hota min kollega, och jag ber henne om ursäkt. Eftersom hon påstod att vi inte visste vad vi talade om ville jag emellertid ge ett exempel på ett registreringskort som jag kommer att läsa upp här.
<P>
Det här är ett registreringskort, inte ett rykte: ”Kriskommissarie för kringresande folkgruppers boplatser i Kampanien: folkräkning, central mjölkstation, familj, efternamn, förnamn, födelsedatum, religion, etniskt ursprung.” ”Religion och etniskt ursprung” innebär rasism. Det strider mot allting i förordning (EG) nr 2043 och när identifiering med hjälp av fingeravtryck motiveras genom hänvisning till förordning (EG) nr 380/2008 vill jag påpeka att den förordningen endast gäller medborgare i tredje länder. I romernas läger i Italien är emellertid tre fjärdedelar av romerna rumäner och de övriga är italienska romer och sintimedborgare.
<P>
Vi måste trygga romernas och deras minderårigas liv och framtid, särskilt när det gäller de som löper risk att avvika och överges, utan att misstro eller rikta misstankar mot en hel folkgrupp, och undvika att blåsa liv i zigenarfientliga uppfattningar. Det finns mycket stor risk för det i Italien.
<SPEAKER ID="150" NAME="Miroslav Mikolášik" AFFILIATION="PPE-DE">
(SK) Jag skulle bara vilja göra ett kort uttalande om romernas situation som har diskuterats här.
<P>
Jag kommer från ett land, Slovakien, där vi nyligen gjorde romernas språk till ett kodifierat språk och ett normalt minoritetsspråk, och där det finns full tillgång till sjukvård och utbildning. Om de romska barnen sedan går i skolan eller fullt ut utnyttjar alla möjligheterna är en annan fråga.
<P>
Tack vare de sociala förmånerna sker en dynamisk utveckling av minoriteten som till antalet en av de mest dynamiskt utvecklade minoriteterna i Slovakien. Det finns ett otal program för integration och lösningar på bostadsfrågan. Jag anser att Italiens regering befinner sig i en liknande situation och strävar efter solidaritet med fattiga, barn och ungdomar och naturligtvis även önskar upprätthålla den allmänna ordning som krävs för att skydda barn och ungdomar. När det gäller fingeravtryck kan det förstås inte godtas, enligt min mening.
<SPEAKER ID="151" NAME="Martin Schulz" AFFILIATION="PSE">
(DE) Herr talman, mina damer och herrar! Som jag ser det är mycket av det som sagts här sant, men mycket är också falskt. Det finns tre saker vi måste hålla fast vid. För det första är det olagligt, både generellt sett och enligt den italienska grundlagen, att godtyckligt välja ut grupper i befolkningen och samla in personuppgifter om dem. För det andra innebär detta att åtgärder för att skydda barn, exempelvis romska barn, måste vidtas inom den rättsliga ram som finns inom Europeiska unionen och i Italien. För det tredje ringde Italiens utrikesminister Franco Frattini mig för en timme sedan och talade om att han ville berätta för oss - eller åtminstone för min grupp - att inrikesministern Roberto Maroni har haft ett möte med kommissionsledamoten Jacques Barrot i Cannes. Jag vet att det också har varit ett möte där med Gérard Deprez, som är ordförande för det behöriga utskottet.
<P>
Genom Franco Frattinis telefonsamtal och uttalanden av Roberto Maroni har den italienska regeringen signalerat att den inte vill vidta lagstiftningsåtgärder som på något sätt kränker EU:s rättsliga normer. Jag utgår därför från att ni, kommissionsledamot Vladimir Špidla, kommer att ta kontakt med Jacques Barrot när han kommer tillbaka från Cannes, och jag skulle vilja be er att rapportera till parlamentet omedelbart efteråt, eftersom den italienska regeringen uppenbarligen har insett att de initiativ den hittills har tagit inte är förenliga med EU-lagstiftningen. Om den nu drar de rätta konsekvenserna av detta tycker jag att det är en mycket välkommen utveckling.
<P>
(Applåder)
<SPEAKER ID="153" NAME="Gérard Deprez" AFFILIATION="ALDE">
(FR) Herr talman, mina damer och herrar! Som ordförande för utskottet för medborgerliga fri- och rättigheter samt rättsliga och inrikes frågor befann jag i morse i Cannes, där ett möte i det informella rådet för rättsliga och inrikes frågor ägde rum. Medan jag var där fick jag tillfälle att diskutera vissa saker med Roberto Maroni. Det var uppenbart att vi inte var överens, men det är inte därför jag har begärt ordet. Jag vill i stället svara på inläggen från några av mina italienska medledamöter som menar att det här är Italiens sak och ingen annans, och att våra anklagelser mot den italienska regeringen är ogrundade. Detta stämmer inte.
<P>
Av det samtal jag hade med Roberto Maroni framgick det mycket tydligt att det bland de människor som det nya instrumentet är riktat mot finns unionsmedborgare som ska ha rätt till fri rörlighet - det är min första punkt.
<P>
Min andra punkt är att det nya instrumentet visserligen har kraft att upphäva tillämpningen av vissa italienska lagar, men inte är undantaget EU:s lagstiftning och direktiv. Detta föreskrivs uttryckligen i den italienska lagstiftningen, och därför frågade jag Roberto Marroni om vad han tyckte om idén att en delegation från Europaparlamentet kunde komma till Italien för att undersöka situationen, träffa alla parter och sedan rapportera tillbaka till parlamentet? Han hade inget att invända utan samtyckte till detta.
<P>
Vilket ju innebär att försöken att hävda att detta är en intern italiensk affär ... ursäkta men det är lite mycket. Om allt är bra, vad är ni då rädda för?
<P>
(Applåder)
<SPEAKER ID="154" NAME="Monica Frassoni" AFFILIATION="Verts/ALE">
(IT) Herr talman, mina damer och herrar! Jag ska fatta mig kort, det gällde bara kommissionsledamot Vladimir Špidlas svar på vår fråga. Jag skulle vilja - om det är möjligt, eftersom jag tycker att han är lite vag, undanglidande och i viss mån kanske lite motsägelsefull i sina uttalanden i dag, kanske har han fått nyheter som delvis har bekräftats av de ledamöter som yttrat sig före mig - men jag skulle vilja be er, herr kommissionsledamot, om så är fallet, låt oss få ta del av dessa nyheter och låt oss alla få se dem.
<SPEAKER ID="155" NAME="Roberto Fiore" AFFILIATION="NI">
(IT) Herr talman, mina damer och herrar. Jag vill påminna er om att allmänheten i Italien är mycket väl medveten om vad som pågår i de romska lägren. De romska lägren och de romska samhällena är olagliga och omoraliska. Bland civiliserade kristna europeiska människor betraktas kvinnor och barn som människor som ska skyddas och försvaras, medan de i de romska samhällena ofta avsiktligen exploateras och leds in i kriminalitet och prostitution.
<P>
Den italienska regeringens plikt är därför att redan i väntan på utvisningen av dessa människor vidta åtgärder för att garantera rättssäkerhet och skydd för kvinnor och barn och att genom folkräkningen förhindra att kriminaliteten sprider sig i hela samhället, och särskilt att förhindra att barn far illa, blir offer för pedofiler eller leds in i kriminalitet.
<SPEAKER ID="156" NAME="Renate Weber" AFFILIATION="ALDE">
(EN) Herr talman! Jag finner det helt oacceptabelt att tolerera nazistiska uttalanden i denna kammare!
<SPEAKER ID="157" NAME="Vladimír Špidla" LANGUAGE="CS">
Mina damer och herrar. Att samla in fingeravtryck och därvid antingen direkt eller indirekt koncentrera sig på en särskild etnisk grupp är helt oacceptabelt enligt EU-lagstiftningen. I direktivet om skydd för personuppgifter fastställs mycket strikta regler och jag tror det har framgått av debatten, som har varit mycket bred och mycket komplicerad, att situationen utvecklas mycket snabbt. Jag tackar därför självklart ja till den inbjudan jag har fått från en del av parlamentsledamöterna, och efter diskussioner med min kollega Jacques Barrot kommer jag att rekommendera att han håller parlamentet direkt informerat om hur situationen utvecklas.
<SPEAKER ID="158" NAME="Talmannen">
Debatten är avslutad.
<P>
Omröstningen kommer att äga rum torsdag den 10 juli 2008.
<P>
Skriftliga förklaringar (artikel 142)
<SPEAKER ID="160" NAME="Petru Filip  " AFFILIATION="PPE-DE">
skriftlig. - (RO) När vi diskuterar kontroll över en etnisk grupp som tillhör EU-området tar vi på oss ett stort men nödvändigt ansvar på EU-nivå.
<P>
Frågan om att samla in fingeravtryck från en etnisk grupp faller under Europaparlamentets behörighetsområde och vi bör med eftertryck besluta att EU-länderna ska underordna sig EU-lagstiftningen på detta område.
<P>
Varför skulle inte beslut om att samla in fingeravtryck från romer som etnisk grupp kunna leda till beslut om att samla in även alla andra EU-medborgares fingeravtryck? Här ser vi alltså behovet av teknisk och praktisk utveckling av ett EU-medborgarskap som manifesteras i en enda elektronisk identitetshandling.
<SPEAKER ID="161" NAME="Monica Maria Iacob-Ridzi  " AFFILIATION="PPE-DE">
skriftlig. - (RO) Åtgärden att samla in fingeravtryck från medborgare med romskt ursprung är varken förenlig med EU-lagstiftning eller med någon annan rättsakt som garanterar de mänskliga rättigheterna i Europa.
<P>
Till stöd för åtgärden har direktiv 380 av den 28 april 2008 åberopats, som ger möjlighet att samla in fingeravtryck från tredjelandsmedborgare. Jag vill dock understryka det faktum att denna rättsakt gäller länder som inte ingår i Europeiska unionen. Åtgärden kan därför inte motiveras på detta sätt.
<P>
I grunden garanterar direktiv 2004/38/EG fri rörlighet för alla medborgare i EU:s medlemsstater, oavsett etniskt ursprung. Följaktligen kan ett överträdelseförfarande inledas mot Italien och Europeiska kommissionen bör informera om att den åtgärd som införts genom det italienska civilskyddsbeslutet är olaglig.
<P>
En del internationella institutioner har redan tagit ställning mot denna åtgärd. Europarådet har kraftfullt fördömt fingeravtrycksregistreringen. Jag anser att det är dags att Europaparlamentet står upp och reagerar kraftfullt på situationen.
<SPEAKER ID="162" NAME="Mihaela Popa  " AFFILIATION="PPE-DE">
skriftlig. - (RO) I samband med en annan debatt i Europaparlamentets plenum om romernas situation i Italien vill jag framhålla en aspekt som jag anser vara viktig för strävan att integrera de romska samhällena.
<P>
Jag tala om utbildning, ett område som går över nationsgränser. Det är en viktig aspekt, särskilt om man beaktar det nomadiska inslaget i den romska kulturen.
<P>
Den erfarenhet jag har av utbildningsområdet har bevisat det faktum att utbildning i tidig ålder kan förändra människors mentalitet, beteende och attityder.
<P>
I Italien likaväl som i andra EU-länder där romer bor behöver man utveckla program för livslångt lärande och utbildning som kan främja de särskilda sederna, traditionerna och hantverken hos denna etniska grupp på ett sätt som kan göra dem stolta över att vara en del av den kulturen.
<P>
Ur min synvinkel bör utbildningen bland romer vara en prioritering för Europeiska unionen som kan representera ett demokratiskt sätt att integrera denna etniska grupp och i första hand de unga.
<SPEAKER ID="163" NAME="Theodor Dumitru Stolojan  " AFFILIATION="PPE-DE">
skriftligt. - (RO) Människor av romskt ursprung, var de än befinner sig i EU:s medlemsstater, måste behandlas med den respekt som tillkommer alla europeiska medborgare.
<P>
Kostnaderna för uteblivna åtgärder på EU-nivå och nationell nivå beträffande romernas ekonomiska, sociala och kulturella integration har blivit alltmer uppenbara. Det är hög tid att medlemsstaterna, kommissionen och rådet antar och genomför konkreta program för deras integrering i samhället.
<P>
Jag förkastar helt den åtgärd som den italienska regeringen har vidtagit, att samla in fingeravtryck från personer av romskt ursprung. Jag uppmanar Europaparlamentet, rådet och Europeiska kommissionen att vidta tydliga åtgärder för att förkasta denna rasistiska åtgärd och kräva att den italienska regeringen upphäver den.
