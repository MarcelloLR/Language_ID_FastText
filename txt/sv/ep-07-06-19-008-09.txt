<CHAPTER ID="008-09">
9. Minimikrav för säkerhet och hälsa vid arbetstagares användning av arbetsutrustning (kodifierad version) (omröstning)
<P>
- Betänkande: Mayer
<SPEAKER ID="115" NAME="Hans-Peter Mayer " AFFILIATION="PPE-DE">
föredragande. - (DE) Herr talman, mina damer och herrar! Som efterföljare till Diana Wallis som föredragande för kodifiering vill jag uppmärksamma ett problem som Diana Wallis också hade. Kodifieringsprocessen är en enkel och snabb procedur. Den grundar sig på överenskommelse mellan rådet, parlamentet och kommissionen, och möjliggör att rättsakter som har ändrats flera gånger kan konsolideras till en enda rättsakt. Omfattande ändringar är uttryckligen undantagna kodifieringen, vilket är anledningen till att jag i det stora hela välkomnar överenskommelsen om ett snabbt förfarande.
<P>
Granskning utförs av rättstjänsterna från rådet, parlamentet och kommissionen, vilka jämför de ändrade rättsakterna noggrant. Resultatet presenteras sedan för utskottet för rättsliga frågor samt föredraganden.
<P>
Jag förespråkar förenkling och bättre lagstiftning, men med en reservation. Som föredragande mottar jag de kodifierade rättsakterna tillsammans med resultatet av granskningen av rättstjänsterna en till tre veckor före omröstningen i utskottet för rättsliga frågor. Det är omöjligt att granska så många rättsakter noggrant inom en sådan kort tidsrymd. Det bör dock finnas möjlighet till noggrann granskning när man sedan ska rösta om rättsakterna i sitt eget namn.
<P>
Därför efterfrågar jag att den kodifierade versionen i framtiden samtidigt skickas till rättstjänsten och till Europaparlamentets föredragande. Förfarandets enkelhet skulle inte påverkas och föredragandens ställning skulle kraftigt stärkas. Jag tror att detta skulle vara till nytta för hela parlamentet och för föredraganden för kodifiering.
<P>
(Applåder)
