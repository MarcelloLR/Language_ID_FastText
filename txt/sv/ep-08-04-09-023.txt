<CHAPTER ID="023">
Stöd till små och medelstora företag som bedriver forskning och utveckling (debatt)
<SPEAKER ID="209" NAME="Talmannen">
Nästa punkt är ett betänkande från Paul Rübig, för utskottet för industrifrågor, forskning och energi, om förslaget till Europaparlamentets och rådets beslut om gemenskapens deltagande i ett forsknings- och utvecklingsprogram som syftar till att stödja små och medelstora företag som bedriver forskning och utveckling och som inletts av flera medlemsstater - C6-0281/2007 -.
<SPEAKER ID="210" NAME="Janez Potočnik">
ledamot av kommissionen. - (EN) Fru talman! I dag behandlar vi kommissionens förslag om att stödja det gemensamma programmet Eurostars, och jag tackar er för att ha gett mig några minuter för att förklara initiativets grunddrag och betydelse.
<P>
Det gemensamma programmet Eurostars är avsett att stödja små och medelstora företag som bedriver forskning och utveckling. Dessa små och medelstora företag har möjlighet att föra ut nya produkter och tjänster på marknaden tack vare deras eget forsknings- och utvecklingsarbete. De har ambitionen och kapaciteten att växa och bli morgondagens ”stjärnor”.
<P>
En grupp bestående av 29 Eureka-länder, och nu också Luxemburg som just har ansökt om att ansluta sig, har beslutat att utveckla det gemensamma programmet, som särskilt har utformats för att stödja små och medelstora företag som i samarbete med sina partner bedriver egen forsknings- och utvecklingsverksamhet.
<P>
För att stärka initiativets genomslagskraft har kommissionen föreslagit Europaparlamentet och rådet att, på grundval av artikel 169 i fördraget, delta ekonomiskt i det gemensamma programmet Eurostars med ett belopp på upp till 100 miljoner euro. Detta belopp kommer att ha en hävstångseffekt som kan ge omkring 300 miljoner euro från de deltagande länderna under de kommande sex åren.
<P>
En väsentlig aspekt av initiativet är att de deltagande länderna åtar sig att integrera sina nationella program för att skapa ett gemensamt europeiskt program. Eurostars förstärker dessutom samarbetet mellan ramprogrammet och Eureka. Av dessa skäl anser jag att initiativet är ytterligare ett steg mot förverkligandet av ett europeiskt område för forskning.
<P>
Jag är tacksam gentemot föredraganden Paul Rübig, samt mot ledamöterna från utskottet för industrifrågor, forskning och energi för det goda samarbetet och de förbättringar som de har föreslagit till kommissionens förslag. På kommissionens vägnar kan jag upplysa er om att vi godtar dessa förslag.
<P>
Jag uppskattar särskilt att ni enades om att behandla detta förslag så snabbt, så att vi har möjlighet att bidra till Eurostars första ansökningsomgång. Ett snabbt antagande av parlamentet och rådet skulle i sanning sända en kraftfull signal till de små och medelstora företagen om att fortsatta investeringar i forskning och innovation är avgörande för att upprätthålla och förstärka deras konkurrenskraft.
<P>
Eurostars bör bli ett gott exempel på hur medlemsstaterna kan samarbeta genom att föra sina nationella program närmare varandra, och på hur gemenskapsmedel kan resultera i att programmet får bättre genomslagskraft till fördel för de europeiska små och medelstora företagen och givetvis till fördel för unionen som sådan.
<SPEAKER ID="211" NAME="Paul Rübig">
föredragande. - (DE) Fru talman, herr kommissionsledamot, mina damer och herrar! Först av allt skulle jag vilja tacka även det slovenska ordförandeskapet, eftersom det har gjort allt det kan fram till sista stund för att detta program ska kunna genomföras i tid.
<P>
Jag vill naturligtvis också tacka alla parlamentsledamöter, eftersom vi än en gång har visat hur effektiv den europeiska lagstiftningen faktiskt kan vara. När man tänker på att betänkandet presenterades först i januari och att vi i morgon kommer att rösta om det, ser man att Europaparlamentet, ordförandeskapet och kommissionen kan samarbeta mycket effektivt. Vi bör vara mycket stolta över detta.
<P>
Jag vill även tacka sekretariatet för utskottet för industrifrågor, forskning och energi, eftersom det inte är lätt att förhandla om en relativt komplex fråga under en sådan kort tidsrymd och att utforma och genomföra de grundläggande principerna på rätt sätt. Vi är mycket glada över att Slovakien, Storbritannien, och - i sista stund - Luxemburg, vilket vi inte visste förrän i går, under de senaste veckorna har uttryckt en önskan att delta i detta program. Jag kommer också att lägga fram ett muntligt ändringsförslag om detta i morgon och jag vill därför be ordföranden om att Luxemburg övervägs i morgon när medlemsstaterna tas upp, så att små och medelstora företag i Luxemburg också har möjlighet att framgångsrikt delta i detta program.
<P>
Under förhandlingarna har vi i parlamentet betonat ett öppet och framför allt obyråkratiskt, men effektivt, program för att främja forskning. Detta bör även möjliggöra vår mycket uppriktiga önskan om att engångsutbetalningar görs och att snabba beslut fattas, så att företag kan skaffa fram de medel som krävs för att bedriva forskningsverksamhet och inte behöver ta banklån i förväg och sedan ofta måste vänta länge på pengarna.
<P>
Jag anser att detta program är ett tecken på bättre lagstiftning, att vi verkligen på ett bra sätt har lyckats genomföra målen i fråga om små och medelstora företag och bättre lagstiftning under det sjunde framprogrammet för forskning. Deltagandet och förvaltningen från Eurekas sida är också föredömligt, eftersom Eureka kan fatta mycket effektiva och snabba beslut om detta samt i slutändan axla en stor del av ansvaret.
<P>
Gemenskapen tillhandahåller slutligen upp till en tredjedel av stödet. Herr kommissionsledamot! Som ni redan har sagt, talar vi om upp till 100 miljoner euro. Nytt för programmet är även att detta är ett verkligt program på gräsrotsnivå, och följaktligen kommer från näringslivet, från de små, forskningsintensiva eller medelstora företagen. Jag är faktiskt stolt över att Eurostats sekretariat i Bryssel verkar mycket effektivt och snabbt på marknaden här i nära samarbete med de nationella finansieringsorganen, och att det därför även blir möjligt att fokusera på marknadsorienterade forskningsaktiviteter som syftar till kommersiella resultat på kort och medellång sikt.
<P>
Detta är ett nyckelelement i små och medelstora företags verksamhet, och det bör vara kostnadseffektivt. Höga kostnader bör inte uppkomma under processen, varken för företagen eller för myndigheterna. I stället bör allt vara tydligt och sammanhängande formulerat för att varje enskilt företag också ska kunna svara på de frågor som ställs som en del av sin verksamhet utan enorma utgifter. Vi har nyligen kontrollerat detta. Det har varit en stor framgång.
<SPEAKER ID="212" NAME="Erna Hennicot-Schoepges">
för PPE-DE-gruppen. - (FR) Fru talman! Jag skulle först vilja gratulera vår föredragande, Paul Rübig, till hans betänkande och jag vill tacka honom för att han har gått med på att lägga fram ett muntligt ändringsförslag om att inkludera Luxemburg i detta program och att därmed råda bot på det administrativa söleri som orsakade bristen på denna punkt.
<P>
Vi har känt till, åtminstone sedan den första utvärderingsrapporten om Lissabonprocessen, att små och medelstora företag spelar en avgörande roll inom området forskning och innovation. Emellertid har deras grad av deltagande ännu inte levt upp till förväntningarna och de senaste investeringssiffrorna är ett bevis på detta.
<P>
Detta särskilda program bör därför underlätta små och medelstora företags deltagande, och även minska all överdriven byråkrati. Faktum är att det på sätt och vis är en fråga om att rätta till saker, täcka risken och motverka tveksamheten hos företag när det handlar om att investera i forskning och innovation. Denna tveksamhet kanske också är ett olyckligt inslag i de europeiska företagens tänkesätt.
<P>
Jag gratulerar vår föredragande till att ha insisterat på ett antagande vid första behandlingen, vilket bör påskynda genomförandet av detta program, garantera dess effektivitet och visa att EU:s lagstiftning kanske inte är så ohanterlig som folk ibland anklagar den för att vara, utan att den kan fungera effektivt i medborgarnas intresse.
<SPEAKER ID="213" NAME="Teresa Riera Madurell" LANGUAGE="ES">
Tack, fru talman! Herr kommissionsledamot! Tack för att ni medverkar i den här debatten. Jag vill också först gratulera föredraganden till hans arbete.
<P>
Under en viss tid nu, i olika forum och även i parlamentet, har den eventuella kopplingen mellan gemenskapens ramprogram och det mellanstatliga programmet Eureka varit ämnet för analyser och debatt, eftersom båda inbegriper ett avsevärt stöd till små och medelstora företag. Resultatet av dessa synergier har varit gemenskapsfinansiering av programmet Eurostars, på grundval av artikel 169 i fördraget, ett program som kompletterar ramprogrammet genom vad jag förstår som de huvudsakliga förtjänsterna hos Eureka, nämligen dess ”bottom-up-struktur”, som möjliggör bättre anpassning till små och medelstora företags behov och som underlättar deltagande, eftersom den byråkrati som krävs för att delta i ramprogrammet i många fall är en orimlig börda som är omöjlig för många små och medelstora företag att bära.
<P>
Att stödja större integrering av små och medelstora företag i forskning och utveckling är något som parlamentet alltid har förespråkat, och Eurostars kan ha en avsevärd mobiliserande effekt. Därför välkomnar vi särskilt detta initiativ.
<SPEAKER ID="214" NAME="Mieczysław Edmund Janowski">
för UEN-gruppen. - (PL) Fru talman! Paul Rübig har - som vanligt - lagt fram ett utmärkt betänkande. Vi gratulerar honom till detta.
<P>
Detta är ett mycket viktigt ämne, eftersom införandet av forskningsresultat i industri- och affärsrutiner relativt snabbt kan underlättas via små och medelstora företag. Detta är en grundläggande aspekt av Lissabonstrategin. Det är följaktligen bra att programmet Eurostars bygger på det sjunde ramprogrammet för gränsöverskridande företag och finansierar vetenskaplig och teknisk verksamhet som genomförs av små och medelstora företag i samarbete med institutioner för högre utbildning, forskningsenheter och andra företag - stora företag.
<P>
Forskningens inriktning är också viktig. Den bör vara marknadsinriktad och ha praktiska tillämpningar som är så omedelbara som möjligt. Detta är en god idé, som stöder företagsinitiativ och bör vara tydlig och fri från byråkrati, även i sina finansiella aspekter. Detta är viktigt för alla parter, särskilt för affärsmän. Framgången med detta program kommer att sätta ett gott exempel för framtiden. Låt oss hoppas att våra ett hundra miljoner euro inte är bortkastade.
<SPEAKER ID="216" NAME="Miloslav Ransdorf">
för GUE/NGL-gruppen. - (CS) Små och medelstora företag står för 70 procent av arbetstillfällena inom EU. Med detta sagt, investerar dessa företag bara 4 procent i vetenskap, forskning och teknisk utveckling, vilket utan tvivel är grunden till varför de inte bättre lyckas utnyttja sin kommersiella potential. Vi behöver utveckla denna potential hos små och medelstora företag inom ramen för den förnyade Lissabonstrategin. Det finns flera sätt att göra detta på: Ge dem bättre tillgång till information, erbjuda dem bättre kreditvillkor, möjliggöra för dem att samarbeta bättre med den offentliga sektorn och hjälpa dem att förbättra banden till stora företag så att både små och stora system har en ömsesidig koppling. Jag anser att detta är genomförbart och kan uppnås inom en relativt kort tidsrymd.
<SPEAKER ID="217" NAME="Nils Lundgren">
för IND/DEM-gruppen. - Herr talman! EU ger sig in på ständigt flera områden. Problemet är att det inte finns någon princip för vad EU ska göra. En lämplig princip är dock den i festtalen hyllade men i beslutsfattandet avvisade subsidiaritetsprincipen. Den talar emot att forskning och utveckling centraliseras, utom när det gäller mycket storskaliga projekt, typ Galileo och fusionskraft. Forskning och utveckling som byråkratiseras i stora organisationer ger mindre för pengarna, inte mer. Det finns sällan någon anledning för medlemsländerna att skicka pengar till Bryssel för att sedan låta sina forskare söka dem tillbaka. Denna slutsats gäller alldeles särskilt när det är fråga om forskning och utveckling för små och medelstora företag. Den entusiasm som forskare och företag visar beror på att de luras att tro att det blir mera resurser totalt. Ingenting pekar på att så är fallet. Tack för ordet!
<SPEAKER ID="218" NAME="Ján Hudacký" AFFILIATION="PPE-DE">
(SK) Först av allt, tillåt mig att tacka föredraganden för hans utmärkta arbete med detta betänkande. Jag tror att parlamentet, främst tack vare Paul Rübig, har lyckats hitta en kompromiss som är acceptabel både för kommissionen och för rådet och bör leda till ett antagande av detta förslag vid första behandlingen.
<P>
Jag tror att initiativet Eureka om ett forsknings- och utvecklingsprogram för små och medelstora företag är mycket välkommet av näringslivet. Det faktum att så många länder deltar i detta initiativ bekräftar att det innan detta program hade funnits ett bristande intresse för att lösa små och medelstora företags problem.
<P>
Trots Europaparlamentets ansträngningar har det sjunde ramprogrammet för forskning och utveckling inte heller löst problemet om hur små och medelstora företag får tillgång till de medel som tillhandahållits för att stödja deras forskning, utveckling och innovationsaktiviteter. Det är därför extremt positivt att se att detta gräsrotsinitiativ har fått så stort gillande i alla de relevanta EU-institutionerna. Fastän det inte råder några tvivel om att vissa framsteg har gjorts, är det ett faktum att vissa frågor ännu förblir obesvarade. Jag tänker här på behörighetskriterierna för små och medelstora företag, särskilt den andel av tiden och den årliga omsättningen som ägnas åt forskningsaktiviteter.
<P>
Personligen anser jag att vi när vi ställer upp dessa kriterier bör vi vara mer vidsynta och överväga att öppna programmet Eurostars för mindre företag som trots sin storlek har betydande innovations- och utvecklingspotential.
<P>
Slutligen vill jag säga hur nöjd jag är över att mitt land, Slovakien, också deltar i samarbetet. Detta bör förbättra situationen för små och medelstora innovativa företag vars utveckling hittills i viss utsträckning har släpat efter.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) För det första vill jag gratulera föredragande Paul Rübig och förtydliga vissa delar. För EU:s ekonomiska konkurrenskraft är det avgörande att stödja små och medelstora företags investeringar i tillämpad forskning.
<P>
De 22 medlemsstaterna och de fem staterna i Eureka som har beslutat sig för att tillsammans med kommissionen investera 400 miljoner euro för att stödja den forskning som utförs av småföretagen bidrar till att förverkliga målen i Lissabonstrategin.
<P>
Vi bör inte glömma att små och medelstora företag utgör 99 procent av det totala antalet företag i EU. Urvalet av projekt som ska finansieras av programmet Eurostars ska göras efter hur vetenskapligt framstående de är och vilken ekonomisk inverkan de har.
<P>
Inte desto mindre riktar jag uppmärksamheten de små och medelstora företag svårigheter med att säkra medfinansieringen på 50 procent av ett projekts värde.
<P>
Många av småföretagen skulle hellre använda sina specialister till projekt som inbringar snabba inkomster, till nackdel för långsiktiga forskningsprogram.
<P>
Finansieringen av småföretag med utgångspunkt i deras affärsplan kan dessutom avgöra om ett mycket stort antal små och medelstora företag deltar i den europeiska forskningen.
<P>
Jag hoppas att Erasmusprogrammet för unga företagare också kommer att fortsätta under den tid som detta program pågår.
<SPEAKER ID="220" NAME="Joel Hasse Ferreira" AFFILIATION="PSE">
(PT) Herr kommissionsledamot, mina damer och herrar! Jag anser att det är extremt viktigt att stödja små och medelstora företag och stimulera deras vetenskapliga och tekniska utveckling. Små och medelstora företag behöver en stabil teknisk grund för att möjliggöra för dem att öka sitt bidrag till ekonomisk tillväxt och utveckling.
<P>
I regel har små och medelstora företag stor initiativ- och anpassningsförmåga eftersom de inte hämmas av byråkrati och normalt drivs av företagare och chefer som är mycket engagerade i sitt välståndsskapande arbete. Denna initiativ- och anpassningsförmåga gör det lättare att inleda nya affärsprojekt som inkluderar tillverkning och/eller försäljning av nya produkter eller utförande av nya tjänster som skräddarsytts för konsumenters och andra företags behov.
<P>
Sådana nya produkter och tjänster skulle ofta kunna kräva en mer solid teknisk grund än den som finns tillgänglig i många sådana småföretag. Därför skulle Eurostars kombinerade forsknings- och utvecklingsprogram med syfte att stödja små och medelstora företag kunna vara mycket viktigt utifrån sin potentiella effekt på den reala ekonomin. Det kommer sålunda att bidra till att öka kompetensen hos små och medelstora företag i olika EU-stater, till fördel för medborgarna som konsumenter och EU:s ekonomi. Det kommer på så sätt också att bidra till att skapa fler och bättre arbetstillfällen. Av alla dessa anledningar har Paul Rübigs betänkande vara högst värdefullt.
<SPEAKER ID="221" NAME="Dragoş Florin David" AFFILIATION="PPE-DE">
(RO) För det första skulle jag vilja gratulera Paul Rübig till det korrekta och snabba sätt på vilket han hanterat detta betänkande.
<P>
Betänkandet skapar förutsättningar för ett nytt tillvägagångssätt för Lissabonstrategin genom att helt enkelt koppla forskning till små och medelstora företag. På detta sätt bidrar vi till konkurrenskraften och ger en ny puff för nystartade företag, små och medelstora företag med innovativ verksamhet. Eurostars bör bli utgångspunkten för att ge en ny start åt den europeiska ekonomiska aktiviteten, ett program av europeiska innovativa stjärnor, ett öppet, flexibelt och obyråkratiskt program.
<P>
Jag avslutar med att uppmana kommissionen, tillsammans med alla stater som deltar i detta program, att uppmuntra och främja detta program som är nära relaterat till EU:s prioriterade teman: klimatförändringar, energieffektivitet, att främja förnybara energiresurser och sist men inte minst att bekämpa cancer.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Det gemensamma programmet Eurostars för forskning och utveckling stöder små och medelstora företag som bedriver forskning och utveckling i att utföra marknadsorienterad forskning i gränsöverskridande projekt, som genomförs för olika sammanslutningar av små och medelstora företag.
<P>
Jag vill särskilt betona vikten av kunskapsöverföring och samarbetsbehovet inom ramen för detta program mellan företagen själva och andra institutioner, på grundval av industriella och ekonomiska partnerskap. Det faktum att detta är ett gräsrotsprogram, direkt anpassat till behoven hos de forskningsbedrivande företag som deltar i det, är en mycket positiv aspekt. Nyckelfrågan är att forskningsaktiviteterna är marknadsinriktade och syftar till kommersiella resultat på kort till medellång sikt.
<P>
Jag vill också nämna ett nytt inslag i detta program, nämligen införandet av finansieringsfaciliteten med riskdelning (RSFF), som är utformad för mer riskfyllda projekt inom forskning och teknisk utveckling.
<SPEAKER ID="223" NAME="Péter Olajos" AFFILIATION="PPE-DE">
(HU) Tack så mycket, herr talman! Jag vill också gratulera Janez Potočnik och Paul Rübig. Det gemensamma programmet Eurostars är ett utmärkt sätt att uppnå Lissabonmålen, att öka konkurrenskraften och att stärka innovationen. Små och medelstora företag som ägnar sig åt forskning och utveckling och som spenderar minst 10 procent av sin omsättning på forskning och utveckling är nyckelaktörer inom detta område.
<P>
Ungern är medlem av detta program, och intresset för programmet har varit enormt. Fler än 200 företag som uppfyller kriterierna har ansökt. Men ett problem som nu framkommer är att medlemsstaterna inte har satt av tillräckliga resurser. I Ungern finna till exempel bara 500 000 euro tillgängliga, vilket bara räcker för 2-3 projekt. Följaktligen anser jag att medlemsstaterna i alla händelser bör öka de resurser som tilldelats för detta, eller försöka spendera minst 3 procent av BNP på forskning och utveckling så att vi också kan bli konkurrenskraftiga på världsnivå. Jag tror att Eurostars och Eureka är en typ av program som tillhandahåller ett utmärkt sätt att uppnå detta. Grattis igen.
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Herr talman! Enkelt uttryckt betalar det sig att investera i småföretag.
<P>
Vetenskapliga studier har visat att småföretag med enkel teknik har utrymme för bra innovationer, och jag vill verkligen understryka detta. Detta är också fallet med familjeföretag, där investeringar görs i ett barn i det givna företagets familj, så att det finns en säker kontinuitet. Jag anser att detta är ett mycket sunt sätt att fortsätta verksamheten. Dessa företag är vidare mycket flexibla, och för en liten utgift kan de flytta från en plats till en annan, och även gå från en produkt till en annan. Jag tror att om fler än 60 procent av inkomsterna inom EU kommer från små och medelstora företag, skulle det vara ett stort misstag från vår sida att snåla på investeringarna i dessa företag och i deras utveckling.
<SPEAKER ID="225" NAME="Janez Potočnik">
ledamot av kommissionen. - (EN) Herr talman! Jag vill inleda genom att tacka alla för att ha stöttat förslaget i betänkandet men också, och ännu mer, för att de stöder små och medelstora företag. Små och medelstora företag är en avgörande del av EU:s ekonomi och som jag redan har sagt talar vi i programmet Eurostars om små och medelstora företag som kommer att utgöra framtidens ”stjärnor”.
<P>
Detta är en innovativ strategi. Det är inte lätt att genomföra strategier där vi kombinerar pengar från medlemsstaterna med gemenskapsfinansiering, men det är definitivt värdefullt, eftersom detta är precis den riktning som vi bör välja i framtiden. Vi för samman det bästa av Eureka - flexibilitet, enkelhet, decentraliseringssträvande, marknadsinriktning - med det bästa hos ramprogrammet: centraliserad förvaltning, gemensam utvärdering och gemensamt urval. Jag kan försäkra er om att vi även inom de andra delarna av ramprogrammet håller ögonen öppna till fördel för små och medelstora företag.
<P>
Förenkling är det viktiga här. Som ni troligen vet, har vi infört en högre finansieringsgrad för små och medelstora företag än för övriga. Så de har en 75-procentig medfinansieringsgrad i ramprogrammet, medan resten av de större företagen har 50 procent, vilket innebär att vi stimulerar deras deltagande. Vi har infört en garantifond, vilket i stor utsträckning förenklar deras deltagande i ramprogrammet, eftersom det faktum att de måste lämna in bankgarantier i förväg var ett av de största problemen för små och medelstora företag. Vi ska också till att införa en enda registreringspunkt vilket också kommer att förenkla processen eftersom man bara behöver ansöka en gång. Alla ens uppgifter sparas och nästa gång man gör detta kommer det att ske automatiskt.
<P>
Om vi ser till resultaten från det första året - och som ni vet kom vi överens om målet på 15 procents finansiering som bör gå till små och medelstora företag från programmets samarbetsdel - kan vi alltså säga att det fungerar. Medan vi i det sjätte ramprogrammet inte nådde målet kan vi utifrån de första utvärderingarna och den första inblicken i resultaten se att denna siffra ligger närmare 20 procent än 15 procent vilket är ett stort steg framåt.
<P>
Vi verkar också inom kommissionen. Jag har just kommit från ett möte med gruppen av kommissionsledamöter för konkurrenskraft där vi diskuterade småföretagslagen (Small Business Act) - det är arbetsnamnet - där vi vill ta itu med alla frågorna i samband med små och medelstora företag på ett organiserat sätt. Jag vill också nämna att detta redan har inletts fastän vi i dag beslutar om finansiellt deltagande från gemenskapens sida och att fler än 200 ansökningar har lämnats in vid första anmälningsomgången, vilket är en stor framgång.
<P>
Slutligen vill jag säga att jag är extremt glad över att Luxemburg har beslutat sig för att delta. På det hela taget finns det definitivt inga problem. Vi bör göra vårt bästa för att göra landets anslutning till programmet så snabb som möjlig.
<SPEAKER ID="226" NAME="Paul Rübig">
föredragande. - (DE) Herr talman, kommissionsledamot Janez Potočnik, mina damer och herrar! Sammanfattningsvis kan vi säga att vi åter har satt upp ett mål för oss själva som fokuserar på Lissabonagendan. Genomförande av forskningsresultat på kort sikt kommer, hoppas vi, att skapa nya arbetstillfällen och leda till högre nettolöner. Självklart är en central del av innovationen att nya produkter erbjuds. På så sätt uppnås även framgång på marknaden.
<P>
Jag är också glad över att vi, tillsammans med Europeiska investeringsbanken, har lyckats tillhandahålla ytterligare ett instrument för riskdelning, och att dessa belopp därför kan spridas betydligt mer. Vi har också planerat en utvärdering för att se om medlen faktiskt tas i anspråk och för att kontrollera att Europaparlamentet inte måste göra nedskärningar igen på grund av att medlen inte utnyttjats fullt ut under det föregående året, såsom sker med andra program.
<P>
Jag anser att detta program kan garantera att medlen utnyttjas fullt ut, och jag vill be mina kolleger bland ledamöterna att se till att medfinansieringen fungerar som avsett även i medlemsstaterna. Det ligger i allas vårt intresse att detta program blir väl utnyttjat. Jag tror att man även bör informera om programmet i enlighet med detta.
<P>
Jag skulle också vilja be kommissionsledamot Janez Potočnik att ordna med kommissionens vice ordförande Margot Wallström så att detta program presenteras inför allmänheten som föredömligt. Det är en del av processen. Jag vill än en gång gratulera det slovenska ordförandeskapet. Detta är en produkt och ett projekt som verkligen är värt att visa upp.
<SPEAKER ID="227" NAME="Talmannen">
Debatten är avslutad.
<P>
Omröstningen kommer att äga rum i morgon.
<P>
Skriftliga förklaringar (artikel 142)
<SPEAKER ID="228" NAME="Jorgo Chatzimarkakis  " AFFILIATION="ALDE">
skriftlig. - (DE) Kommissionsledamot Potočnik! Att tala om små och medelstora företags roll tillhör god ton i Europaparlamentet. Små och medelstora företag är faktiskt ryggraden i EU:s ekonomi.
<P>
Enbart i Tyskland finns det nästan 20 miljoner människor som arbetar, forskar och utvecklar i fler än 3,3 miljoner små och medelstora företag. Om Europa växer eller stagnerar beror huvudsakligen på dessa. Små och medelstora företag producerar fler patent, innovationer och arbetstillfällen än de stora konglomeraten. Ändå fortsätter små och medelstora företag att ha alltför liten tillgång till lån och finansieringsprogram.
<P>
Eurostars är ett bra exempel på hur saker fungerar. Till skillnad från det sjunde ramprogrammet, som baseras på en uppifrånprincip med central finansiering från EU, baseras Eureka och Eurostars på ”bottom-up-principen”. Programmen förvaltas av initiativet Eureka. Detta är bra, och skulle kanske också kunna utgöra en modell för vårt sjunde ramprogram.
<P>
Fördelarna med Eurostarsprogrammet är följande:
<P>
• Forskningsintensiva små och medelstora företag krävs i en ledarroll.
<P>
• Behörigheten kontrolleras och utvärderingen görs av internationella experter.
<P>
• Harmoniserade anbudsinfordringar och arbetsflöden i alla medlemsstater.
<P>
• Snabbt beslutsfattande om finansiering: 14 veckor efter tidsfristens utgång.
<P>
• Kommissionen ger ytterligare tillskott.
<P>
• Finansiering uteslutande i form av icke återbetalningsskyldiga ersättningar (kontanta ersättningar).
<P>
Jag vill varmt gratulera föredraganden till hans arbete. Jag önskar programmet stor framgång.
<SPEAKER ID="229" NAME="Anna Záborská  " AFFILIATION="PPE-DE">
skriftlig. - (SK) Genom att rösta för Paul Rübigs betänkande sänder Europaparlamentet ut en klar signal till små och medelstora företag i medlemsstaterna. Små och medelstora företag kan ofta vara effektiva deltagare i forskning och utveckling men de måste finna sig i mindre gynnsamma villkor än dem som gäller för stora internationella företag.
<P>
Från och med nu kan småföretagarorganisationer som bedriver forskning och utveckling utnyttja finansiellt stöd från EU och verka inom ett europeiskt nätverk tillsammans med andra små och medelstora företag. Slovakiska små och medelstora företag kommer sålunda att kunna bidra med sin kunskap och sin kapacitet till den europeiska forsknings- och utvecklingssektorn.
<P>
I Slovakien är många små och medelstora företag belägna i landsbygdsområden med mindre utvecklad infrastruktur, vilket hämmar deras utveckling. Många kvinnor är anställda inom små och medelstora företag som ägnar sig åt forskning och utveckling, antingen direkt eller indirekt. EU-medel är användbara eftersom de ger små och medelstora företag en start, och på så sätt låter deras professionella kapacitet tjäna det gemensamma intresset.
<P>
Programmet Eurostars är ett program för forskning och utveckling av nya produkter och tjänster på EU-nivå. Små och medelstora företag spelar en nyckelroll i Eurostars projekt. Det är verkligen synd att Slovakien, en EU-medlemsstat, inte deltar i detta program. Slovakiens små och medelstora företag har följaktligen inte tillgång till det betydande finansiella stöd som finns tillgängligt för effektiv utveckling av nya produkter, tekniker och tjänster.
