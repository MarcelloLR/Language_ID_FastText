<CHAPTER ID="002">
Uttalande av talmannen
<SPEAKER ID="006" NAME="Talmannen">
Mina damer och herrar! Innan vi börjar sessionen skulle jag vilja säga några ord. Som ni vet undertecknade Polens president, Lech Kaczyński, Lissabonfördraget för tio dagar sedan. Jag är säker på att vi är ett steg närmare ett slutförande av ratificeringsprocessen. Jag är också säker på att fördraget snart även kommer att ratificeras av Tjeckien.
<P>
Jag vill informera er om att den första frågetimmen med José Manuel Barroso, Europeiska kommissionens ordförande, kommer att äga rum på torsdag denna vecka kl. 15.00. Denna debatt utgör en viktig institutionell förändring. Den kommer att leda till en avsevärd förbättring av Europaparlamentets arbete med kommissionen. Jag har arbetat med denna fråga tillsammans med ordförandena för de politiska grupperna och ordförande Barroso, och jag gläder mig över att det nya förfarandet kommer att bli ett permanent inslag i plenarsammanträdena i Strasbourg. Jag är säker på att detta kommer att stimulera våra debatter och öppna våra diskussioner ytterligare.
<P>

<P>
Den 10 oktober uppmärksammade vi den internationella dagen mot dödsstraff. Denna dag har sedan 2007 även varit den europeiska dagen mot dödsstraff, då vi uppvisar vår beslutsamhet och vårt engagemang mot denna omänskliga metod. Vi klargör även att vi är för ett världsomfattande moratorium i överensstämmelse med parlamentets förklaring i en resolution från 2007 och resolutionen från FN:s generalförsamling.
<P>
I ett pressmeddelande den 9 oktober bekräftade jag, i mitt eget namn och på Europaparlamentets vägnar, vårt engagemang för att skapa ett Europa utan dödsstraff och även för att upphäva det i hela världen. Detta är vår gemensamma skyldighet. Tyvärr finns det fortfarande ett land i Europa som dömer ut och verkställer dödsstraff. Detta land är Vitryssland. Vi fördömer avrättningarna i Iran och vi är särskilt oroliga för de iranier som har dömts till döden till följd av demonstrationerna efter presidentvalet i juni. Vi motsätter oss framför allt att dödsstraff tillämpas på minderåriga och skulle vilja påpeka att det i år är 20 år sedan konventionen om barns rättigheter antogs, vilken uttryckligen förbjuder avrättning av minderåriga.
<P>
Vi måste fortsätta ta kraftfullt avstånd från dödsstraff och säga vad vi tycker om att det tillämpas runtom i världen. Vi upprörs av de senaste händelserna i Kina där 12 personer har dömts till döden efter de etniska oroligheterna och våldsamheterna i Urumchi i Xinjiang-provinsen. Trots de allvarliga brott som begicks under oroligheterna i juni uppmanar vi de kinesiska myndigheterna att upprätthålla reglerna om rättvis rättslig prövning. Vi upprörs även av att dödsstraff döms ut och verkställs i Förenta staterna, särskilt i delstaten Ohio, där man har skjutit upp avrättningar med giftinjektion efter flera misslyckade försök.
<P>
Jag skulle återigen vilja vädja till alla de länder som fortfarande tillämpar dödsstraff om att avskaffa det i deras strafflagstiftning eller att, i avvaktan på avskaffandet, få till stånd ett moratorium för utdömandet och verkställandet av dödsstraff.
<P>
(Applåder)
