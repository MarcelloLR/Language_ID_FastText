<CHAPTER ID="017">
Utgifter inom veterinärområdet (debatt)
<SPEAKER ID="173" NAME="Talmannen">
Nästa punkt är ett betänkande av Ilda Figueiredo, för utskottet för jordbruk och landsbygdens utveckling, om förslaget till rådets beslut om ändring av beslut 90/424/EEG om utgifter inom veterinärområdet C6-0199/2006.
<SPEAKER ID="174" NAME="Markos Kyprianou">
ledamot av kommissionen. (EN) Herr talman! Först och främst vill jag säga att jag är tacksam över det arbete som har utförts av ledamöterna i de berörda utskotten när det gäller kommissionens förslag om ändring av beslut 90/424/EEG om utgifter inom veterinärområdet. Det här året har kommissionen beviljat omkring 210 miljoner euro för att hjälpa medlemsstaterna att genomföra program för utrotning och övervakning av djursjukdomar. Programmet är en huvudsaklig faktor i vår strategi för livsmedelssäkerhet.
<P>
Som vi alla vet är djursjukdomar omöjliga att förutsäga - det oväntade kan och har inträffat. Trots att vi under 2005-2006 fick se utbrott av fågelinfluensa, blue tongue och klassisk svinpest i vissa medlemsstater bröt ingen av dessa sjukdomar ut på allvar, och vi lyckades kontrollera dem och undvika att de orsakade omfattande skador.
<P>
Kommissionen har inlett en vittomfattande granskning av gemenskapens djurhälsopolitik. En utförlig utvärdering har nyligen avslutats, och resultaten presenterades vid en konferens som hölls i Bryssel i förra månaden. Det var med tillfredsställelse jag kunde konstatera att flera ledamöter deltog under, och förvisso också ledde, dessa sessioner.
<P>
Ett av de främsta intresseområdena för diskussionen i dag, och ett ämne som skapade ett betydande intresse, var det eventuella införandet av en försäkring eller en kostnadsfördelningsmodell för att hjälpa till att finansiera kostnaderna för att utrota djursjukdomar. Detta är emellertid mer långsiktiga åtgärder som fortfarande kräver omfattande diskussioner med de olika berörda parterna innan vi kan bestämma hur vi bäst ska gå vidare. Det finns dock ett antal viktiga förändringar som vi kan genomföra i dagsläget, i syfte att förbättra effektiviteten när det gäller hur kommissionen och medlemsstaterna hanterar finansieringen på det här området. Avsikten med det förslag som vi i dag behandlar är att genomföra dessa förändringar. Samtidigt avsätter vi den tid som behövs för andra mer långsiktiga frågor som ska behandlas under den pågående granskningen av politiken.
<P>
Förslaget omfattar tre huvudsakliga faktorer. För det första föreslår vi att man inför en möjlighet till en flerårig programplanering av programmen för utrotning av sjukdomar, men med ett förenklat förfarande som underlättar arbetet för både medlemsstaterna och kommissionen. För det andra föreslår vi en förstärkning av den rättsliga grunden för Traces-programmet, men också för kommunikationen. Det är intressant att konstatera att vi för närvarande har en rättslig grund för kommunikationsverksamheten inom området för djurens välbefinnande, men inte för djurhälsovården. Detta kommer emellertid att rättas till i förslaget. För det tredje föreslår vi att förteckningen över de program för utrotning av sjukdomar som är berättigade till finansiering ska begränsas till att omfatta de program som uppfyller tydliga prioriteringar. Detta bör emellertid ske med hjälp av ett förfarande som gör det möjligt att förändra förteckningen när så anses nödvändigt med hänsyn till utvecklingen.
<P>
Med de föreslagna ändringarna skulle viktiga framsteg kunna nås för att förstärka och prioritera vår strategi för livsmedelssäkerhet. I förslaget görs ett antal förbättringar som också kommer att öka effektiviteten och minska byråkratin för både kommissionen och medlemsstaterna. Jag är tacksam för parlamentets stöd.
<SPEAKER ID="175" NAME="Ilda Figueiredo " AFFILIATION="GUE/NGL">
föredragande. - (PT) Herr talman, herr kommissionsledamot, mina damer och herrar! I det betänkande som jag överlämnar till parlamentet för utskottet för jordbruk och landsbygdens utveckling välkomnas kommissionens förslag om möjligheten att godkänna fleråriga program och uppdatera vissa instrument som gemenskapens politik på djurhälsoområdet åtföljs av. I betänkandet framförs dock också att vissa speciella åtgärder i förslagen om ändring av rådets beslut 90/424/EEG inte uppfyller de krav som ställs.
<P>
Vi vill därför lyfta fram 12 ändringsförslag för att uppnå fem nyckelmål, enligt följande: mot bakgrund av de bristande kunskaperna om vad som har hänt med programmen för utrotning, bekämpning och övervakning av vissa djursjukdomar i olika medlemsstater är det första målet att uppmana kommissionen att vart fjärde år avlämna en rapport till parlamentet och rådet om djurhälsosituationen och om hur kostnadseffektiv tillämpningen av programmen i de olika medlemsstaterna varit, tillsammans med en förklaring av de kriterier som antagits.
<P>
Det andra målet är att stödja spridningen av goda metoder och uppmuntra gemensamma program i gränsregioner för två eller flera medlemsstater varhelst det visat sig vara viktigt för förebyggande, kontroll, övervakning och utrotning av smittsamma djursjukdomar, inklusive zoonoser, med tanke på att samma sjukdomar betraktas på olika sätt i olika länder, t.o.m. i medlemsstater som gränsar till varandra, vilket kan påverka de åtgärder som vidtas.
<P>
Det tredje målet är att göra finansieringsförslag obligatoriska vid nödsituationer som kräver oförutsedd och icke programplanerad utbetalning av mycket stora belopp. Finansieringsförslagen ska inte omfattas av de tidsfrister som fastställs i detta beslut, och i vilket fall som helst bör de tidsfrister som kommissionen lagt fast förlängas. Ett exempel på detta är utbrottet av mul- och klövsjuka i Storbritannien 2000. När det gäller dessa sjukdomar blir åtgärderna mer effektiva ju tidigare de vidtas och ju mer radikala de är. Det är därför nödvändigt att inrätta en finansiell minimireserv för att hantera dessa katastrofer som kan inträffa plötsligt, och som är så förrädiska och oförutsebara.
<P>
För det fjärde föreslår vi en utvidgning av den lista över smittsamma djursjukdomar som bifogas detta beslut, för vilka ekonomiskt stöd från gemenskapen kan beviljas. Kommissionen har föreslagit att listan ska kortas ned. I förslaget i detta betänkande från utskottet för jordbruk och landsbygdens utveckling läggs således åtta sjukdomar till på den nuvarande listan, och där föreslås också att stöd ska utgå för bekämpning och utrotning av dem.
<P>
Jag vill betona vikten av detta förslag, mot bakgrund av att utrotningsprogram redan pågår i ett antal länder, och de bör inte avbrytas. I Portugal, där jag bäst känner till situationen, har bovin leukos omfattats av ett utrotningsprogram i nästan 20 års tid. Sjukdomen är nu nästan helt utrotad. Förra året upptäcktes ytterst få fall av leukos, och man uppskattar att sjukdomen ska vara helt utrotad efter ytterligare ett år. Om denna sjukdom inte berättigar till finansiering kan det leda till att allt arbete som gjorts sätts på spel och att sjukdomssituationen allvarligt försämras på ett okontrollerat sätt.
<P>
Ett annat exempel är Newcastlesjuka, som är endemisk bland vilda fåglar och när som helst kan överföras till ovaccinerade tamfåglar. De ekonomiska konsekvenserna av denna sjukdom kan bli förödande för fåglar. Aujeszkys sjukdom hos grisar, som kommissionen föreslår ska strykas, omfattas av ett program för Portugal. Om man misslyckas med att utrota sjukdomen blir det omöjligt att exportera grisar till vissa marknader. Brucellos hos svin är en annan sjukdom som inte ingår i den nuvarande listan. Det är en endemisk sjukdom i Portugal och Medelhavsområdet som kan orsaka samma problem inom handeln.
<P>
Kommissionen föreslår också, i syfte att förenkla den gällande lagstiftningen, att rådets beslut 90/638/EEG om fastställande av gemenskapskriterier för utrotning och övervakning av vissa djursjukdomar upphävs. Kriterierna i beslutet ska ersättas med de nya tekniska kriterier som fastställs i bilagan till det nya beslutet. Dessa kriterier, som vi nu ska bedöma, har kommissionen för avsikt att senare omvandla till kriterier och standardkrav.
<P>
Vi föreslår i detta betänkande att parlamentet yttrar sig på nytt ifall de gällande kriterierna skulle förändras.
<P>
Slutligen vill jag rikta ett tack till alla dem som har bidragit till utarbetandet av detta betänkande. Förhoppningsvis kommer kommissionen att ta till sig förslagen i betänkandet, som syftar till att förbättra djurhälsosituationen.
<SPEAKER ID="177" NAME="Mairead McGuinness">
för PPE-DE-gruppen. - (EN) Herr talman! Jag vill tacka föredraganden för hennes arbete med detta betänkande, samt kommissionen för dess bidrag denna kväll.
<P>
Jag kommer att prata om framtiden, för det är viktigt med hänsyn till granskningen. När det gäller frågorna i betänkandet instämmer vi dock, som sagt, i stort sett med det mesta i förslaget. Alla erkänner behovet av att kontrollera och övervaka djursjukdomar, inte bara på grund av deras konsekvenser för människors hälsa, utan också på grund av de ekonomiska konsekvenserna i samband med sjukdomsutbrotten. Se bara på Irland under 2001, där vi drabbades av mul- och klövsjukan och hur landet fullständigt stannade av. Tack och lov lyckades vi få utbrottet under kontroll, men det visade vad som kan ske när problemen uppstår.
<P>
Information är nyckeln till den kontroll, övervakning och effektivitet som krävs när sjukdomar bryter ut, och det gläder mig att vi kommer att titta närmare på bättre informationssystem inom och mellan medlemsstaterna.
<P>
Förslaget till finansiering av informationspolitiken är mycket positivt, och det fleråriga programmet är ett mycket användbart förslag. Det gör det nämligen lättare för medlemsstaterna och detta bör välkomnas, liksom även de gemensamma programmen för två medlemsstater eller gränsregioner. Vi behöver förlänga tidsfristen för medlemsstaternas ingivande av förslag till sjukdomsprogram. Vi har utökat förteckningen över sjukdomar. Vi är också medvetna om att artikel 6 gäller för nödsituationer, och det ska välkomnas.
<P>
Jag vill göra ett särskilt påpekande när det gäller framtiden: EU behöver se längre än till de egna gränserna, och se till att vår handelspolitik inte hamnar i konflikt med frågor som rör folkhälsan och livsmedelssäkerheten. Vi tillåter livsmedelsimport till EU och vi bör åtminstone se till att standarden för våra importerade varor uppfyller standarden för våra egenproducerade livsmedel. Vi är tvungna att utesluta all import om det råder minsta tvivel beträffande standarden. Det är alltför enkelt att importera ett problem, men det är desto svårare att hantera problemet när det väl finns inom våra gränser. Jag oroas över att WTO driver på handeln utan att ta vederbörlig hänsyn till djurhälsan och konsekvenserna för människors hälsa. Jag är inte övertygad om att våra nuvarande regler kan stilla min oro, och jag tror inte att enbart datoriserade system kan skydda oss.
<P>
Låt mig avsluta med att säga att vi i EU har tagit ledningen när det gäller dessa frågor, men det vore beklagligt om vi i vår strävan efter ett handelsavtal skulle offra såväl våra standarder som djurs och människors hälsa.
<SPEAKER ID="178" NAME="Heinz Kindermann" LANGUAGE="DE">
Herr talman! Det föreliggande förslaget från kommissionen innebär ingen förändring av de gällande reglerna för utrotning, bekämpning och övervakning av djursjukdomar och zoonoser utan syftar snarare till att uppdatera vissa instrument som gemenskapens politik på djurhälsoområdet åtföljs av. Vi välkomnar detta, men vi välkomnar i synnerhet kommissionens tillkännagivande att den inom kort kommer med en fullständig rapport om europeisk djurhälsopolitik. Det blir ett bra tillfälle att diskutera mer långtgående förändringar av gällande regler och, om så krävs, en ny rättslig ram.
<P>
Vi instämmer i de mål för förslaget som framförs i kommissionens motivering och också med föredraganden. Vi stöder förslagen till ändringar av rådets beslut 90/424/EEG. Vi stöder också de kritiska synpunkterna från föredraganden om finansieringen av systemet för övervakning av transporter av levande djur och också om stödsystemet för oförutsebara sjukdomar och utbrott av epidemier eller sjukdomar som orsakar bestående skada. Åtgärder för att bekämpa djursjukdomar kräver alltid stora summor, och problemet är ofta att få fram dem med kort varsel. Föredragandens förslag att vissa medel ska läggas undan som reserv bör naturligtvis beaktas. Det är vår hemliga förhoppning att de ändringsförslag som lagts fram kommer att förbättra genomförandet av de samfinansierade programmen för utrotning av djursjukdomar.
<SPEAKER ID="179" NAME="Agnes Schierhuber" AFFILIATION="PPE-DE">
(DE) Herr talman, ärade kommissionsledamöter, mina damer och herrar! Jag vill inleda med att tacka vår föredragande för hennes väl avvägda betänkande. Som tidigare talare, särskilt Dr Heinz Kindermann, redan har sagt är detta ett tekniskt betänkande med brådskande ändringsförslag.
<P>
I krissituationer är det mycket viktigt med flexibilitet. Stöd som kan ges snabbt är värt det dubbla vid sådana omständigheter. Reaktionerna och de vidtagna åtgärderna måste dock vara genomtänkta, och förebyggande åtgärder är bättre än reaktioner. Utskottet för jordbruk och landsbygdens utveckling har under många år krävt att övervakningen av import av levande djur från länder utanför EU ska vara lika intensiv som övervakningen inom EU.
<P>
Som vi alla vet har djurhälsan en direkt inverkan på produkter med animaliskt ursprung och således, i slutändan, på folkhälsan. Av den anledningen bör vi särskilt se till att de negativa effekter som vi erfarit tidigare inte uppstår igen. Dessa effekter har lett till att allmänhetens förtroende för produkter med animaliskt ursprung allvarligt har urholkats, vilket har skadat ekonomin.
<SPEAKER ID="180" NAME="Bogdan Golik" AFFILIATION="PSE">
(PL) Herr talman! Som ledamot av Europaparlamentet och även i min egenskap av veterinär vill jag uttrycka mitt stöd för Ilda Figueiredos betänkande, särskilt kravet på att smittsamma djursjukdomar som bovin leukos och Aujeszkys sjukdom ska vara kvar på listan över sjukdomar för vilka gemenskapsstöd kan beviljas. Jag vill påminna parlamentet om att det är synnerligen viktigt att utrota dessa sjukdomar i vissa medlemsstater, bland annat på grund av handeln inom unionen. Ett villkor för att föra ut grisar på marknaden är att de kommer från en region eller ett land där man inte har Aujeszkys sjukdom. Situationen för nötkreatur är liknande - de måste komma från besättningar med intyg om att enzootisk bovin leukos inte förekommer.
<P>
Många nya medlemsstater har begränsade budgetar och har följaktligen inte de ekonomiska resurser som krävs för att helt utrota dessa sjukdomar. Europeiska kommissionens föreslagna ändring av listan över sjukdomar, som innebär att bovin leukos och Aujeszkys sjukdom stryks, kan leda till betydande nedskärningar i de förebyggande program som pågår eller till och med till att de avbryts helt.
<P>
Det är mycket viktigt att framtida uppdateringar av listan över sjukdomar endast sker sedan samtycke erhållits från Europaparlamentet och rådet.
<SPEAKER ID="181" NAME="Markos Kyprianou">
ledamot av kommissionen. (EN) Herr talman! Jag välkomnar det intresse som ledamöterna har visat för förslaget om ändring av det som vi kallar veterinärfonden. Jag uppskattar att parlamentet har godtagit förslagets allmänna principer.
<P>
De förslag som har förts fram är positiva, men flera av dem tillämpas redan. Till exempel är idén att tillåta vissa utgifter i samband med nödsituationer förvisso väsentlig, men denna bestämmelse finns redan i artikel 3 i beslutet. Kommissionen finansierar nödåtgärder för att hantera dessa sjukdomar, i regel genom en 50-procentig samfinansiering av stödberättigade åtgärder, och till 60 procent för mul- och klövsjukan.
<P>
Idén om att garantera samordning mellan de medlemsstater som lägger fram program är också välkommen, men detta är också redan en realitet. Vi kommer att fortsätta med den strategin, men vi anser inte att artikel 16 är lämplig för detta. Vi kommer att införa detta förslag någon annanstans, dvs. förslaget om arbetsgrupper och utbyte av bästa praxis.
<P>
Planerna för utrotning av sjukdomar finns tillgängliga på kommissionens webbplats, men vi tillhandahåller gärna parlamentet och rådet information om de framsteg som görs, och vi rekommenderar dessa planer till medlemsstaterna.
<P>
I beslutet fastställs de kriterier som medlemsstaterna ska uppfylla när de lämnar in sina utrotningsprogram till kommissionen för behandling. Detta är tekniska kriterier. Därför är det reglerande kommittéförfarandet lämpligt för att definiera den information som krävs. Medlemsstaterna bör vara mycket noggranna i den information som de tillhandahåller, och därför är det till stor hjälp om kommissionen anger vilket format som krävs.
<P>
Beträffande förslaget om att senarelägga slutdatumet för att lämna in ansökan om finansiering uppmanar vi medlemsstaterna att lämna in sina ansökningar så tidigt på året som möjligt. Vi kan ändå godta att ett slutdatum fastställs till den 30 april.
<P>
När det gäller förteckningen över de sjukdomar som är stödberättigade, vilket togs upp av flera talare, har vi föreslagit att korta ned förteckningen för att inrikta våra insatser på nyckelprioriteringarna, dvs. de sjukdomar som medför indirekta konsekvenser för människors hälsa, samt sjukdomar som kan leda till allvarliga problem inom handeln. Ett tillägg av sjukdomar eller ytterligare möjligheter för medlemsstaterna att lägga fram vilket program som helst skulle riskera att dessa prioriteringar urvattnades. Många av de sjukdomar och de frågor som har tagits upp kommer ändå att täckas på annat sätt, till exempel genom utgifter i samband med nödsituationer (artikel 3 i beslutet). Dessa utgifter täcker de sjukdomar som skulle kunna medföra mycket allvarliga förluster, såsom klassisk svinpest, fågelinfluensa eller mul- och klövsjukan.
<P>
Det finns emellertid två sjukdomar med på dagens förteckning, för vilka medlemsstaterna för närvarande mottar finansiering, nämligen Aujeszkys sjukdom och bovin leukos. I dessa två fall är jag beredd att undersöka hur en finansiering skulle kunna fortsätta under ytterligare ett antal år.
<P>
Kommissionen kommer att ge parlamentet en fullständig förteckning över kommissionens ståndpunkt om vart och ett av ändringsförslagen. Den kommer säkerligen att finnas med i protokollet till detta sammanträde.
<SPEAKER ID="182" NAME="Talmannen">
Debatten är härmed avslutad.
<P>
Omröstningen kommer att äga rum på tisdag kl. 12.30.
<P>
Bilaga - Kommissionens ståndpunkt
<P>
Betänkande: Figueiredo
<P>
Kommissionen kan godta följande ändringsförslag: 7, 8 och 10.
<P>
Kommissionen kan godta följande ändringsförslag delvis: 1, 2, 4 och 12.
<P>
Kommissionen kan inte godta följande ändringsförslag: 3, 5, 6, 9 och 11.
