<CHAPTER ID="024">
Gemenskapens tobaksfond (debatt)
<SPEAKER ID="123" NAME="Talmannen">
Nästa punkt är ett betänkande av Sergio Berlato, för utskottet för jordbruk och landsbygdens utveckling, om förslaget till rådets förordning om ändring av förordning (EG) nr 1782/2003 vad gäller överföring av tobaksstöd till gemenskapens tobaksfond för åren 2008 och 2009 och om ändring av förordning (EG) nr 1234/2007 vad gäller finansieringen av gemenskapens tobaksfond - C6 0062/2008 -.
<SPEAKER ID="124" NAME="Sergio Berlato">
föredragande. - (IT) Fru talman, herr kommissionsledamot, mina damer och herrar! Syftet med kommissionens förslag är i grunden att fortsätta göra avdrag med fem procent av det tobaksstöd som beviljats för kalenderåren 2008 och 2009 och att använda dessa medel för att fortsätta finansiera gemenskapens tobaksfond, vilken och har som enda mål att finansiera spridning av information för att öka de europeiska medborgarnas medvetenhet om de skador som tobakskonsumtionen orsakar.
<P>
Först och främst tycker jag att det vore lämpligt att peka på några objektiva fakta. Överföringen av den gemensamma jordbrukspolitikens stöd till tobaksfonden är ett ovanligt och positivt exempel på integration och samarbete mellan gemenskapens jordbruks- och hälsopolitik. Eftersom tobaksfondens verksamhet är viktig för unionens medborgare och fortsätter att vara det i framtiden, vilket kommissionen understryker, anser vi att det behövs ett fortsatt ekonomiskt stöd till den under 2007 och 2009.
<P>
Avdraget från det kopplade stöd som beviljats odlarna har alltid varit den enda källan för finansiering av gemenskapens tobaksfond. Den ekonomiska basen för detta avdrag har minskat markant i och med reformen av den gemensamma marknadsordningen för tobak och genom vissa medlemsstaters beslut att frikoppla stödet fullt ut och därigenom helt och hållet beröva tobaksfonden dess inkomst från dessa avdrag. Det är nödvändigt att, genom att ytterligare förlänga perioden för ansökan om avdrag och genom att öka den procentuella andelen, frigöra tillräckliga resurser från fonden för att finansiera program utan att inverka ytterligare på EU:s budget, åtminstone så långt de nuvarande prognoserna sträcker sig, men samtidigt försöka finna andra sätt att finansiera fonden.
<P>
En av de positiva aspekterna på fondens finansieringsmekanism är bestämmelsen om att minst 25 procent av det totala beloppet för godkända projekt ska samfinansieras av erkända aktörer, vilket garanterar tillgången till ytterligare kapital. Utskottet för jordbruk och landsbygdens utveckling har övervägt dessa frågor och håller fast vid sin egen linje, som är att strama åt restriktionerna för rökning och öka folkets medvetenhet om rökningens skadliga effekter på hälsan.
<P>
Å andra sidan är vi fullt medvetna om, vilket anfördes i parlamentets lagstiftningsresolution av den 10 mars 2004, att produktionen av råtobak i Europa, som nu är liten och koncentrerad till några få områden i unionen, utgör mindre än fyra procent av produktionen i världen och inte har någon inverkan på den lokala konsumtionen av tobaksprodukter.
<P>
Även om detta ämne inte står i centrum för dagens debatt är det viktigt att komma ihåg att Europeiska unionen är världens största importör av råtobak och är beroende av tredjeländer (främst Brasilien, Malawi, Argentina, Indonesien, Zimbabwe, Indien och Kina) för att täcka 70 procent av sitt behov, till fördel för tobak som ofta produceras under mindre noggrant reglerade förhållanden än europeisk tobak. Detta leder också till ett handelsunderskott på mer än 1,2 miljarder euro per år.
<P>
I de medlemsstater där tobaksstödet har frikopplats fullt ut har man å andra sidan noterat, förutom de inställda överföringarna till fonden, att produktionen helt och hållet upphört utan att det finns något hållbart alternativ ur ekonomisk synpunkt eller när det gäller sysselsättningen. Detta har fått mycket allvarliga negativa effekter på den berörda landsbygden som helhet och har inte lett till någon förändring av den lokala konsumtionen av slutprodukter med tobak.
<P>
När det gäller förslaget om att göra avdrag för stödet för kalenderåret 2008, och med tanke på att tobaksodlingens avtal för skördeåret 2008 slöts för länge sedan, anser utskottet för jordbruk och landsbygdens utveckling att godkännandet av detta förslag skulle kunna medföra en rad rättsliga åtgärder, eller i vart fall en tvist som slutgiltigt skulle vara till allvarlig nackdel enbart för odlarna.
<P>
Slutligen anser utskottet för jordbruk och landsbygdens utveckling att en förlängning av avdraget fram till skördeåret 2012 och en ökning av avdraget till förmån för tobaksfonden till sex procent, skulle göra det möjligt att frigöra tillräckliga medel för tobaksfondens verksamhet fram till 2013, och utskottet uppmanar kommissionen att utarbeta ett flerårigt handlingsprogram, som anpassas på lämpligt sätt till de ändringar som föreslagits och som får ett anslag på 81 miljoner euro utan ytterligare inverkan på unionens budget.
<SPEAKER ID="125" NAME="Mariann Fischer Boel">
ledamot av kommissionen. - (EN) Fru talman! Först och främst vill jag tacka föredraganden, Sergio Berlato. Jag kände mig mycket uppmuntrad av den entusiasm som du visade i ditt anförande i kväll. Jag vill också tacka utskottet för jordbruk och landsbygdens utveckling för betänkandet om gemenskapens tobaksfond.
<P>
Under 2004 antog rådet tobaksreformen som tvingar fram dels kopplade, dels frikopplade betalningar till tobaksproducenterna under perioden 2006-2009. Reformen tillåter en relativt lång övergångsperiod, eftersom det delvis kopplade stödet kan fortgå till 2009. Men, som ni mycket riktigt har påpekat, valde en del medlemsstater att fullt ut frikoppla betalningarna från 2006, när reformen trädde i kraft.
<P>
2004 års reform innefattade också en överföring av en viss procent av tobaksstödet för åren 2006 och 2007 från tobaksproducenterna till tobaksfonden. I kommissionens förslag förlängs överföringen av en procentuell andel av tobaksstödet till tobaksfonden till kalenderåret 2009.
<P>
Jag välkomnar å det varmaste stödet till överföringen av en del av tobaksstödet till gemenskapens tobaksfond. I ert betänkande betonar ni helt riktigt hur viktigt det är för allmänheten i Europa med de åtgärder som denna fond möjliggör i syfte att främja spridning av information om de skador som tobak kan orsaka.
<P>
Men er begäran om att förlänga överföringsperioden till 2012 innebär ett enormt problem. Att på så vis förlänga överföringssystemet för delvis frikopplade betalningar går rakt emot det som kommissionen kommer att föreslå i morgon i sitt meddelande om "hälsokontrollen", vilket går i riktning mot en mer frikopplad betalning i syfte att ge odlarna frihet att producera det som efterfrågas på marknaden.
<P>
De medlemsstater som från början beslutade att fullt ut frikoppla betalningen till tobaksproducenterna gjorde mig veterligt så därför att det var gynnsammare för odlarna att lämna sektorn. Kanske var det svårare att få ett rimligt pris på grund av tobakens kvalitet.
<P>
2004 kom man också överens om att 50 procent av unionens stöd till tobakssektorn skulle gå till åtgärder för landsbygden utveckling. Detta inleds under budgetåret 2011 och går i form av ett tilläggsstöd från gemenskapen till tobaksproducerande regioner. Det är viktigt att notera att detta är öronmärkt för de tobaksproducerande regionerna. Således ingår det redan ett årligt belopp på 484 miljoner euro i programmen för landsbygdens utveckling under perioden 2007-2013 för de medlemsstater som berörs av tobaksreformen.
<P>
Därför är jag helt säker på att det inte kan komma som någon överraskning att jag inte kan föreslå en förlängning av överföringssystemet för delvis frikopplade betalningar, på grund av denna överenskommelse om medelhavsprodukter 2004 som stöddes av alla tobaksproducerande medlemsstater.
<SPEAKER ID="126" NAME="Wiesław Stefan Kuc">
föredragande för budgetutskottets yttrande. - (PL) Fru talman, fru kommissionsledamot! Att subventionera tobaksproduktionen samtidigt som man bekämpar rökningen har varit ett kontroversiellt ämne i många år. Gemenskapens tobaksfond, som för närvarande får fem procent av tobaksstödet, är emellertid till för att finansiera forskning om hur rökningens effekter kan motverkas, informationskampanjer och utbildning av tobaksproducenter för omställning till annan produktion.
<P>
Jag är föredragande för budgetutskottets yttrande om Sergio Berlatos betänkande. Det är mycket lämpligt att fortsätta finansiera gemenskapens tobaksfond under de kommande två åren. Men det kan ifrågasättas om skälen till att den finns försvinner efter periodens slut, eftersom vi vet att människor röker och fortsätter att röka. De kommer att röka oavsett om vi odlar tobak i Europa eller inte. Problemet försvinner inte även om vi slutar att subventionera tobaksproducenterna. Fonden måste därför fortsätta att finnas. Det enda som får förändras är sättet att finansiera den.
<SPEAKER ID="127" NAME="Ioannis Gklavakis">
för PPE-DE-gruppen. - (EL) Fru talman! Det gläder mig att kommissionsledamoten är här i dag, för jag tror att hon är en mycket rättvist sinnad person. Låt mig förklara.
<P>
Först och främst vill jag påpeka för min kollega i budgetutskottet att vi är motståndare till rökning och stöder en storskalig anti-rökningskampanj. Men om människor fortsätter att röka och det finns en motsvarande efterfrågan på tobak, behöver vi inte importera den från tredjeländer. Låt oss odla den i Europa.
<P>
Jag gratulerar Sergio Berlato till hans betänkande och stöder det helt och fullt. Jag begär att man fortsätter med stödet från gemenskapens tobaksfond. Fru kommissionsledamot! Vi odlare har gladeligen godtagit den enprocentiga ökningen av avdraget som går till fonden för anti-rökningsinformation till allmänheten, även om detta är pengar som tas ifrån oss. Vi accepterar gärna detta. Men vi uppmanar er att se till att den nuvarande situationen för tobak fortsätter att gälla fram till 2013.
<P>
Fru kommissionsledamot! Ni är en person med ett mycket rättvist sinnelag. Varför ska bara tobaksodlare diskrimineras? Vi begär därför att detta upphävs och att nuvarande situation fortsätter att gälla fram till 2013. Som ni vet är tobaksodlare i alla länder, och särskilt i mitt hemland, dessutom fattigast av alla jordbrukare. De kommer ofta från de fattigaste och miljömässigt mest ansatta regionerna där man många gånger inte kan odla något annat. Om vi stoppar det här systemet och upphör med stödet kommer dessa regioner att bli offer för ökenspridning och miljöförstöring.
<P>
Därför ber jag att nuvarande situation ska fortsätta gälla i linje med Sergio Berlatos betänkande, hans ändringsförslag och mina egna. Eftersom jag vet att ni är en rättvist sinnad person, fru kommissionsledamot, tror jag att vi kan räkna med att ni stöder vårt förslag.
<SPEAKER ID="128" NAME="Alejandro Cercas">
för PSE-gruppen. - (ES) Fru talman! Tack så mycket, fru kommissionsledamot, för att ni är här! Jag har talat med ordföranden i min region som har höga tankar om er, och jag kan bekräfta det här i dag.
<P>
Jag talar för egen del och för min grupps skuggföredragande, Rosa Miguélez, till stöd för Sergio Berlato, eftersom han verkar ha den mest rationella hållningen.
<P>
Sergio Berlatos betänkande handlar enbart om gemenskapens tobaksfond, gemenskapens fond för bekämpning av rökning. Han ber om mer tid och mer pengar till sin kampanj. Även ledamöter som är emot bidrag till tobak bör därför rösta ja till det här betänkandet, eftersom det syftar till att förlänga tiden och ramarna för kampen mot tobak.
<P>
Men ordet tobak rör upp så starka känslor bland många parlamentsledamöter att de blir förvirrade. De blandar ihop gemenskapens tobaksfond med gemenskapens bidrag och säger att vi begär att få fortsätta med bidragen. Det stämmer inte. Vi talar om situationen för fonden fram till 2013.
<P>
De blandar ihop produktion med konsumtion. Problemet i Europa är inte produktionen. Det odlas mycket lite tobak i Europa. Problemet i Europa är konsumtionen av tobak som importerats från länder utanför Europa.
<P>
De blandar ihop tobak med rökning. Det är som att blanda ihop alkohol med alkoholism. Tobaksplantan är en jordbruksgröda som används inom många områden, även inom medicin. Rökning är däremot en sjukdom.
<P>
Om de vill få bukt med konsumtionen ska de rikta sina attacker mycket mer mot importen, tillverkningen, annonseringen och den massiva tobaksindustrin som helhet snarare än mot de fattiga arbetarna i mitt hemland, som bara står för fem procent av den tobak som röks i Europa.
<P>
Till sist, fru kommissionsledamot, stöder vi inte tobaken för dess egen skull, utan vi stöder tobaken därför att den skapar många arbetstillfällen, inte bara bland tobaksproducenterna utan i hela de berörda områdena. Många tobaksproducenter vill faktiskt sluta odla tobak eftersom de vill tjäna mer utan att arbeta. Men de aktuella områdena kommer att gå under om de förlorar tusentals jobb för kvinnor och invandrar, vilket har hänt i andra områden i Europa.
<P>
De ber bara om mer tid, tid att ställa om sitt jordbruk.
<P>
Fru kommissionsledamot, tack så mycket för ert tålamod! Jag hoppas att ni sträcker ut en hand, inte så mycket till Sergio Berlato utan desto mer till de arbetare som vänder sig till Europaparlamentet i hopp om att det inte ska förevisa dubbla normer. Jag hoppas att ingen här blandar ihop det som de vill se med den verkliga situationen, och jag hoppas också att ingen här sätter sina egna intressen före dessa ödmjuka personers intressen.
<SPEAKER ID="129" NAME="Friedrich-Wilhelm Graefe zu Baringdorf">
för Verts/ALE-gruppen. - (DE) Fru talman, fru kommissionsledamot! Jag får intrycket av att syftet här är att, som man säger i Westfalen, kasta korven efter skinkan, vilket betyder att satsa lite för att vinna mycket. Med andra ord används tobaksfonden för att säkerställa kopplingen av tobaksbidragen fram till 2013. Vi känner alla till att fonden även används för finansiering av utbildning om rökningens skadliga effekter. Men den skapades här i parlamentet för att stödja de faktiska tobaksbidragen, eftersom det fanns ett starkt motstånd mot rökning bland en majoritet av ledamöterna i parlamentet, och många undrade hur vi kunde stödja tobaksodling trots farorna med rökning.
<P>
Jag har alltid varit en anhängare av tobaksbidragen, eftersom jag tror att de två sakerna inte har något samband, men vi ska inte hyckla och låta påskina att vi gör något för att bekämpa rökning, om vi faktiskt strävar mot ett annat mål, nämligen att behålla bidraget. Den här frågan gäller inte om bidraget ska behållas. Det är i grund och botten en fråga om det kopplade bidraget med målet att förhindra frikoppling. Vi agerar alltid som om frikoppling skulle göra att tobaksodlarna går miste om bidraget. Vi vet att det inte stämmer, och vi har verkligen redan diskuterat hela frågan i samband med bomull. Företagen kommer att få pengar även i fortsättningen. Den enda skillnaden är att de inte längre är förbinder sig att odla tobak, och det tror jag är vettigt.
<P>
Jag minns en resa till norra Grekland med utskottet för jordbruk och landsbygdens utveckling när vi besökte de fattigaste av fattiga. Vi såg de fattiga regionerna, men de var inte fattiga på grund av frikoppling, vilket ännu inte hade införts, utan på grund av att tobaksindustrin inte betalade odlarna i dessa regioner ett rimligt pris för tobaken och till och med utnyttjade de bidrag som betalades ut på den tiden för att pressa priserna så hårt att tobaksodlarna inte fick något kvar av bidraget. Då tyckte vi att det var otroligt, och vi undrade varför odlarna i regionen, som odlade kryddtobak vilket används i hela världen som en specialtobak i cigarettblandningar, inte fick tillräckligt betalt för att kunna försörja sig på enbart tobaksodling, oavsett bidrag.
<P>
Om tobak inte längre odlas i vissa regioner som en följd av frikoppling eller i vissa länder där frikoppling av tobaksstöd har införts fullt ut, betyder detta inte att det saknas alternativ i dessa regioner utan att odlarna inte kan täcka kostnaderna för tobaksodling. Det som behövs är en uppgörelse med tobaksindustrin så att de börjar betala ett rimligt pris till odlarna på lång sikt.
<P>
Jag tror att det vore bättre, fru kommissionsledamot, att lämna över utbildning om rökning till andra. Vi i Europeiska unionen har gjort tillräckligt när det gäller utbildning och borde i stället styra över dessa medel till landsbygdens utveckling och till åtgärder för diversifiering i dessa fattiga regioner. Dessutom borde man fylla på de här resurserna för att skapa arbetstillfällen utanför tobaksproduktionen i de här regionerna.
<SPEAKER ID="130" NAME="Janusz Wojciechowski">
för UEN-gruppen. - (PL) Fru talman! Få beslut som diskuteras i parlamentet får så allvarliga konsekvenser för så många människor. Frågan vi behandlar i dag är europeiska tobaksproducenters vara eller icke vara. Cirka 120 000 jordbrukare har tobaksproduktion som sitt levebröd, och om man räknar med säsongsarbetarna sysselsätter denna produktion närmare 400 000 personer i både de gamla och nya medlemsstaterna. Fallet med Grekland har redan visat att den så kallade reformen av tobakssektorn i själva verket innebär att sektorn avvecklas helt. Reformen är en dödsdom för 120 000 jordbruk, i de flesta fall små familjejordbruk. Jag känner till sådana tobaksjordbruk i Polen, men de finns även här i utkanten av Strasbourg. Reformen är en katastrof för dem som har ägnat sina liv åt tobaksproduktion. Varför ska de fråntas sitt levebröd? Att sluta med tobaksproduktion får inte människor att sluta röka. De kommer att röka cigaretter som tillverkats av importerad tobak. Denna reform kommer inte att hjälpa någon, utan kommer tvärtom att skada många.
<P>
Därför stöder jag till fullo betänkandet av Sergio Berlato, där tobaksproducenterna försvaras med rätta, och instämmer i det som Ioannis Gklavakis och Alejandro Cercas har sagt.
<SPEAKER ID="131" NAME="Diamanto Manolakou" LANGUAGE="EL">
Fru talman! Tobaksodlarna trakasseras på ett grymt sätt, eftersom antirökkampanjen är detsamma som en antitobakspolitik. Följden blir att den tobak som odlas i EU anses vara hälsofarlig, men inte den importerade tobaken. Detta är inkonsekvent, ovetenskapligt och orättvist. Resultaten av denna politik är välkända: rökningen ökar trots kampanjerna, medan produktionen i EU minskar kraftigt. Arbeten försvinner, tiotusentals små och mellanstora tobaksodlare ruineras, allt medan tobaksimporten har ökat till mer än 1,2 miljarder euro per år.
<P>
Tobaksodlingen i Grekland har sjunkit med 73 procent. Alltfler tobaksodlare blir arbetslösa. Stora markområden överges eftersom inga alternativa grödor odlas där.
<P>
Vi anser att bestämmelsen om att 50 procent i direktstöd ska överföras till den andra pelaren från år 2010 måste avskaffas. Alla avdrag på subventionerna bör slopas omedelbart så att tobaksodlingen kan fortsätta, eftersom 70 procent av efterfrågan tillgodoses genom import. Subventionerna bör vara kopplade till produktionen. De bör vara en integrerad del av de garanterade minimipriserna motsvarande produktionskostnaden för varje tobakssort.
<P>
Eftersom Sergio Berlatos betänkande innehåller positiva inslag som stöder detta kommer vi parlamentsledamöter från Greklands kommunistiska parti (KKE), att rösta ja.
<SPEAKER ID="132" NAME="Hélène Goudin">
för IND/DEM-gruppen. - Fru talman! Den subventionerade tobaksodlingen är ett klart exempel på den dubbelmoral som präglar EU och Europaparlamentet. EU har stolt proklamerat att kampen mot ohälsa ska prioriteras och spenderar några få miljoner svenska kronor på informationskampanjer varje år, samtidigt som EU bakvägen subventionerar olönsamma tobaksodlare med flera miljarder kronor varje år.
<P>
Betänkandet innebär att avtrappningen av dessa stöd förlängs fram till 2013. Föredraganden försöker två sina händer rena från tobakskonsumtionens negativa följder. Enfaldigt hävdas att eftersom EU:s tobaksproduktion är så liten, bara 4 procent, är påverkan på slutkonsumtionen obefintlig. Vad är detta för resonemang? Skulle det motivera fortsatta subventioner? Jag anser att EU:s tobaksodling är 4 procent för stor. Dessutom är den europeiska tobaken så dålig att endast en bråkdel säljs på den europeiska marknaden. En tredjedel bränns upp. Tobaksindustrins särintressen har fått regera tillräckligt länge. Våra medborgare kräver att vi tar vårt politiska ansvar.
<P>
Kolleger, det sista blosset smakar illa! Det är dags att fimpa dubbelmoralen! Jag uppmanar er därför att rösta nej till betänkandet i morgon.
<SPEAKER ID="133" NAME="Esther Herranz García" AFFILIATION="PPE-DE">
(ES) Fru talman! Stödet till tobaksindustrin kommer att minskas med 50 procent till följd av den senaste reformen. Detta är en åtgärd utan like, som försätter tobaksproducenterna i ett klart underläge jämfört med resten av gemenskapens jordbrukare. Ingen annan jordbrukssektor har drabbats av en sådan drastisk nedskärning, och detta är utöver de inskränkningar i direktstödet som ministerrådet ska besluta om i morgon.
<P>
Jag tycker att det är på sin plats att nämna några siffror för denna sektor. Minst 80 procent av Europas tobak produceras i missgynnade regioner. I spanska Extremadura, där merparten av den spanska produktionen sker, och den årliga omsättningen motsvarar 26 procent av den regionala jordbruksproduktionen, påverkas 20 000 familjer av reformen.
<P>
Dessutom är tobaksproduktionen i Spanien koncentrerad till mindre enheter, med en hög andel kvinnlig arbetskraft, både på jordbruken och inom industrin generellt sett. Vidare måste vi tänka på att EU endast producerar 5 procent av världens tobak och importerar 70 procent av den tobak som konsumeras inom unionen. Så även om gemenskapens tobaksproduktion skulle försvinna finns det ingen som helst garanti för att konsumtionen skulle minska.
<P>
Den så kallade hälsokontrollen av den gemensamma jordbrukspolitiken är ett utmärkt tillfälle att fundera över vilka konsekvenser beslutet kan få för regioner som Extremadura, där en viktig social och ekonomisk gemenskap har utvecklats kring denna gröda och det knappt finns några alternativa odlingsformer.
<P>
Dessutom strider reformen inom denna sektor mot de allmänna förväntningarna på gemenskapens jordbrukssektor, eftersom gemenskapen har garanterat jordbrukssektorns stabilitet fram till slutet av den period som täcks av den nuvarande ekonomiska planeringen 2013.
<P>
I det betänkande som utskottet för jordbruk och landsbygdens utveckling har antagit är utskottet positivt inställt till en förlängning av gemenskapens tobaksfond och tar hänsyn till konsumenternas intressen, samtidigt som man ifrågasätter värdet av beslutet att skära ned stödet till jordbrukarna, eftersom fonden faktiskt finansieras av avdrag från direktstödet till jordbruken.
<SPEAKER ID="135" NAME="Lily Jacobs" AFFILIATION="PSE">
(NL) Tobak dödar cirka en halv miljon européer varje år. Dessutom dör 19 000 ickerökare till följd av passiv rökning varje år.
<P>
Hur vet jag det? Det är budskapet i de tv-inslag som EU själv visar i samtliga 27 medlemsstater som en del i en omfattande antirökkampanj. Vi har öronmärkt sammanlagt 18 miljoner euro för detta ändamål, men denna summa är en droppe i havet jämfört med de subventioner EU betalar ut till tobaksodlare varje år. I år spenderar Bryssel fortfarande 320 miljoner euro på dem. För tre år sedan uppgick summan fortfarande till nästan en miljard euro.
<P>
Är det inte väldigt underligt att vi försöker bekämpa rökning samtidigt som vi finansierar tobaksproduktion med europeiska skatteintäkter? Finansieringen av tobaksproduktionen strider dessutom mot grundtanken bakom våra reformer av jordbrukspolitiken, nämligen att vi måste avskaffa produktionsstöden. Jag stöder helt kommissionens förslag att fortsätta stödja tobaksfonden under 2008 och 2009, men fonden får inte utnyttjas som en ursäkt för att fortsätta subventionera tobak 2013. Trots att jag verkligen respekterar mina kollegers argument, anser jag i detta fall att folkhälsan måste komma först.
<SPEAKER ID="136" NAME="Roberta Angelilli" AFFILIATION="UEN">
(IT) Herr talman, mina damer och herrar! Jag skulle vilja gratulera föredraganden till ett utmärkt arbete. Man har lyckats med två saker samtidigt i betänkandet: att stärka åtgärderna för att bekämpa rökning genom att förlänga den europeiska tobaksfonden, samtidigt som tobakssektorn bringas i samklang med de andra områden som omfattas av en gemensam organisation av jordbruksmarknaderna, som naturligtvis kommer att upphöra efter budgetåret 2012.
<P>
Kampen mot rökning behöver dock inte innebära slutet för tobaksodlingen i EU, eftersom EU är världens främsta importör av råtobak och täcker mer än 75 procent av sitt behov genom import från tredjeländer, till förmån för tobak som ofta producerats utan garanterade hälsokontroller. Att dra in stödet skulle bara leda till att produktionen upphör och importen ökar, utan några effekter på rökningen.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) Det är svårt att avgöra vad som är mest absurt, att EU subventionerar tobaksodling, eller att man sedan använder en del av subventionerna till en fond för att bekämpa tobaksrökning. Det är just på grund av sådant hyckleri som EU har så låg trovärdighet bland allmänheten. Argumentet att EU producerar relativt lite tobak är ovidkommande. Det finns fortfarande en EU-finansierad cigarett i varje paket. Den cigaretten är hur som helst av så dålig kvalitet att man inte vill röka den i EU, utan dumpar den någon annanstans i stället.
<P>
Tobakssubventioneringen får inte fortgå, vilket parlamentet vill. Subventionerna får heller inte användas delvis till antirökkampanjer, som ett slags fikonlöv, vilket kommissionen vill. Jag har fått nog av dessa subventioner. De måste helt enkelt avskaffas omedelbart.
<SPEAKER ID="138" NAME="Bogdan Golik" AFFILIATION="PSE">
(PL) Herr talman, fru kommissionsledamot! I Sergio Berlatos betänkande behandlas både hälso- och jordbruksfrågor. Om man ökar finansieringen från 5 procent till 6 procent och förlänger systemet 2009-2012 så som det föreslås, kommer fondens tillgångar att öka - med så mycket som 81 miljoner euro. Många jordbrukare och organisationer stöder helt den föreslagna förordningen. Både polska och europeiska tobaksproducenter väntar sig att antagandet av betänkandet resulterar i att verksamheten inom ramen för gemenskapens tobaksfond fortsätter, vilket är nödvändigt för folkhälsan, och att Europas 100 000 tobaksodlare får det stöd de behöver för att kunna fortsätta sin verksamhet.
<P>
Den föreslagna förordningen gör det möjligt att utan ytterligare budgetutgifter bibehålla ett subventionssystem som delvis gynnar tobaksproduktionen och således undvika att tobaksodlare diskrimineras i förhållande till andra jordbrukssektorer.
<P>
Vi måste fortsätta den mycket viktiga debatten om EU:s framtida tobaksproduktion redan i morgon, i samband med presentationen av hälsokontrollen.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Herr talman! I dagens debatt finns två grupper vars intressen hamnar konflikt: jordbrukare och grupper som värnar om EU-medborgarnas hälsa. Men kommer EU-medborgarnas hälsa att förbättras av att röka tobak av betydligt sämre kvalitet som importerats från tredjeländer? Om vi raserar vår egen produktion kommer vi importera 100 procent istället för 70. Vi måste också överväga om vi genom att diskriminera jordbrukare som odlar tobak i stället för att stödja våra landsbygdsområden inte kommer att orsaka ett ännu större ekonomiskt sammanbrott och ökad arbetslöshet i vissa EU-regioner. Då skulle vi självklart kunna ge ekonomiskt stöd till de arbetslösa, eftersom vi är så rika att vi har råd att förstöra vårt eget jordbruk till förmån för jordbruket i Fjärran Östern, som vi är tvungna att stödja för att bekämpa arbetslösheten där.
<P>
Jag stöder helt Sergio Berlatos betänkande.
<SPEAKER ID="140" NAME="Thijs Berman" AFFILIATION="PSE">
(NL) Europeiska jordbrukare som odlar tobak borde inte få en endaste cent från EU. Tobaksstödet har uppenbarligen utgjort en viktig inkomstkälla för jordbrukare i många år, som ett slags socialförsäkringsprogram som inte var värt namnet. Skatteintäkter borde av princip inte spenderas på ohälsosamma produkter. Därför finns bara ett alternativ när det gäller subventioner - att avskaffa dem.
<P>
Förslaget i Sergio Berlatos betänkande är ett löjligt försök att få tobaksstödet förlängt minst till 2012. Detta borde inte få ske, och det finns ytterligare ett skäl till det. I utvecklingsländerna anser man det mycket orättvist att europeisk tobak subventioneras. Det leder till orättvis konkurrens med fattiga jordbrukare och strider helt mot EU:s utvecklingspolitik - ett klassiskt exempel på hur ett politiskt område ibland inkräkta på ett annat.
<P>
Uppmuntra EU:s jordbrukare att odla grödor som går att sälja till ett högt pris, som till exempel korn, en gröda som det finns stort behov av. Men visa lite solidaritet och låt tobaksstödet gå upp i rök, för folkhälsans skull och för att skapa sammanhållning i EU:s utvecklingspolitik för världens fattigaste länder. Det är solidaritet.
<SPEAKER ID="141" NAME="Armando Veneto" AFFILIATION="PPE-DE">
(IT) Herr talman, mina damer och herrar! Vissa fakta är obestridliga. För det första leder en fullständig frikoppling till att produktionen sjunker. För det andra, även om vi slutar odla tobak i Europa betyder inte det att antalet rökare skulle minskas. För det tredje kan vi potentiellt döma tusentals människor till svält utan att uppnå ett konkret resultat.
<P>
Därför anser jag att stödet till tobaksodlare borde användas till att informera konsumenterna om rökningens skadliga effekter - och ur denna synvinkel bör pengarna givetvis komma från stödet - och att vi samtidigt borde hjälpa tobaksodlarna att långsamt skära ned på odlingen och ge dem den tid som behövs för att lämna sektorn helt. Därför anser jag att vi borde rösta för Sergio Berlatos betänkande.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) Jag vill tillägga tre saker till diskussionen. För det första talar kommissionen ofta om att frikoppla produktionsstödet. Det är en taktik som uppenbarligen leder till en minskning av EU:s jordbruksproduktion. Kommissionsledamot Mariann Fischer Boel upprepade idén i dag igen, denna gång avseende tobaksindustrin.
<P>
För det andra måste vi komma ihåg att tobaksodling, såväl i de gamla medlemsstaterna som i de nya, bedrivs av små familjejordbruk i de mest eftersatta regionerna. Att avveckla den produktionen skulle minska utvecklingsmöjligheterna i dessa regioner och hota de mindre jordbruken.
<P>
För det tredje stämmer det att tobaksodling är kontroversiellt, men minskad tobaksodling i EU leder till ökad tobaksexport från tredjeländer. Sergio Berlato har berättat för oss att tobaksimporten gick upp till 1,2 miljarder euro förra året.
<P>
Jag hoppas att kommissionen tar med dessa tre varningar i beräkningen när man fastställer sin ståndpunkt.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Herr talman! Jag måste gratulera de andra ledamöterna för den lyhördhet de visat i frågan om rökning. Jag tror att vi alla är motståndare till rökning, men låt mig påpeka en viktig skillnad: rökning och tobaksodling är två vitt skilda saker. Låt oss bistå med så mycket pengar vi kan, diskutera saken så mycket som möjligt, och göra allt vi kan för att avråda våra kolleger och medborgare från att röka. Eftersom människor kommer att röka ändå, förstår jag inte varför vi måste importerna tobak i stället för att odla den här. Låt mig nu tala till er som miljövänner. Tobak är en gröda som kräver lite vatten, konstgödsel och bekämpningsmedel. Den odlas i ofruktbar jord av fattiga jordbrukare. Jag är säker på att både miljövännen och humanisten i er, även hos er som är emot rökning och förknippar rökning med tobaksodling, kommer att få er att ändra åsikt. Att förknippa rökning med tobak är som att blanda ihop vår berömda vinproduktion med alkoholism. Borde vi sluta tillverka vin på grund av alkoholismen?
<SPEAKER ID="144" NAME="Mariann Fischer Boel">
ledamot av kommissionen. - (EN) Herr talman! Tack till alla er som har bidragit till denna debatt och tack än en gång för att ni stöder förlängningen av överföringen till tobaksfonden.
<P>
Jag är självklart medveten om att tobakspolitiken är ett mycket känsligt diskussionsämne, och jag kan försäkra er om att jag fick erfara det nyligen under min Greklandsvistelse i april. Jag vill också poängtera att förlängningen av tobaksfonden inte är en invit att återuppta tobaksreformen från 2004 igen, och ni bör vara medvetna om att den reformen redan är avklarad. Jag tycker även att ni bör ha i åtanke att den reformen fick stöd av samtliga tobaksproducerande medlemsstater. Därför skulle det vara ganska svårt att börja om hela diskussionen igen.
<P>
Jag tycker också att det är viktigt att komma ihåg att vi inte stoppar subventionerna till tobaksproducenterna. Vi fortsätter faktiskt att betala det högsta direktstödet eller de högsta subventionerna, mer än till någon annan jordbrukssektor. Ingen annan gröda får ett så högt direktstöd för tillfället.
<P>
Så vi bör hålla oss till fakta: vi kommer att frikoppla 2009, och övergå till landsbygdsutvecklingspolitik 2011.
<P>
I stället för att slösa bort en massa tid och energi på att försöka ändra på det som vi kom överens om i rådet 2004, anser jag att medlemsstaterna och tobaksproducenterna, ja hela tobakssektorn, bör se på landbygdsutvecklingspolitiken och ta reda på vilka möjligheter som finns där, eftersom det kommer att finnas mycket pengar att tillgå för att omstrukturera, att prova på andra verksamheter inom jordbrukssektorn.
<P>
Med lite fantasi - trots att jag vet att ni inte kan tillverka allt i dessa områden - är jag säker på att det går att hitta en lösning, om medlemsstaterna, tobakssektorn och tobaksproducenterna samarbetar för att hitta genomförbara lösningar för dessa områden, även efter 2011.
<SPEAKER ID="145" NAME="Sergio Berlato">
föredragande. - (IT) Herr talman, mina damer och herrar! Jag vill tacka kommissionsledamoten och de kolleger som har uttalat sig. När det gäller framtiden för EU:s tobakssektor vill jag påpeka att en formell begäran, som undertecknats av ministrarna från nästan alla tobaksproducerande medlemsstater, även de länder som har valt fullständig frikoppling och de nya medlemsstaterna, nyligen inlämnades till kommissionen om att den ska lägga fram ett förslag till förordning för att förlänga det nuvarande stödsystemet för tobaksproduktionen fram till 2013. Den frågan måste behandlas inom ramen för de pågående diskussionerna om ”hälsokontrollen” av den gemensamma jordbrukspolitiken.
<P>
Jag vill avsluta med att be mina kolleger - som vid första anblicken kanske inte verkar så intresserade av en åtgärd som endast medför att stödet till jordbrukare minskas i de fem gamla medlemsstater som har behållit det delvis frikopplade stödet - att betänka att man även fortsättningsvis kommer att använda resurserna och fondens informationsinitiativ för att främja EU-medborgarnas hälsa.
<P>
Jag vill även påpeka att det kanske råder en grundläggande missuppfattning här. Detta betänkande handlar inte om ett beslut om att förlänga stödutbetalningarna till tobaksproducenter, det handlar om en omröstning om ett betänkande med ett förslag om att förlänga finansieringen av gemenskapens tobaksfond. Beslutet om huruvida stödutbetalningarna kommer att förlängas eller inte kommer att fattas senare, men detta betänkande handlar inte om det, utan om, som jag sa, att förlänga finansieringen av gemenskapens tobaksfond, och inte om att förlänga stödutbetalningar till tobaksproducenter inom en nära eller överskådlig framtid.
<SPEAKER ID="146" NAME="Talmannen">
Debatten är härmed avslutad.
<P>
Omröstningen kommer att äga rum tisdagen den 20 maj 2008
