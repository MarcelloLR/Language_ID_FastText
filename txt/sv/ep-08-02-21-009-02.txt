<CHAPTER ID="009-02">
2. Vitryssland
<SPEAKER ID="203" NAME="Talmannen">
. - Nästa punkt på föredragningslistan är en debatt om sex resolutionsförslag om Vitryssland.
<SPEAKER ID="204" NAME="Janusz Onyszkiewicz">
författare. - (PL) Herr talman! Merparten av de politiska fångarna i Vitryssland frigavs faktiskt nyligen, närmare bestämt nästan alla av dem, med endast ett undantag. Det innebär inte att vi kan lita på att saker och ting går i rätt riktning i Vitryssland. Samma dag genomfördes husundersökningar hos en lång rad enskilda personer med anknytning till den vitryska oppositionen. Dessutom avskedades en högstadielärare. Som förklaring fick han veta att han var medlem i det civila oppositionspartiet och därför inte företrädde en ideologi som var förenlig med statens.
<P>
Det råder en mycket märklig situation i Vitryssland. I detta land finns ett begrepp med statlig ideologi, och därför är det knappast förvånande att kandidater som ansöker om att studera journalistik, juridik och internationella relationer måste visa upp rekommendationer från myndigheterna. Det är så urvalsprocessen fungerar. Det är helt oacceptabelt, även om vi välkomnar de åtgärder som vidtagits och är försiktigt positiva till dem.
<P>
Vad gäller själva Vitryssland är den fråga som omedelbart dyker upp vad den bakomliggande orsaken till sådana åtgärder kan vara. Det tycks som om president Lukasjenko genom dessa handlingar och genom att samtycka till att Europeiska kommissionen placerar en delegation i Minsk vill visa att han inte känner sig oåterkalleligen bunden att anta en prorysk politik och utesluta alla andra. Det blir förvisso allt svårare att föra en sådan politik i Vitryssland. Landet vill inte bli helt absorberat av Ryssland. I detta fall har till och med Lukasjenko intagit en sådan ställning, men händelserna talar för sig själva.
<P>
Ryssland köper helt enkelt upp Vitryssland. Gazprom har just avslutat ännu en transaktion, efter vilken det nu äger en fjärdedel av aktierna i de företag som kontrollerar olje- och gastransitrutterna genom Vitryssland. Gazproms andel kommer snart att öka till 50 procent. Det tycks också som om Ryssland kommer att lyckas med att övertala Vitryssland att anta rubeln som sin nationella valuta.
<P>
Till följd av detta blir situationen allt mer hotfull. Stöd till oberoende verksamhet i Vitryssland och till det civila samhället blir allt mer nödvändigt. Stödet tillgängliggörs redan, men det måste ökas. Framför allt måste stöd ges till de institutioner som nyss har inrättats i Vitryssland. Jag skulle kunna lyfta fram tv-sändningarna i landet, som är en viktig källa för att se till att den lokala befolkningen vet vad som faktiskt sker. Jag anser att vi borde prioritera frågan med Vitryssland, eftersom det är en fråga som rör hela Europa. Vi kan inte tolerera en situation där ett land som Vitryssland, som leds av en diktator, finns i själva hjärtat av Europa.
<SPEAKER ID="205" NAME="Jiří Maštálka">
författare. - (CS) Mina damer och herrar! Trots den starkt kritiska tonen i anförandena gläder det mig att kunna säga att vi har åtminstone två positiva aspekter här.
<P>
Den första är inrättandet av Europeiska kommissionens delegation i Minsk, som såvitt jag vet också har godkänts av den vitryske presidenten. Jag tror att inrättandet av en EU-delegation utgör grunden för vidare utveckling och en aktivering av förbindelserna med Europeiska unionen på så ömsesidigt fördelaktiga områden som energi, transporter, transitering och också miljöskydd.
<P>
Den andra faktor som jag uppfattar som positiv är expertmötet i Bryssel i juni förra året, där man huvudsakligen inriktade sig på frågor om energiförsörjning samt på de planerade expertsamtalen om transportkorridorer och miljön. Jag anser att denna utveckling är oerhört viktig. Vi får inte glömma att Vitryssland självt kämpar med de oerhört allvarliga konsekvenserna av Tjernobylkatastrofen. Det aktuella läget i de ömsesidiga förbindelserna visar att en viss syn på Vitryssland har rotat sig hos de politiska kretsarna i Europeiska unionen och att denna syn är mycket kritisk och ensidig.
<P>
Vi behöver inte bara kritik utan också samarbete. Tiden är inne för ett positivt steg också från Vitrysslands sida, och jag anser att den officiella vitryska regimen åtminstone borde införa ett moratorium för dödsstraffet, vilket skulle kunna göra det möjligt för oss att inleda nya förhandlingar om Vitrysslands status som medlem av Europarådet. För EU:s del skulle jag välkomna till exempel en uppluckring av viseringssystemet och stöd till unga experter från Vitryssland angående yrkeserfarenheter genom att ge dem möjlighet att själva ta del av EU-institutionernas verksamhet.
<SPEAKER ID="206" NAME="Józef Pinior">
författare. - (EN) Herr talman! I eftermiddag vill jag först och främst välkomna det positiva tecknet på förbindelserna mellan EU och Vitryssland. Den senaste utvecklingen i fråga om överenskommelserna om att inrätta en delegation för Europeiska kommissionen i Minsk är ett positivt steg mot att förnya dialogen mellan Europeiska unionen och Vitryssland.
<P>
Vi vill uppmuntra kommissionen att använda den fulla potentialen med att inrätta en delegation. Tiden är inne för det internationella samfundet som helhet att ge mer stöd till det civila samhället i Vitryssland, i synnerhet att öka det finansiella stödet till de oberoende medierna, till icke-statliga organisationer och till vitryska studenter som studerar utomlands. Kommissionens beslut att ge finansiellt stöd till European Humanities University i Vilnius är mycket klokt. Kommissionen och rådet borde överväga att ge finansiellt stöd till det redan befintliga projektet med att starta den oberoende vitryska tv-kanalen Belsat.
<P>
För det andra uppmanar Europaparlamentet kommissionen och rådet att vidta ytterligare åtgärder för att förenkla och avreglera viseringsförfarandena för vitryska medborgare. Vi uppmanar medlemsstaterna i Schengenområdet att använda alla tillgängliga verktyg, huvudsakligen nationella viseringskostnader, för att underlätta rörligheten för vitryska medborgare på alla medlemsstaters territorium.
<P>
För det tredje uppmanar vi framför allt president Lukasjenkos regim att inrikta sig på liberalisering och demokratisering, att frige alla samvetsfångar i landet, att införa rättssäkerhet och frihet för mediasammanslutningar och att avskaffa dödsstraffet.
<P>
Sammanfattningsvis vill jag i eftermiddag framföra vår solidaritet med den förenade demokratiska oppositionen i Vitryssland, ledaren för den demokratiska rörelsen, Alexander Milinkevich, och alla vitryska medborgare i deras kamp för ett öppet samhälle.
<SPEAKER ID="207" NAME="Adam Bielan">
författare. - (PL) Tack, herr talman! De åtgärder som Lukasjenkos diktatur vidtagit mot sitt eget folk i Vitryssland är välkända. Bara sedan början av året har tre fredliga demonstrationer slagits ned brutalt. Myndigheterna förföljer systematiskt oppositionsaktivister. De har infört restriktioner för utlandsresor för medlemmar i prästerskapet och för religionslärare. Vissa ganska märkliga bestämmelser har också införts. Alla som till exempel vill studera juridik eller journalistik måste godkännas av de beslutande myndigheterna. Mot denna bakgrund tycks införandet av strängare sanktioner mot Vitryssland tyvärr vara det enda möjliga gensvaret på de aktuella händelserna. Vi får dock inte glömma att det är vår moraliska rättighet och plikt att bygga upp och stödja ett civilt samhälle i Vitryssland.
<P>
En av de omedelbara åtgärderna för att bistå oppositionen är att få slut på avbrottet i nyhetsrapporteringen. Ett bra exempel på detta är initiativet av den polska nationella televisionen, som började sända till Vitryssland den 10 december 2007 genom den första oberoende kanalen Belsat. Men som fru Romaszewska, som är den ansvariga producenten för detta projekt, talade om för mig i dag har inget EU-stöd ännu mottagits. Det finns inte ens en budgetpost för att ge stöd till mänskliga rättigheter och demokrati i Vitryssland.
<P>
Mina damer och herrar! Jag vill påminna er om att den höga kostnaden för Schengenviseringarna är ännu ett stort problem för Vitrysslands befolkning. Om tillträdet till Europeiska unionen för medlemmarna i Lukasjenkos regim begränsas måste vi göra tillträdet till unionen enklare för personer som inte har anknytningar till denna regim.
<SPEAKER ID="208" NAME="José Ribeiro e Castro">
författare. - (EN) Herr talman! I januari i år arresterades tio unga aktivister i den vitryska folkfrontens ungdomsorganisation och ungdomsfronten (Malady Front) efter att ha träffat en delegation från Democrat Youth Community of Europe (DEMYC) i Minsk, och avstängdes sedan från sina universitet.
<P>
Detta är den sista verkliga diktaturen i Europa. Vitryssland tillämpar fortfarande dödsstraff, har politiska fångar, utför godtyckliga arresteringar, tillämpar censur av medier, våld och restriktioner för tillgången till Internet. Alla européer bör inte ta sin frihet för givet, och de unga européerna bör följa DEMYC:s exempel när det gäller att visa solidaritet med sina grannländer genom att stå upp för demokratin och de mänskliga rättigheterna.
<P>
Vitryssland kan inte vara en EU-partner så länge som dessa oacceptabla hotelser och riktade arresteringar fortgår. När jag läste president Lukasjenkos officiella Internetbiografi insåg jag att han anser sig själv vara ”framstående för sin djupgående förståelse för skeenden, för sitt hårda arbete, sin pliktkänsla, sin realism, rättvisa och principfasthet”. Varför kan Lukasjenko då inte förstå ett mycket enkelt och lättfattligt faktum, nämligen att tyranner stöpta i den sovjetiska formen hör hemma i det förflutna?
<P>
Vad gäller studenter som förtrycks och berövas sin grundläggande rätt till utbildning uppmanar jag parlamentet att sälla sig till mig i en sångtolkning: ”Hey, Lukasjenko, leave the kids alone!”
<SPEAKER ID="209" NAME="Elisabeth Schroedter">
författare. - (DE) Herr talman, herr kommissionsledamot, mina damer och herrar! Vitryssland är och förblir problembarnet i vår grannskapspolitik. Diktator Lukasjenko fortsätter att se till att hans land systematiskt distanserar sig och isolerar sig självt från sina grannar. Han ignorerar de mänskliga rättigheterna och bevarar dödsstraffet. Detta är inte bara ett bekymmer för oss, utan möter också massivt motstånd hos Vitrysslands eget folk. Allt fler unga människor lämnar Vitryssland. Det är en dramatisk situation för landet.
<P>
Europeiska unionens uppgift är därför att hjälpa Vitryssland att åter slå in på vägen mot demokrati. Ur mitt perspektiv kommer detta inte att ske med diktator Lukasjenko och hans presidentstyre, utan endast med oppositionen, det civila samhället och de unga människor som skulle kunna utgöra landets framtida elit.
<P>
Så jag vädjar till medlemsstaterna att ändra sin viseringspolitik för dessa människor och ge dem chansen att delta i utbyten med de unga i Europeiska unionen, en chans till en demokratisk utbildning och en chans att faktiskt uppleva demokrati själva genom att besöka Europeiska unionen. Viseringspolitiken får inte bli ett oöverstigligt hinder på vägen mot demokrati. Det är oerhört viktigt.
<P>
I förhandlingarna med Lukasjenko får vi dock inte göra några eftergifter i fråga om de mänskliga rättigheterna. Det råder enighet om denna fråga i parlamentet, över alla parlamentsgrupper: vi vill att alla politiska fångar friges, vi vill ha ett moratorium för dödsstraffet, mediefrihet och respekt för de grundläggande demokratiska principerna. Det är den grundläggande förutsättningen för förhandlingarna. Inga eftergifter. Den avgörande faktorn här är vad som sker vid de kommande valen. Jag hoppas verkligen att det vitryska folket tar kontroll över sitt eget öde.
<SPEAKER ID="210" NAME="Urszula Gacek">
för PPE-DE-gruppen. - (PL) Herr talman! Alexander Kazulin, den vitryske före detta presidentkandidaten, har avtjänat två av de fem och ett halvt åren i fängelse som han dömts till för huliganism. Kazulins fru Irina kämpar outtröttligt för att hennes man ska friges, trots att hon är allvarligt sjuk. President Lukasjenko har föreslagit att Alexander Kazulin skulle kunna friges för att följa med sin fru till Tyskland där hon skulle kunna få läkarbehandling. Presidenten reagerade med förvåning när detta erbjudande avvisades. För Irina Kazulin skulle det ha inneburit en feg flykt från sitt hemland att acceptera erbjudandet.
<P>
Enligt min åsikt borde president Lukasjenko, om han verkligen vill förbättra bilden av sig själv, frige Alexander Kazulin omedelbart och villkorslöst. Låt oss hoppas att Alexander och Irina Kazulin snart kommer att kunna åtnjuta god hälsa och frihet i sitt hemland.
<SPEAKER ID="211" NAME="Ewa Tomaszewska">
för UEN-gruppen. - (PL) Herr talman! Vitryssland är ett av Europeiska unionens grannländer. Vitryssland delar en komplicerad historia med kommunistisk dominans med oss, men har fortfarande inte ett demokratiskt styre och respekt för de mänskliga rättigheterna. President Lukasjenkos regim slår brutalt ned alla försök att skapa ett civilt samhälle. Jag vill påminna kammaren om att Lukasjenko överträdde de demokratiska förfarandena för att få sitta kvar ytterligare en mandatperiod. Journalister och ledare för oberoende ungdomsorganisationer och oberoende fackföreningar hotas. Medlemmar i den politiska oppositionen har arresterats. Jag skulle kunna nämna Alexander Kazulin, som Urszula Gacek nyss nämnde, och förtrycket av nationella minoriteter, däribland den polska nationella minoriteten. På senare tid har regimen börjat oroa sig för det finansiella oberoendet hos småföretagare och har vidtagit repressiva åtgärder mot dem. Så dålig är situationen i Vitryssland.
<P>
Det är Europeiska unionens moraliska plikt att ge finansiellt stöd och information till alla som vill försvara de mänskliga rättigheterna och de demokratiska friheterna i Vitryssland genom oberoende medier, till exempel genom tv-sändningar till Vitryssland.
<P>
Att inrätta en EU-delegation i Minsk vore ett bra sätt att övervaka situationen. Tio år efter Tjernobyl-katastrofen deltog jag i en laglig demonstration i Minsk. Jag såg specialpolisstyrkorna OMON som hade förts dit från Moskva för att hantera människor som evakuerats från farozonen. Jag såg pölarna med blod på gatorna i Minsk. Detta får inte hända igen.
<SPEAKER ID="212" NAME="Kathy Sinnott">
för IND/DEM-gruppen. - (EN) Herr talman! Jag har en fostersysterson från Vitryssland som nu är vuxen och som vi betraktar som ett underbart tillskott till vår storfamilj. Jag minns dock hans tillstånd den sommar då han först kom för att bo hos min syster, och det är en erfarenhet som gör att jag personligen kan förstå svårigheterna, särskilt för en person med funktionshinder som har växt upp på en institution i en så instabil miljö.
<P>
Vitryssland behöver stöd - inte bara för den ekonomiska och politiska instabiliteten utan också till folket. Vitrysslands folk är särskilt isolerat, och kontrolleras av en regim som fortsätter att hota de demokratiska värderingar och friheter som människorna har rätt till.
<P>
Före jul träffade jag två företrädare för Vitryssland. De berättade för mig om de kontinuerliga problemen med att försvara religionsfriheten. Religionsutövande är förbjudet om man inte registrerar sig hos regeringen, och man kan ådömas böter eller fängelsestraff om man utövar en oregistrerad religionsverksamhet, även om en registrering hos regeringen är oerhört svårt att få.
<SPEAKER ID="213" NAME="Jerzy Buzek" AFFILIATION="PPE-DE">
(PL) Herr talman! Jag vill stödja de tidigare talarnas uttalanden. Jag vill dock dessutom ta upp en annan mycket viktig fråga, nämligen att vi inte kan hantera politiken för Vitryssland avskilt från Europeiska unionens östpolitik i sin helhet. Vi har haft en tendens att förlåta den ryska regeringen en hel del odemokratiska handlingar. Det måste vi komma ihåg. Jag vet att händelserna i Vitryssland inte liknar vad som nu sker i Ryssland, men de liknade och liknar sannerligen vad som hände i Tjetjenien. Vi kan inte inta en handlingsstrategi för Vitryssland och en annan för Ryssland.
<P>
Att föra vår östpolitik ur aspekten med EU-utvidgningen är en annan mycket viktig fråga. Ukrainas öde står nu på spel, och om pendeln svänger över mot demokrati kommer det att berika hela Europa. Om vi är beredda att öppna dörren för Ukrainas folk kommer det att sända ett budskap till det vitryska folket och visa dem att det finns ett annat alternativ, ett alternativ med närmare band till och förbindelser med Europeiska unionen. I framtiden kan detta också innebära ett EU-medlemskap, även om det kanske inte kan ske förrän om många år.
<SPEAKER ID="214" NAME="Talmannen">
Mina damer och herrar! Jag har stött på ett problem.
<P>
Vi avsatte två minuter för förfarandet med att fånga talmannens uppmärksamhet: det vill säga två talare. Jag har redan åtta eller nio förfrågningar om att få ordet och jag ser fler händer i luften, vilket innebär att tio eller fler personer vill tala.
<P>
Antingen ger jag alltså ordet till de två första, vilket jag mycket väl skulle kunna göra, eller så ber jag er att göra ett uttalande på 30 sekunder och så försöker vi att låta alla tala.
<P>
(Den senare lösningen valdes.)
<SPEAKER ID="215" NAME="Jacek Protasiewicz" AFFILIATION="PPE-DE">
. - (PL) Herr talman! Det har blivit tydligt under denna debatt att parlamentet erkänner Vitrysslands problem och fäster stor uppmärksamhet vid dem. Jag vill tacka alla de som tagit upp situationen för de mänskliga rättigheterna i Vitryssland. Jag vill också uppmärksamma kammaren på att parlamentsval ska hållas i Vitryssland i höst. Vi måste göra allt vi kan både som parlamentsledamöter och som företrädare för de stora europeiska politiska familjerna, för att stödja den vitryska oppositionen i denna berättigade men orättvisa kamp för ett demokratiskt Vitryssland.
<SPEAKER ID="216" NAME="Zita Pleštinská" AFFILIATION="PPE-DE">
(SK) Viss tid har gått sedan Bernd Posselt och jag tände ett ljus här i kammaren, trots förbudet av säkerhetsskäl, för att visa vår solidaritet med det vitryska folket i närvaron av kommissionsledamot Ferrero-Waldner. Hur är läget i Vitryssland i dag? Den sista europeiska diktatorn Alexander Lukasjenko är populär i Vitryssland trots den strängt reglerade ekonomin och trots hoten mot den politiska oppositionen. Regeringen ökar förtrycket och fängslar oppositionsaktivister. Regeringen kontrollerar de vitryska medierna, och därför vet folket i landet ofta inte om att Lukasjenkos regim är oacceptabel för Europeiska unionen.
<P>
Europaparlamentet kan inte nöja sig med att endast tilldela Sacharovpriset för tankefrihet till Alexander Milinkevich. Detta pris förpliktigar Europaparlamentet att noga övervaka situationen i Vitryssland.
<SPEAKER ID="217" NAME="Filip Kaczmarek" AFFILIATION="PPE-DE">
(PL) Herr talman! Jag vill ta upp ett särskilt fall som rör Frank Wiecorek, som är en ung oppositionsaktivist som nyligen stängdes av från universitetet. Den officiella anledningen till hans avstängning var att han inte hade närvarat på föreläsningarna. Skälet till att han hade varit frånvarande var dock att han hade arresterats. Om man stängs av från universitetet innebär det att ens utbildning får ett abrupt slut. Det innebär också att sannolikheten är stor att man kallas in i armén. Jag kan tänka mig att endast människor som själva upplevt hur det är att leva under en diktatur kan förstå vad militärtjänstgöring i regimens armé innebär för en medlem av oppositionen. Det skulle kunna visa sig mycket farligt för denne unge man. Jag anser att vi borde göra allt vi kan för att hjälpa till att lösa situationen i Vitryssland.
<SPEAKER ID="218" NAME="Zuzana Roithová" AFFILIATION="PPE-DE">
(CS) (Början av anförandet var ohörbart) ... som läkare besökte jag personligen epicentrumet för området som drabbades av strålning. Läkare och vetenskapsmän hotas och till och med fängslas för att de rapporterar sanningen om den lokala befolkningens hälsotillstånd. Befolkningens strålningsmätare har beslagtagits och de äter radioaktiv mat.
<P>
Jag har bara 30 sekunder på mig, så jag vill sammanfattningsvis säga att Lukasjenko är en mördare, och det måste sägas högt. Vem ska göra det om inte Europeiska unionen gör det?
<SPEAKER ID="219" NAME="Talmannen">
. - Tack, budskapet har gått fram.
<SPEAKER ID="220" NAME="Zbigniew Zaleski" AFFILIATION="PPE-DE">
(PL) Herr talman! Ett av kännetecknen för diktaturer är att de inte bryr sig om någon. Vi kan säga vad vi vill, och de kommer att agera som de vill. Det enda sättet att motarbeta en diktatur är genom demokrati. Jag vill säga till kommissionsledamoten att om jag var i hennes plats skulle jag göra allt jag kunde för att bistå med att utbilda den tänkande demokratiska eliten. Om vi inte lyckas med detta i Vitryssland kanske vi fortfarande kan lyckas med det i andra länder. Någon måste visa vägen, och jag skulle vara benägen att lita på dessa eliter.
<SPEAKER ID="221" NAME="Marcin Libicki" AFFILIATION="UEN">
(PL) Herr talman! Det är skamligt för Vitryssland, som är ett land i Europas geografiska hjärta, att vara föremål för debatten i Europarådet i dag, på grund av dess kränkningar av de mänskliga rättigheterna. Det är skamligt för Vitryssland att det är det enda europeiska land som inte är med i Europarådet, eftersom det inte respekterar några grundläggande mänskliga rättigheter.
<P>
Jag anser därför att Adam Bielan hade helt rätt när han sa att det är viktigt att stärka det civila samhället i Vitryssland genom att stödja mediesändningarna från Polen till Vitryssland.
<SPEAKER ID="222" NAME="Tunne Kelam" AFFILIATION="PPE-DE">
(EN) Herr talman! Jag vill uppmärksamma det fortsatta förtrycket av unga vitryska demokrater. I mitten av januari fängslades flera av dem i 15 dagar och sedan stängdes de av från universitetet. Det finns några specifika namn: Zmitser Zhaleznichenka, Anton Kalinouski och Frank Wiecorek.
<P>
Jag uppmanar EU:s universitet att erbjuda dessa modiga unga män alternativ för att fortsätta sina studier, att underlätta utfärdandet av viseringar och att föra upp namnen på de universitetstjänstemän som har samtyckt till att använda dessa män som verktyg för Lukasjenkos förtryck på EU:s svarta lista.
<SPEAKER ID="223" NAME="Christopher Beazley" AFFILIATION="PPE-DE">
(EN) Herr talman! Som jag förstår det är det fria universitet i Minsk i dag beläget i Vilnius i Litauen. Jag undrar om kommissionsledamot Figeľ kan tänka sig att skriva ett brev till utbildnings- och kulturministrarna i de övriga 26 EU-medlemsstaterna för att föreslå att det borde finnas 27 fria universitet i Minsk. När det gäller Storbritannien har vi naturligtvis stora universitet som Oxford och Cambridge, men jag vill rekommendera Bristol.
<SPEAKER ID="224" NAME="Bernd Posselt" AFFILIATION="PPE-DE">
(DE) Herr talman! För tjugo år sedan talade jag vid de hemliga universiteten i Tjeckoslovakien och Polen. Det är mycket glädjande för mig att i dag höra hur mycket våra kolleger från de baltiska länderna, Slovakien, Tjeckien och Polen stöder oppositionen i Vitryssland. Jag vill framföra mitt innerliga tack till dem. Ni gör något viktigt för EU - mer än vad de personer gör som deltar i samtal som endast stärker och stöder en korrupt regim som måste avskaffas. Jag håller med Jerzy Buzek: Ryssland har ett ansvar här. Detta är en post- och prekolonial situation och vi borde inte längre acceptera den.
<SPEAKER ID="225" NAME="Talmannen">
Därmed är vårt nya snabba förfarande med att fånga talmannens uppmärksamhet avslutat.
<P>
Jag konstaterar att ni har bevisat att det är möjligt att säga mycket på kort tid, och tackar er för det.
<P>
Vi går nu över till kommissionens kommentarer.
<SPEAKER ID="226" NAME="Meglena Kuneva">
ledamot av kommissionen. - (EN) Herr talman! På senare tid har situationen i Vitryssland utvecklats snabbt. Sedan mitten av januari har fem av de sex politiska fångar som tidigare identifierats som sådana frigetts. En av dessa politiska fångar, den förre presidentkandidaten Alexander Kozulin, sitter dock fortfarande fängslad med dålig hälsa.
<P>
Kommissionen har för sin del, genom min kollega i kommissionen Benita Ferrero-Waldner, framfört sin glädje över att fångarna har frigetts, vilket har varit ett långvarigt krav från alla EU-institutioner, däribland Europaparlamentet.
<P>
Vi har dock också varit lika tydliga med att vi vill att alla politiska fångar ska friges och att vi vill att de systematiska trakasserierna av det vitryska civila samhället ska upphöra innan vi kan ge våra förbindelser med Vitryssland en ny dimension.
<P>
Med andra ord förblir vårt budskap till Vitryssland detsamma: vi kan inte ha ett fullständigt partnerskap med Vitryssland förrän landet tar övertygande steg mot en demokratisering, och mot en respekt för de mänskliga rättigheterna och rättssäkerhet.
<P>
Detta är kärnan i EU:s budskap till Vitryssland som kommissionen lade fram för över ett år sedan och som innehåller de ”12 punkter för demokratisering” som nämns i er resolution. Frigivandet av alla politiska fångar bör återigen vara ett viktigt steg i detta hänseende.
<P>
Dessutom kommer vi att noga övervaka det parlamentsval som har planerats till september 2008. Anordnandet av fria och rättvisa val skulle betraktas som ett beslutsamt steg på vägen för de vitryska myndigheterna. Vi hoppas att OSSE kan sända en fullskalig observatörsdelegation till detta val och att Europaparlamentet också kommer att kunna sända företrädare.
<P>
Ett annat viktigt krav i er resolution är att Vitryssland ska tillämpa ett moratorium för dödsstraffet. Europeiska unionen har framfört detta budskap till de vitryska myndigheterna.
<P>
Om vi nu återgår till den senaste utvecklingen i Vitryssland har en annan fråga som vi känner starkt för utvecklats snabbt under de senaste månaderna: inrättandet av Europeiska kommissionens delegation i Minsk, som vi officiellt begärde för över två år sedan, är nu nära förestående. Vi hoppas kunna underteckna inrättandeavtalet snart, så att vår delegation kan inrättas utan dröjsmål.
<P>
Denna delegation kommer att göra det möjligt för oss att stärka våra band med det vitryska civila samhället och också att utveckla förbindelser med tjänstemännen på mellannivå i administrationen, som skulle kunna vara öppna för en demokratisk förändring.
<P>
Angående denna fråga har vi, vilket också betonas i er resolution, haft ett antal möten på teknisk nivå med vitryska experter om frågor av ömsesidigt intresse, som exempelvis energi, transporter och miljö. Låt mig dock upprepa att räckvidden för dessa möten förblir begränsad så länge som de nuvarande politiska förhållandena råder i Vitryssland.
<P>
Vad gäller kommissionens åtgärder för att stödja det civila samhället i Vitryssland är kommissionen mer besluten än någonsin att stödja det vitryska civila samhället, och vår stödplan för 2008 är särskilt inriktad på att stärka det vitryska civila samhället och de oberoende medierna. Dessutom har kommissionen också klargjort att dess stöd för European Humanities University i exil i Vilnius kommer att fortsätta så länge som nödvändigt. Jag kommer också att sända budskapet om det fria universitetet vidare till kommissionsledamot Figel'. Jag tycker att det är en mycket intressant och klok idé.
<P>
Jag vill göra ett par andra påpekanden till Józef Pinior och Elisabeth Schroedter. Inledandet av förhandlingarna om förenklade viseringsförfaranden och om återtagande hör till de frågor som skulle hanteras vid ett verkligt genombrott i våra förbindelser. Enligt EU-politiken kan förenklade viseringsförfaranden endast beaktas inom ramen för Europeiska kommissionens återtagandepolitik som en del av ett verkligt partnerskap inom ramen för de yttre förbindelserna.
<P>
Detta förklarades för Vitryssland i de register över muntlig kommunikation som kommissionen sände den 8 maj. Europeiska unionens vilja att inleda sådana förhandlingar med grannländerna med en gällande handlingsplan har också bekräftats i kommissionens meddelande om detta ämne i december 2006. I fallet med Vitryssland har dessa villkor inte uppfyllts.
<P>
Angående Adam Bielans punkt tilldelas kommissionskontrakt enligt stränga anbudsförfaranden för att kunna garantera en öppen och rättvis konkurrens. Det innebär att kommissionen inte stöder radio- och tv-kanaler som sådana, utan i stället specifika program. ENPI:s regionala informations- och kommunikationsprogram omfattar stöd till medieverksamhet på 7 miljoner euro under tre år för sju länder. Anbudsförfarandet pågår och medier från både Europeiska unionen och partnerländerna kan lämna in anbud för kontrakten.
<SPEAKER ID="227" NAME="Talmannen">
Debatten är avslutad.
<P>
Omröstningen kommer att äga rum efter debatterna.
<P>
Skriftliga förklaringar (artikel 142 i arbetsordningen)
<SPEAKER ID="228" NAME="Genowefa Grabowska" AFFILIATION="PSE">
skriftlig. - (PL) Som medförfattare till Europaparlamentets resolution om Vitryssland vill jag uppmärksamma demokratins tillstånd, respekten för de mänskliga rättigheterna och på situationen för det vitryska folket i allmänhet. Vitryssland är inte bara ett av unionens nära grannländer, vilket omfattas av den europeiska grannskapspolitiken, utan också ett omedelbart grannland till mitt land, Polen. Vi delar en gemensam gräns.
<P>
Det är troligen den bästa förklaringen till varför frågan om att uppfylla de verkliga förhoppningarna och förväntningarna hos människorna i Vitryssland är så viktig för mig i mitt arbete här i Europaparlamentet. Man kan trots allt inte vara likgiltig inför vad man ser ske precis på andra sidan gränsen: restriktioner och administrativa påtryckningar på icke-statliga organisationer, hot, förföljelse och fängslande av demokratiska oppositionsaktivister, däribland ledarna för de ungdomsrörelser som kallas den vitryska folkfronten och ungdomsfronten.
<P>
En verklig dialog mellan de vitryska myndigheterna och Europeiska unionen borde därför omgående inledas. Det är inte bara unionens rättighet utan också dess plikt att kräva att den vitryska regeringen friger alla politiska fångar, garanterar mediefrihet, oberoende för domstolsväsendet samt respekt för de demokratiska värderingarna och det vitryska folkets grundläggande rättigheter. Avskaffandet av dödsstraffet måste prioriteras.
<P>
Europaparlamentets inriktning har blivit att göra det enklare för vitryska medborgare att komma in på EU:s territorium och att tillbringa tid här. En sänkning av eller till och med ett fullständigt avskaffande av viseringskostnaderna övervägs just nu. Det är det enda sättet att förhindra att Vitryssland och dess medborgare blir ännu mer isolerade.
