<CHAPTER ID="005">
Konsumenternas förtroende för den digitala miljön (debatt)
<SPEAKER ID="024" NAME="Talmannen">
Nästa punkt är ett betänkande av Zuzana Roithová, för utskottet för den inre marknaden och konsumentskydd, om konsumenternas förtroende för den digitala miljön.
<SPEAKER ID="025" NAME="Zuzana Roithová " AFFILIATION="PPE-DE">
föredragande. - (CS) Herr talman, fru kommissionsledamot, mina damer och herrar! Det gläder mig att jag och skuggföredragandena efter ett års arbete nu kan lägga fram det färdiga betänkandet om konsumenternas förtroende för den digitala miljön för er.
<P>
Med detta betänkande riktar parlamentet en kraftfull vädjan till kommissionen och medlemsstaterna om att uppdatera villkoren för e-handel och vidta åtgärder för att stärka konsumenternas förtroende när det gäller de allra senaste trenderna i den digitala miljön. Företagen och konsumenterna väntar på entydiga, enkla, genomförbara bestämmelser som bidrar till att stärka e-handelskulturen på EU:s marknad. Betänkandet är bara början på processen. Jag är medveten om att genomförandet av detta skulle medföra en avsevärd arbetsbörda för kommissionen, som redan har knappa finansiella och mänskliga resurser.
<P>
Offentliga utfrågningar och undersökningar har avslöjat några talande omständigheter som vi inte kan blunda för. Endast 6 procent av konsumenterna e-handlar från leverantörer i andra medlemsstater. En tredjedel får inte de varor eller tjänster som de beställer på grund av sin nationalitet, bosättningsland eller det land där betalkortet utfärdats. Några av de moderna elektroniska tjänsterna för digitalt innehåll finns endast tillgängliga för konsumenter i de gamla EU-15-medlemsstaterna.
<P>
Användarna är bundna av de digitala avtal som de bara har klickat på och inte läst. De vet därför inte att dessa avtal kan innehålla ett antal orättvisa och vilseledande kontraktsbestämmelser. Vi har upptäckt att inte ens juridiska experter klarar av att tolka det exakta innehållet i digitala avtal, till exempel licensarrangemang med slutanvändaren. Små företag känner inte till sina skyldigheter när det gäller e-handel och har svårt att hantera 27 olika rättsliga system. Konsumenterna känner inte till sina rättigheter på nätet och det finns inte heller något dokument där dessa rättigheter sammanfattas. Användarna är inte säkra på vad de får och inte får göra med det digitala innehåll som de har köpt. De är rädda för att hävda sin rätt i ett annat land och känner inte till att det är förfalskade mediciner som säljs över Internet. Vi förslår därför följande: en världsomfattande kampanj som inleds av kommissionen för att belysa farorna med förfalskade mediciner, inrättande av ett EU-omfattande system för tidig varning för att bekämpa bedräglig verksamhet på Internet, och utökande av räckvidden när de gäller de avtal som omfattas av förbud som utfärdas på grund av orättvisa kontraktsbestämmelser.
<P>
Principen för den gemensamma marknaden är mindre begränsningar och större möjligheter. Paradoxalt nog gäller inte denna princip för den elektroniska miljön, trots de gränsöverskridande möjligheterna. Jag skulle gå så långt som att säga att de 27 separata nationella marknaderna hindrar utvecklingen av informationssamhället i EU, som halkar efter USA och Asien.
<P>
Om vi ska kunna undanröja de konstgjorda eller naturliga hindren mot e-handeln måste vi få bukt med medlemsstaternas splittrade bestämmelser. Detta är möjligt på lång sikt om den politiska viljan för att nå fullständig harmonisering finns. En så dynamisk sektor kräver emellertid en snabbare och mer flexibel lösning. I betänkandet väljer jag därför alternativet med ett valfritt standardiserat avtal som inriktas på gränsöverskridande e-handel. Företags- och konsumentorganisationerna måste enas om innehållet, och här kommer kommissionen att ha en viktig roll att spela för att samordna arbetet. Innehavare av den europeiska förtroendemärkningen för gränsöverskridande e-handel måste uppfylla dessa normer. Konsumentorganisationerna välkomnar genomförandet av förtroendemärkningen, och åtar sig att avslöja nya fall av missbruk med hjälp av de befintliga tekniska och rättsliga resurserna.
<P>
Vi uppmanar även till att en europeisk stadga för användarnas rättigheter i informationssamhället utformas. Europaparlamentet är ett av de första parlamenten i världen som försöker klargöra konsumenternas Interneträttigheter. Om stadgan är allmänt åtkomlig och tillgänglig på alla officiella språk, kommer konsumenterna att börja kräva sina rättigheter och företagen kommer att börja upprätthålla stadgan och riskerar inte att behöva spendera pengar på att lösa tvister.
<P>
Jag tror att betänkandet kommer att tjäna som inspiration för att förbättra standarderna i den digitala miljön.
<P>
Jag vill nu tacka skuggföredragandena för deras enastående hjälp: Edit Herczog, Heide Rühle, Olle Schmidt och Anneli Jäätteenmäki och assistenterna, särskilt Jiri Jirsa, för hans ovärderliga expertråd. Jag uppskattar även stödet från samordnarna, utskottets ordförande och sekretariat och tjänsterna. Jag har varmt uppskattat det konstruktiva samarbetet med konsumentorganisationer, företag och enskilda personer ur kommissionens personal. Jag vill särskilt berömma Meglena Kuneva för hennes tillmötesgående och mycket öppna inställning. Hon har inlett arbetet på sin nya post i kommissionen på ett utomordentligt sätt. Jag anser att vi kommer att kunna övervinna många av de svårigheter som kan uppstå när våra förslag om ökat förtroende för den europeiska digitala miljön omsätts i praktiken.
<SPEAKER ID="026" NAME="Meglena Kuneva">
ledamot av kommissionen. (EN) Herr talman! Jag är verkligen mycket nöjd över att vara här i dag för att med er diskutera den mycket viktiga frågan om hur vi kan öka konsumenternas förtroende för den digitala miljön.
<P>
Jag vill inleda mitt anförande med att tacka Zuzana Roithová och alla skuggföredragandena för deras utmärkta och mycket nära samarbete. Detta är inte endast en fråga om artighet, utan ett uppriktigt erkännande av ett mycket hårt arbete.
<P>
Jag är glad över att kommissionen och Europaparlamentet är överens om en gemensam linje när det handlar om att närma sig denna mycket viktiga och utmanande fråga. Detta är uppenbarligen ett viktigt och ambitiöst betänkande och jag anser att vi alla i stort sett delar samma målsättningar och syn på problemen.
<P>
Den digitala ekonomin - och i synnerhet e-handeln - har goda förutsättningar att kunna förbättra konsumenternas välfärd genom att erbjuda ett större produktutbud, gynna priskonkurrens och utveckla nya marknader. Den är också av central betydelse för att komplettera detaljhandeln inom den inre marknaden. För närvarande är detaljhandelsmarknaderna ännu uppdelade i minimarknader längs nationella linjer, som Zuzana Roithová antydde. Detta är inte rimligt i en era av e-handel och Internet. E-handeln förändrar detaljhandelns karaktär, men endast på nationell nivå. Internet är gränslöst, men konsumenter, företag och lagstiftare är det inte. 50 procent av de konsumenter inom EU som har en dator hemma har gjort ett e-handelsköp under de senaste 12 månaderna, men endast 12 procent av dem som har dator hemma gjorde köp över gränserna. Detta visar behovet av handling för att öka konsumenternas förtroende för detaljhandeln inom den inre marknaden. Det visar även hur nödvändigt det är att lösa marknadens uppdelning för att slutligen uppnå en medborgarnas marknad.
<P>
Sedan början av året har vi som ni vet lanserat två stora initiativ för konsumenter, nämligen strategin för gemenskapens konsumentpolitik och samrådet om översynen av befintlig konsumentskyddslagstiftning. Vårt mål som kommission är att hjälpa EU möta utmaningarna med tillväxt och sysselsättning och återkoppla till medborgarna. Detta mål kommer att uppnås om vi senast 2013 med trovärdighet kan visa alla medborgare att de kan handla var som helst inom EU - från närköp till webbplatser - och lita på att de är lika mycket och lika effektivt skyddade.
<P>
Behovet av att öka konsumenternas förtroende för den digitala ekonomin genomsyrar alla aspekter i denna strategi. Zuzana Roithovás betänkande visar att hindren - inklusive lagstiftningshinder - är många. Mina föregångare lyckades hantera några av dessa i och med direktivet om otillbörliga affärsmetoder och förordningen om samarbete mellan de nationella tillsynsmyndigheter som ansvarar för konsumentskyddslagstiftningen, varmed nätverket av europeiska konsumentcentrum inrättades. Min prioritet är nu att hantera de återstående hindren, genom reformen av befintlig konsumentskyddslagstiftning i samband med konsumentkontrakt.
<P>
Som ni vet har vi inlett ett brett samråd om konsumentskyddets framtid, och vi har börjat analysera reaktionerna från de berörda parterna. Vi ser fram emot Maria Petres betänkande efter sommaren. Era synpunkter och ert stöd kommer att vara en viktig referens för vårt uppföljningsarbete och för specifika förslag. Kommissionens uppföljning till översynen av regelverket är något som konsumenterna grundar sitt förtroende på. Utvecklandet av standardiserade konsumentkontrakt kan vara något att undersöka vidare när denna solida grund väl är fastlagd.
<P>
Ett av målen med detta är att minska uppdelningen av reglerna för den inre marknaden genom målinriktad harmonisering i frågor som orsakar särskilda problem för konsumenter och företag. Vi kommer bland annat att överväga om standarder och standardisering kan spela en roll i denna process.
<P>
Detsamma gäller för självreglering. Kommissionen har utfört ett viktigt arbete för att inrätta en modell med de bästa metoderna för självreglering och samreglering, och vi kommer att fortsätta att göra detta i framtiden. Jag delar er oro om samspelet mellan olika lagar som gäller Internettransaktioner eller digitala produkter. Det finns många detaljerade lagar, och konsumenter och företag kanske inte är tillräckligt medvetna om sina rättigheter och plikter i den digitala miljön. Jag kommer att undersöka hur jag bäst kan förtydliga dessa frågor för mina kolleger Viviane Reding och Charlie McCreevy.
<P>
Tack vare era synpunkter kommer vi att undersöka idén om en praktisk guide som skulle täcka in informationssamhällets tjänster och hjälpa medborgarna att bättre förstå sina rättigheter. Jag vill också tacka er för att ni betonar vikten av verkställighet - jag håller helt och hållet med. Kvalitetslagstiftning är inte tillräckligt om den inte backas upp av effektiv verkställighet. Vi har inrättat ett nätverk av nationella verkställande organ inom EU och vi kommer nu att gradvis utvidga nätverket till partner i tredjeländer för att öka dess effektivitet.
<P>
Sammanfattningsvis vill jag tacka er för ert engagemang med att hjälpa EU:s medborgare att dra nytta av alla fördelar som den inre marknaden och den digitala ekonomin erbjuder. Jag ser fram emot att arbeta med er för att uppfylla våra gemensamma mål och att uppnå en medborgarnas inre marknad.
<SPEAKER ID="027" NAME="David Hammerstein " AFFILIATION="Verts/ALE">
föredragande för yttrandet från utskottet för industrifrågor, forskning och energi. - (ES) Herr talman! Jag vill tacka Zuzana Roithová för ett enastående betänkande.
<P>
Konsumenternas förtroende för den digitala miljön beror i stor utsträckning på vår förmåga att ge dem stöd och skapa klarhet i denna miljö.
<P>
Vi måste tänka på att även små och medelstora företag är konsumenter, och EU måste främja användningen av den nya tekniken och uppmuntra de små och medelstora företagen att delta i online-marknaderna. Samtidigt måste vi främja konsumenternas förtroende för dessa plattformar genom att se till att transaktionerna är genomsynliga och rättvisa.
<P>
Konsumenterna måste känna till sina skyldigheter och rättigheter i den digitala världen. För några produkter, såsom MP3-spelare, dvd-spelare och dataspelkonsoler, är konsumenten tvungen att acceptera mycket stränga villkor i det finstilta, som i vissa fall gränsar till det olagliga och kränker rätten till respekt för privatlivet.
<P>
Samtidigt utvidgar producenterna av dessa produkter användningen av ledningssystem för digitala rättigheter för att förhindra obehöriga kopior. Detta skapar rädsla, och kan undergräva konsumenternas förtroende. För att lösa problemet med driftskompatibilitet krävs öppna normer som skapar en säkrare, öppnare och mer tillförlitlig miljö.
<P>
Programvarupatent är också ett allvarligt hot mot programvaruutvecklare vid små och medelstora företag, som inte har råd med de rättsliga kostnaderna. Att det råder osäkerhet i denna miljö gynnar inte förtroendet, varken bland de små och medelstora företagen eller bland konsumenterna.
<P>
Digitala plattformar kan endast skapa tillväxt och utveckling om de bygger på öppna och driftskompatibla normer. Normer kan bidra till minskad splittring av marknaderna och användningen av programvara med öppen källkod kan också bidra avsevärt till främjandet av Internetsäkerheten.
<P>
För att förbättra säkerheten och öka förtroendet bland konsumenterna krävs vissa grundläggande faktorer: lagstiftning, samt mekanismer för att stärka och skapa lagstiftningsinstrument, såsom uppförandekoder och förtroendemärkning.
<SPEAKER ID="028" NAME="Malcolm Harbour">
för PPE-DE-gruppen. - (EN) Herr talman! Det är mig ett stort nöje att välkomna detta betänkande och att tacka min kollega Zuzana Roithová för hennes enastående arbete, och skuggföredragandena, som också är här. Det har varit ett mycket gott lagarbete. Jag vill också tacka Meglena Kuneva för hennes mycket positiva svar.
<P>
Detta betänkande visar vilket värde ett parlamentsutskott kan tillföra en sammansatt fråga, särskilt en som spänner över så många politikområden. Mitt särskilda budskap till kommissionsledamoten är att jag hoppas att hon kommer att gå vidare med detta och bli konsumenternas försvarare inom e-världen och inom e-handeln. Som hon sa är det inte bara hennes arbete som har en del i detta - också Viviane Reding och Charlie McCreevy har utfört ett viktigt arbete och definitivt även Franco Frattini och Günter Verheugen, i sin roll som företagandets försvarare, särskilt när det gäller småföretag. Apropå Franco Frattini vill jag åter betona den oro som många av oss känner, särskilt när det gäller den föreslagna reformen av Rom I-förordningen, vilken löper stor risk att undergräva villkoren för småföretag som verkar inom e-handeln. Det finns också viktiga bestämmelser om dataskydd som gör konsumenterna oroliga för att lämna ut sina uppgifter och använda Internet, vilka också faller inom detta område. Därför tror jag att det krävs ett samordnat förhållningssätt.
<P>
Jag vill också ta upp vad David Hammerstein Mintz sa om att vi särskilt behöver uppmärksamma småföretagen. Stora företag kan bygga avancerade webbplatser på olika språk, baserade i olika länder, men vi vill ge småföretag med en innovativ och spännande produkt och tjänst baserad i ett EU-land möjlighet att ha tillgång till EU-marknaden på ett fritt och enkelt sätt, samt att kunna dra verklig nytta av de möjligheter som e-handeln ger dem. Vi måste vara noga med att utforma systemet på ett sådant sätt att vi inte hindrar dem från att göra detta, eftersom vi inte bara vill att konsumenterna använder Internet utan också att företag lägger upp sina produkter på Internet, och att dessa två samverkar. Detta kan vi göra i vår dynamiska e-handelsmarknad när den fortsätter att utvecklas.
<SPEAKER ID="029" NAME="Edit Herczog">
för PSE-gruppen. - (HU) Jag vill tacka föredraganden för hennes arbete under de senaste 18 månaderna, då hon har visat prov på stor öppenhet och kompromissvilja. Jag vill inte minst tacka kommissionsledamoten för hennes öppna inställning eftersom vi har samarbetat på detta område ända sedan hon tillträdde sin tjänst.
<P>
Resultatet av detta arbete är ett betänkande vars ambitiösa politiska budskap inte, tvärtemot vad som vanligen sker, har urvattnats av de många kompromisser som har gjorts. Om något, har det snarare förstärkts av dem. Detta är exakt vad vi behöver eftersom det vi talar om trots allt är hur EU:s samhälle och ekonomi ska kunna uppdateras till den digitala tidsåldern. Det som krävs i detta sammanhang är att fler i det europeiska samhället får tillgång till informationstekniken. Därför måste vi hur som helst, som en fotnot till detta betänkande, betona vikten av e-integration, med andra ord hur viktigt det är att invånarna i landsbygdsområden, funktionshindrade personer, de äldre generationerna och de som har de lägsta inkomsterna kan integreras i EU:s pulserande digitala samhälle.
<P>
Det råder inget tvivel om att framtiden tillhör informationssamhället och den kunskapsbaserade ekonomin. Vi har redan insett att vi måste acceptera att varu- och tjänstemarknaden och med detta hela konsumtionen håller på att bli kunskapsbaserad och digital. Konsumenter är emellertid fortfarande konsumenter, även på Internet, med rättigheter och skyldigheter. De måste framför allt veta exakt vad de möter: broschyrer, gratistidningar, produkter eller till och med tjänster.
<P>
Försedda med denna kunskap måste de uppföra sig precis så omdömesgillt som om de befann sig på ett vanligt bibliotek eller en vanlig bank, resebyrå eller butik. De måste veta vad de kan och inte kan göra. Om de följer reglerna åtnjuter de sedan samma skydd som laglydiga konsumenter har på den traditionella marknaden. Det finns dock ett antal aspekter av den digitala miljön som underblåser konsumenternas bristande förtroende. Det enkla, snabba informationsflödet, den ofta förekommande bristen på information till konsumenterna och den snabba och omfattande spridningen av olagligt uppförande är bara några av de många skäl till att alla som använder Internet kan gå över gränsen för vad som lagliga konsumentverksamheter, även om de agerar i god tro. Det är vårt politiska ansvar som politiker att utforma dessa verktyg för Europas digitala miljö, som gör att våra Internetanvändare kan förbli laglydiga konsumenter.
<P>
På PSE-gruppens vägnar kan jag säga att vi stöder förslaget om en stadga för digitala konsumenter på längre sikt, som kommer att ge alla konsumenter tydlig och förståelig information om vad de bör göra i vissa situationer när de använder Internet. Parlamentet är också medvetet om den dynamiska utvecklingen av den digitala miljön, och en kontinuerlig övervakning av konsumentskyddslagstiftningen kommer att ha stor inverkan på innehållet i en eventuell framtida stadga. Konsumenterna behöver emellertid information fram till dess också, och det är därför vi uppmanar kommissionen att tillhandahålla vägledning om vilka rättigheter och vilket skydd e-konsumenter har även under de nuvarande omständigheterna och på grundval av den befintliga lagstiftningen.
<P>
Med tanke på detta föreslår vi att ett nätverk av konsumentskyddscentrum bör inrättas, som bygger på modellen för Solvitsystemet och webbplatsen Dolceta. Med andra ord en informations- och stödportal för europeiska e-konsumenter, som kan hjälpa Europas e-konsumenter genom att stå till tjänst med råd, svar och lösningar. Likaså stöder vi ett klargörande av lagstiftningen om användning och skydd av digitalt innehåll. Driftskompatibilitet mellan verktygen och innehållet å ena sidan och hanteringen av risker på nätet å andra sidan är trots allt två mycket viktiga principer.
<P>
Avslutningsvis vill jag uppmärksamma konsumenterna och branschen på att detta är något som ligger i deras gemensamma intresse. Den digitala marknaden bygger på den traditionella marknadsmodellen och är även den beroende av laglydigt uppförande. Ett stort antal utskott är för närvarande involverade på detta område. Vi skulle därför vilja att utskottet för den inre marknaden och konsumentskydd, som är det utskott som har kontakt med konsumenterna och därför är mest tillgängligt, samordnar de framtida insatserna på detta område inom kommissionen.
<SPEAKER ID="031" NAME="Olle Schmidt">
för ALDE-gruppen. - Fru kommissionär! Herr talman! Få kunde ana hur Internet skulle komma att förändra världen i grunden, både politiskt och ekonomiskt. Trots försök från totalitära regimer att begränsa informationsflödet vinner Internet miljontals nya användare. Det sätt som vi använder nätet på håller också i snabb takt på att förändras från ett passivt inhämtande av information till interaktivitet. Vi köper och säljer varor och tjänster. Vi chattar och möts. Vi har till och med fått ett andra liv på nätet, en virtuell verklighet som för somliga blir viktigare än den verkliga verkligheten.
<P>
Det finns statistik som visar på en årlig ökning av handeln på Internet med 21 procent. Även om gränshandeln inom EU inte är omfattande tyder mycket på att den kommer att öka. Över hälften av Europas hushåll äger en dator, en ökning med cirka fyra procent på ett år. 42 procent av alla hushåll har Internet, och även här är ökningen fyra procent på ett år. I mitt eget hemland har drygt 75 procent av befolkningen Internetanslutning i hemmet. Glädjande är dock att den största ökningen sker i de nya medlemsländerna.
<P>
Såsom många av kollegorna har påpekat här ökar antalet bedrägerier och fusk i takt med denna utveckling. Mot denna bakgrund är Roithovás betänkande ett viktigt steg för att förbättra konsumenternas förtroende för den digitala marknaden. Parallellt med parlamentets arbete vet vi att kommissionen ser över hela EU:s konsumentlagstiftning.
<P>
I punkt 19 i betänkandet föreslås en europeisk förtroendemärkning, en så kallad trust mark. Det är givetvis en god idé, men jag kan se vissa problem. Dels kan kostnaderna för att hålla en sådan kvalitetsstämpel uppdaterad vara höga. Kommissionen har själv beräknat kostnaden till en miljon euro per land och år, vilket är en ansenlig summa pengar. Dels finns risken för att förtroendemärkningen kan kidnappas, missbrukas och förfalskas.
<P>
En annan viktig punkt är inrättandet av en EU-stadga om användarnas rättigheter och skyldigheter i informationssamhället. Detta är ingen ny fråga och givetvis ett viktigt område för kommissionen, såsom fru kommissionär också påpekade i fråga om den pågående översynen. Jag tror att de formuleringar som föreslås i ändringsförslagen bättre tar hänsyn till komplexiteten och hastigheten i förändringarna i den digitala miljön.
<P>
Det behövs kanske inte ens sägas, men den digitala miljön behöver givetvis ett väl fungerande ramverk i form av regler och lagstiftning. Alla aktörer som deltar på nätet ska veta sina rättigheter och skyldigheter. Vi behöver upplysta och utbildade konsumenter. Vi behöver ansvarskännande säljare och företagare, men också djärva nydanare som ser nya möjligheter och nya jobb. Vi behöver givetvis även lagar som fungerar i en föränderlig miljö.
<P>
Kommissionen har att balansera alla dessa intressen för ett EU som bättre kan bli ett konkurrenskraftigare EU och möta Lissabonstrategins krav.
<P>
Allra sist skulle jag ändå vilja påminna om att vi aldrig ska glömma att det är friheten och den fria tillgången på information som lagt grunden för Internets enorma framgång.
<SPEAKER ID="032" NAME="Mieczysław Edmund Janowski">
för UEN-gruppen. - (PL) Herr talman! Jag vill tacka Zuzana Roithová för att hon tar upp en så viktig fråga. Vi måste tänka på att arbetet med att utveckla Internet inleddes för knappt 40 år sedan, och ändå kan vi nu tala om en Internetrevolution.
<P>
Detta fantastiska instrument öppnar enorma möjligheter på många områden. Det innebär även många utmaningar för oss. Internet kan användas för lovvärda ändamål, men kan tyvärr också utnyttjas för brottsliga verksamheter. Detsamma gäller för många andra instrument som används av människorna när de utvecklar civilisationer.
<P>
Användningen av digital teknik i e-handeln för inköp av varor och tjänster ska ses i detta sammanhang. Som det förklaras i betänkandet bör de rättliga och tekniska lösningar som tillämpas uppfylla en rad kriterier. Jag vill göra några påpekanden i detta avseende.
<P>
För det första måste tillträdet till detaljistmarknaden på Internet vara mycket mer utbrett. Detta har samband med en mer allmän tillgång till bredbandsanslutning, en fråga som har lyfts fram vid upprepade tillfällen här i parlamentet. För närvarande har endast omkring 25 procent av hushållen i EU bredbandsanslutning, och därmed en anslutning av hög kvalitet.
<P>
För det andra måste köparen kunna vara säker på att det är tryggt att handla på detta sätt, både när det gäller själva transaktionen och garantin för de varor och tjänster som köps, oberoende av gränser.
<P>
För det tredje får det faktum att transaktionerna ofta är anonyma inte underlätta brottslig verksamhet på något sätt. Jag tänker på piratkopior av filmer eller musik som är upphovsrättskyddade. Det är därför nödvändigt att klargöra uttrycket ”endast för personligt bruk”.
<P>
För det fjärde kräver andra aktiviteter som utförs via Internet, såsom köp av pedofilmaterial eller pornografiskt material och spridning av prostitution att polis och åklagarmyndigheter vidtar särskilda åtgärder. Detta tynger våra samveten.
<P>
För det femte måste betalningar över Internet utföras på ett sätt som garanterar full säkerhet för båda parter. För det sjätte måste eventuella köpare kunna kontrollera de upplysningar som lämnas i annonser om varor eller tjänster som kan köpas elektroniskt.
<P>
Min sjunde kommentar är att säkerheten vid elektroniska banktransaktioner drastiskt förbättras. Mitt åttonde påpekande är att lyfta fram vikten av användningen av digitala hjälpmedel för att tillhandahålla vissa läkartjänster, diagnoser och distansövervakning, särskilt i mer avlägsna områden.
<P>
Min näst sista kommentar handlar om vikten av distansutbildning. Slutligen är det viktigt att vi har i minnet att särskilt funktionshindrade konsumenter vinner mycket på möjligheten att använda digitala plattformar.
<P>
Avslutningsvis vill jag betona att hög kvalitet, ärlighet, öppenhet och flexibilitet måste vara centrala inslag i den sunda och konkurrensutsatta marknad för digitala tjänster som vi vill skapa.
<SPEAKER ID="033" NAME="Heide Rühle">
för Verts/ALE-gruppen. - (DE) Herr talman, fru kommissionsledamot, mina damer och herrar! Mitt särskilda tack går till föredraganden. Tack vare hennes insatser kan vi anta ett utmärkt initiativbetänkande i dag. Jag hoppas och är säker på att kommissionen kommer att ta till sig betänkandets rekommendationer och slutsatser inom ramen för översynen av konsumenträttigheterna inom EU.
<P>
Vår grupp stöder ert betänkande, fru Roithová, och de flesta av era kompromissändringsförslag. Vi beklagar emellertid ert beslut att försvaga förslaget om den förtroendemärkningen. Vi kommer därför inte att rösta för ändringsförslag 4 och kommer även att förkasta liberalernas ändringsförslag.
<P>
De immateriella rättigheterna får inte urholka konsumenternas rättigheter. Konsumenterna behöver tydlig information om sin rättsliga ställning när de har att göra med digitalt innehåll och hantering av digitala rättigheter. De har rätt till driftskompatibla lösningar.
<P>
Viktiga saker tas upp i betänkandet, t.ex. kravet på en europeisk stadga för användarnas rättigheter i informationssamhället, inrättandet av ett europeiskt system för tidig varning och en databas i syfte att bekämpa bedrägerier på Internet, extern granskning av vissa typer av elektroniska tjänster, exempelvis vid bankärenden över Internet och standardiserade EU-bestämmelser för gränsöverskridande elektroniska fakturor. Man uppmanar även till en samordnad övergripande strategi för den digitala miljön, däribland en analys av externa faktorer, såsom skydd av privatlivet, medborgarnas tillgång till informationsteknik och Internetsäkerhet.
<P>
I betänkandet uppmanas även kommissionen att undersöka kollektiva tvistlösningsmekanismer för gränsöverskridande tvister mellan företag och konsumenter i den digitala miljön. Vi kommer att stödja betänkandet och hoppas att det kommer att antas i plenum.
<SPEAKER ID="034" NAME="Nils Lundgren">
för IND/DEM-gruppen. - Herr talman! Handel, byte av varor, tjänster och kapital är själva grunden för ekonomiskt välstånd. Därför är också all teknologi som sänker transaktionskostnaderna för handel fundamental för ökningen av välståndet. I och med att världen har knutits samman med hjälp av moderna kommunikationer, säker och snabb betalningsförmedling och undanröjandet av mycken protektionism dras nu allt fler länder runt om i världen in i en världsomspännande handel. På lång sikt är detta till båtnad för alla på jorden. Det är därför EU:s viktigaste uppgift att på allt sätt underlätta handeln. För det första inom EU-området, och för det andra mellan EU-området och resten av världen.
<P>
På den första punkten är EU mycket framgångsrikt och har gett ett stort bidrag till EU-ländernas ekonomiska utveckling. Det stora undantaget är jordbruket, där just ingen liberalisering har ägt rum och där det alltså finns stora välfärdsvinster att göra.
<P>
På den andra punkten ser det väsentligt sämre ut. EU:s protektionism mot omvärlden är omfattande och omfattar här inte bara jordbruksområdet utan även arbetsintensiva industriprodukter. De ekonomiska kostnaderna för världens fattiga länder och för EU:s konsumenter är mycket stora. Det är därför framför allt på dessa områden som vi vill sätta in våra politiska resurser för att utforma en EU-politik för ökad handel och ökat välstånd.
<P>
EU-handel är en företeelse som i dag har liten omfattning, men vi tror nog alla att det är en handelsform som har framtiden för sig. Zuzana Roithová är därför inne på ett område som i framtiden kommer att visa sig mycket viktigt, men frågan är vad EU:s roll kan vara på detta område i detta skede av e-handelns utveckling.
<P>
Roithová och utskottet hävdar att konsumenterna inte vågar köpa via nätet över EU-ländernas gränser på grund av dålig rättssäkerhet. Kanske är det så, men vet vi det? Alla nya områden, alla identifierade problem, framställs i denna kammare som bevis för att EU måste ingripa. Den tröttsamma frasen ”detta visar att EU behövs” upprepas som ett mantra. Men i en samhällsekonomisk analys av sådana här problem börjar man med att försöka fastställa vad som är marknadsmisslyckanden, om de kan korrigeras genom politiska åtgärder, vilka dessa åtgärder i så fall är, och på vilken politisk nivå de bör tillgripas.
<P>
Här i kammaren är själva utgångspunkten oftast att det är fråga om misslyckanden som kan och bör åtgärdas på EU-nivå. Varje observerat problem tas till intäkt för att flytta fram EU:s positioner på bekostnad av medlemsländerna eller internationella organ av mera global räckvidd. Man merkt die Absicht ständigt.
<P>
E-handeln befinner sig ännu i sin linda och vi vet inte vad som bromsar dess tillväxt, på vilka områden den kommer att florera och vilka former den då kommer att ta. Därför råder jag kammaren att motsätta sig alla dessa förslag om EU-styrda och EU-sponsrade stipendieprogram och utbildnings- och informationskampanjer. Därför råder jag kammaren att vänta med att begära rättighetsstadgor, tvistlösningsmekanismer och harmonisering av avtalsrätter på EU-nivå. Därför råder jag kammaren att säga nej till en logotyp för en europeisk förtroendemärkning på området.
<P>
De länder och regioner som är kreativa och föregångare på olika områden är de som erbjuder entreprenörer frihet att söka sig fram till lösningar som inga politiker eller ämbetsmän normalt kan förutse. När det gäller e-handel kommer vi att finna att det finns mycket starka incitament för företagen att skapa trygghet för konsumenterna. Därför kommer sådan trygghet att produceras av finansmarknaden med hjälp av nya försäkringstjänster och genom producenternas egen varumärkesutveckling.
<SPEAKER ID="035" NAME="Milan Gaľa" AFFILIATION="PPE-DE">
- (SK) Jag vill tacka Zuzana Roithová för detta betänkande. Det är ett gensvar på den dynamiskt utvecklande digitala miljön. Detta är ett område som vi alla möter i vardagen, vare sig vi är konsumenter eller affärsmän. Nya tekniker erbjuder enorma möjligheter för att utnyttja den inre marknaden fullt ut. Statistiken visar emellertid att endast 6 procent av de europeiska konsumenterna e-handlar, och 33 procent stöter på problem, eftersom de är bosatta i ett annat land än säljaren av varorna.
<P>
Enligt en Eurobarometerundersökning skulle 48 procent av återförsäljarna i EU vara redo att påbörja handel över gränserna, men det är bara 29 procent av företagen som för närvarande säljer över gränserna till minst ett annat EU-land. Och ändå säljer 57 procent av återförsäljarna i EU via Internet. Bland de största hindren mot gränsöverskridande transaktioner finns osäkra transaktioner, olika bokföringsregler, svårigheter med att lösa klagomål och tvister, skillnader mellan nationella konsumentskyddslagstiftningar, problem med tillhandahållande service efter försäljning, extra kostnader som uppstår på grund av gränsöverskridande leveranser och översättningskostnader.
<P>
Den digitala miljön är mer komplicerad än den vanliga affärsmiljön på grund av de många hindren. Därför anser jag att förslaget om att utarbeta en strategi för att öka konsumentförtroendet är viktigt. Genom detta bör vi försöka bemöta problemen och genomföra viktiga åtgärder för att göra Internet-transaktioner mer attraktiva, och följaktligen få slut på splittringen av den inre marknaden i den digitala miljön. Detta bör leda till en förbättrad tillgång till varor och tjänster som erbjuds på nätet i andra medlemsstater.
<SPEAKER ID="036" NAME="Evelyne Gebhardt" AFFILIATION="PSE">
(DE) Herr talman, fru Roithová! Tack så mycket för ert utmärkta betänkande. Jag tackar även skuggföredraganden Edit Herczog, som var ansvarig för arbetet med betänkandet inom min grupp.
<P>
Detta är en fråga av särskild vikt för våra medborgare. Det var mycket bra att höra att kommissionsledamot Meglena Kuneva kommer att vidta åtgärder på detta område. Detta är nödvändigt, och vi kan bara stödja hennes insatser. Vi kommer att stå bakom kommissionsledamoten till hundra procent.
<P>
Våra medborgare möter en rad problem i den digitala miljön. Varor levereras inte eller kommer sent. De kanske vill beställa en produkt i ett annat land, men upptäcker att de inte kan göra det eftersom företaget talar om för dem att de är bosatta i fel land. Eller så beställer de och upptäcker plötsligt att de även har beställt en prenumeration utan att veta det. Det är dessa problem som våra medborgare möter. Det finns självklart en del mycket positiv lagstiftning på detta område inom EU, men den är väldigt splittrad. Det är absolut nödvändigt att vi utformar positiv lagstiftning för detta område, som tillgodoser våra medborgares, och ännu viktigare, konsumenternas förväntningar.
<P>
Vi vill att medborgarna ska kunna utnyttja fördelarna med den inre marknaden på det här området. Men de kan endast vinna på detta om vi ger dem rättslig säkerhet, om de förstår grunderna för e-handeln, och om de vet att de har möjlighet till rättslig prövning om de har problem med ett företag - och inte behöva vänta 12 eller 15 år på ett utslag. De kommer även att vinna på att marknaden är öppnare om de kan jämföra priser och få tillgång till mer information. Som ni kan se återstår det fortfarande mycket att göra på detta område.
<P>
Medborgarna förväntar sig inte bara att vi reglerar den inre marknaden och att vi inför konstruktiva och enklare bestämmelser för företagen för att garantera att det verkligen råder fri rörlighet för företag inom EU. Våra medborgare förväntar sig också ett EU som finns till för deras skull, där politiken inte bara är utformad för att gynna ekonomin, och medborgarna inte bara förväntas bidra till ekonomin. I stället bör konsumentskyddet styra politiken, särskilt på det digitala området. Vi måste ha klart för oss att politiken måste utformas för konsumenternas skull, och att ekonomin tjänar konsumenterna. Om detta sker, kommissionsledamot Kuneva - och jag vet att det är er föresats - då kommer vi att nå vårt mål, nämligen ett EU för medborgarna, ett EU där de har rättigheter, inklusive rätten till rättslig prövning. Vår grupp stöder er fullt ut, och vi vill mycket gärna arbeta tillsammans med er för att nå era målsättningar.
<SPEAKER ID="037" NAME="Marek Aleksander Czarnecki" AFFILIATION="UEN">
(PL) Herr talman! Marknaden för online-transaktioner för tillhandahållande av varor, tjänster eller information om dessa fyller nu en ovärderlig funktion. I sitt betänkande påpekar dock Zuzana Roithová med rätta att utvecklingen och den ökade vikten av denna marknad påverkas av att den är splittrad inom EU:s medlemsstater.
<P>
Jag håller med om att den förutnämnda bristen på harmonisering av bestämmelserna inom EU och det bristande konsumentförtroendet för transaktioner på den digitala marknaden kan äventyra EU:s konkurrenskraft på världsmarknaden, särskilt eftersom Europa nu halkar efter Förenta staterna och vissa asiatiska länder.
<P>
Att inrätta ett europeiskt informationssystem är en verkligt bra idé även om det kommer att kräva tid och en enorm finansiell investering. Ett sådant förslag skulle emellertid kunna öka säkerheten för online-transaktioner mellan enheter i olika länder. Detta beror på att det är just de skilda bestämmelserna mellan medlemsstaterna och den bristande tillgången till dem som företagen anger som huvudorsaker till att de tvekar att börja arbeta med transaktioner av detta slag.
<P>
Jag anser att situationen i de nya medlemsstaterna, där det råder brist på finansiella resurser för informationskampanjer om tillgång till elektroniska tjänster och deras kvalitet också är en viktig fråga. De enskilda medborgarna i dessa länder saknar ofta tillgång till detta slags tjänster, särskilt i landsbygdsområden. I betänkandet hänvisas med rätta till diskriminering mot konsumenterna i denna grupp av länder på e-handelsområdet. Enligt min åsikt bör kommissionen behandla denna situation som ett mycket brådskande ärende, eftersom alla EU-konsumenter har rätt att behandlas lika.
