<CHAPTER ID="011-02">
2. Kambodja, i synnerhet fallet Sam Rainsy
<SPEAKER ID="308" NAME="Talmannen">
Nästa punkt är en debatt om Kambodja, i synnerhet fallet Sam Rainsy.
<SPEAKER ID="309" NAME="Marietje Schaake">
författare. - (EN) Herr talman! Sam Rainsy är en av våra kolleger, ledamot i parlamentet i Kambodja. Det har lett till mordförsök och ett antal politiska och rättsliga angrepp från det styrande partiet, bland annat ett tolvårigt fängelsestraff. Det styrande partiet uppskattar uppenbarligen inte att Sam Rainsy avslöjar korruption och brott mot de mänskliga rättigheterna.
<P>
Jag vill påminna det styrande partiet att EU är Kambodjas största enskilda givare och att stödet är villkorat med respekt av de mänskliga rättigheterna och grundläggande friheterna.
<P>
Sam Rainsy tilldelades Liberala internationalens frihetspris 2006. Han fick priset för att han försvarade friheterna som vi alla står för i parlamentet. Vi uppmanar därför de kambodjanska myndigheterna att genomföra rekommendationerna från FN:s särskilde rapportör för de mänskliga rättigheterna i Kambodja.
<SPEAKER ID="310" NAME="Raül Romeva i Rueda">
författare. - (EN) Herr talman! Som det redan har sagts, är EU Kambodjas största enskilda givare och det är mer än befogat att vi uppmanar de kambodjanska myndigheterna att inte bara inleda politiska och institutionella reformer för att bygga upp en demokratisk stat som styrs av rättsstatsprincipen och som grundar sig på respekten för grundläggande fri- och rättigheter, utan också visa sin vilja att verkningsfullt bekämpa de inhemska plågor som korruption, omfattande avskogning med fördrivning av människor som följd och sexturismindustrin utgör, att överge dagens straffrihetskultur och att dra alla dem som är inblandade i sådan verksamhet inför rätta.
<P>
Det är också nödvändigt att garantera rätten att fritt och utan diskriminering uttrycka politiska åsikter utan hot och trakasserier. Vi bör närmare bestämt fastställa att vi är oroade över att oppositionsledaren Sam Rainsy har åtalats och dömts till ett tolvårigt fängelsestraff för en handling som parlamentet anser har ett symboliskt värde och är av tydlig politisk natur. Det är särskilt oroväckande att domen, om den godkänns, skulle hindra Sam Rainsy från att ställa upp i parlamentsvalet 2013 och skulle få konsekvenser som sträcker sig betydligt längre än Sam Rainsys fall. Detta kommer nämligen att påverka hela oppositionen.
<SPEAKER ID="311" NAME="Véronique De Keyser" LANGUAGE="FR">
Herr talman! Detta är en brådskande resolution som domineras av Sam Rainsy, en ibland kontroversiell person, men vi får inte glömma bort den riktiga demokratiska frågan som gömmer sig bakom fallet.
<P>
Som det har sagts tidigare är Sam Rainsy en liberal person och motståndare till ledaren Hun Sen. Sam Rainsy har tidigare dömts till ett arton månaders fängelsestraff som han sedan benådades från 2006. Han anklagade Hun Sen för att ligga bakom granatattacken 1997.
<P>
I dag är han dömd för brottet - ett symboliskt brott, så som det redan har sagts - att ha flyttat stolpar som markerar den omtvistade gränsen mellan Vietnam och Kambodja samt för att ha spridit så kallade förfalskade kartor. Dömd till tolv år i sin frånvaro är mycket, men det är tydligt vad det hela handlar om. Det enda syftet är att hindra honom från att ställa upp i kommande val 2013 och han är ledare för landets näst största politiska oppositionsparti.
<P>
Det politiska klimatet i Kambodja är därför spänt, valet närmar sig och taktik för att vinna röster används, men där förekommer också en glidning mot ett auktoritärt styrande parti. Utöver Sam Rainsys fall vill jag nämna andra företrädare för icke-statliga organisationer, som har åtalats: politikern Mu Sochua, som har dömts för att ha förtalat premiärministern, journalisten Hang Chakra, som var frihetsberövad efter att ha rapporterat om korruption i kretsen kring vicepresidenten Sok An, och så vidare.
<P>
Jag vill därför bara betona, så som andra har gjort, att vi är givare, att vi har ett samarbetsavtal i vilket det anges att grundläggande friheter måste respekteras. Jag förespråkar också att en humanitär katastrofplan ska sättas i verket för att hjälpa de människor som har drabbats av krisen inom textil- och byggindustrierna. Det är också viktigt.
<SPEAKER ID="312" NAME="Charles Tannock">
författare. - (EN) Herr talman! Även om Kambodja på papperet är en pluralistisk demokrati, anger den respekterade icke-statliga organisationen Human Rights Watch att politiker och journalister som kritiserar regeringen utsätts för våld och hot.
<P>
Rättsväsendet är dessutom svagt och underordnat den politiska makten. Regeringen fortsätter också att blunda för orättmätigt beslag av jordbrukarnas mark, olaglig skogsavverkning och utbredd plundring av landets naturresurser.
<P>
Sam Rainsy, oppositionsledare för närvarande i exil i Frankrike, dömdes i sin frånvaro till ett tioårigt fängelsestraff. Hans så kallade brott var ett försök att lyfta fram att regeringen tagit jordbrukarnas mark i beslag i samband med förhandlingar om gränsdragning med grannlandet Vietnam, då han anklagades för att ha ryckt upp gränsstolpar.
<P>
Resolutionen utgör i dag en läglig påminnelse till den kambodjanska regeringen att om den söker närmare förbindelser med EU bör den respektera och upprätthålla grundläggande fri- och rättigheter. I annat fall riskerar Kambodja att i det internationella samfundets ögon hamna i samma kategori som pariastaten Burma.
<SPEAKER ID="313" NAME="Monica Luisa Macovei">
författare. - (EN) Herr talman! Oppositionsledaren Sam Rainsy dömdes i sin frånvaro till ett tolvårigt fängelsestraff. Hans rättegång följde inte internationella standarder för ett rättvist och opartiskt rättsväsende och hans dom var politiskt motiverad. Liknande domar mot medlemmar av oppositionspartiet är ganska vanligt förekommande och visar att det inte finns något opartiskt rättsväsende i Kambodja. Domstolsbesluten förhindrar grundläggande mänskliga rättigheter, bland annat rätten till yttrandefrihet och rättvis rättegång.
<P>
Jag motsätter mig kraftfullt domen mot Sam Rainsy och mot dem som på samma sätt som han utövar sin yttrandefrihet och uppmanar den kambodjanska regeringen att upphöra med nuvarande tyranni. Vi måste på internationell nivå påminna Kambodja om att sträva mot en demokrati och inte använda selektiv brottsbekämpning mot enskildas rättigheter. Jag uppmanar särskilt kommissionen att påminna Kambodja om att inte tillämpa den nya lagen om icke-statliga organisationer för att missgynna oppositionen och det civila samhället.
<SPEAKER ID="314" NAME="Sari Essayah">
för PPE-gruppen. - (FI) Herr talman! Behandlingen av Sam Rainsy är bara toppen på ett isberg med tanke på den auktoritära kontroll som det styrande partiet i Kambodja använder sig av för att utöva sin makt över en domstol och tysta kritiken mot regeringen. Regeringens främsta mål är naturligtvis att förtrycka det civila samhället och främja ett enpartisystem. Det återspeglas också i domen mot Sam Rainsy, som är ett försök att hindra honom från att ställa upp i valet 2013.
<P>
Så som det tidigare har sagts, är EU Kambodjas största enskilda givare och av den anledningen är det viktigt att vi i resolutionen inte bara nöjer oss med att fördöma landets otaliga brott mot de mänskliga rättigheterna, bristen på ett hållbart rättssystem och politiseringen av beväpnade styrkor. Vi måste klart och tydligt också påminna dem om det samarbetsavtal som finns mellan EU och Kambodja samt om uppmaningen i artikel 1 till respekt av de mänskliga rättigheterna. Om man fortsätter bortse från medborgerliga fri- och rättigheter måste det medföra konsekvenser och EU måste villkora ett fortsatt stöd med en tydlig förbättring av situationen för de mänskliga rättigheterna.
<SPEAKER ID="315" NAME="Corina Creţu" LANGUAGE="RO">
Det tolvåriga fängelsestraff som den kambodjanske oppositionsledaren Sam Rainsy dömdes till utgör ett allvarligt brott mot de mänskliga rättigheterna och är en uppenbar markering av det auktoritära styrande parti som dominerar det politiska livet i Kambodja. Sam Rainsy uteslöts ur nationalförsamlingen och tre gånger har hans parlamentariska immunitet fråntagits honom. Han dömdes i sin frånvaro anklagad för sina protester med kraftfulla politiska övertoner.
<P>
Domen som föll i september har som främsta syfte att hindra oppositionsledaren från att ställa upp i valet som ska hållas om drygt två år, vilket minskar Kambodjas chanser att bygga upp en demokrati en gång för alla. I resolutionen uppmanas den kambodjanska regeringen att upphöra med det politiska förtrycket, men jag vill dessutom uppmana unionens höga representant för utrikes frågor och säkerhetspolitik att använda nödvändiga påtryckningsmedel så att myndigheterna genomför de politiska och institutionella reformer som krävs för att bygga upp en genuin demokrati.
<SPEAKER ID="316" NAME="Gerald Häfner">
för Verts/ALE-gruppen. - (DE) Herr talman! Kambodja är ett mycket vackert land med en fantastisk historia, men både landet och dess historia har sina mörka sidor. De senaste problemen innebär att människor försvinner, människor frihetsberövas utan rättegång samt att det förekommer omfattande korruption, olaglig landkonfiskering och olaglig skogsavverkning. Det som bör oroa oss ledamöter av Europaparlamentet mest är att människor som kritiserar och fördömer dessa handlingar utsätts för skenrättegångar och frihetsberövas.
<P>
Oppositionsledaren i Kambodja Sam Rainsy har utsatts för allvarlig förföljelse. Han har tidigare blivit vald, men uteslöts ur parlamentet 1995. Men han lyckades komma tillbaka. Han har utsatts för ett flertal attentat under valmöten och i ett av dem omkom 80 människor. Själv hade jag förmånen att få besöka honom i Kambodja. Jag träffade en mycket fredlig person och en engagerad försvarare av demokrati och de mänskliga rättigheterna. På svaga bevis har han nu dömts till ett tolvårigt fängelsestraff för en symbolisk handling.
<P>
Den som frihetsberövar ledaren för oppositionspartiet frihetsberövar också en stor del av landets befolkning som den här personen företräder. Den som frihetsberövar ledaren för oppositionspartiet och hindrar honom från att ställa upp i kommande val blockerar den demokratiska processen och kränker de medborgerliga och mänskliga rättigheterna. Jag anser att vi inte bör acceptera det och uppmanar kommissionen att i synnerhet se till att artikel 1 i samarbetsavtalet med Kambodja efterlevs. Det handlar om att respekten för de mänskliga rättigheterna i Kambodja utgör ett villkor för ett fortsatt bistånd från Europeiska unionen.
<SPEAKER ID="317" NAME="Adam Bielan" LANGUAGE="PL">
Jag har haft möjlighet att besöka Kambodja två gånger. Första gången var för två år sedan tillsammans med Europaparlamentets observatörsdelegation i samband med parlamentsvalet och den andra gången var för sex månader sedan. Jag måste säga att Kambodja är ett land som har utvecklats mycket snabbt under de senaste åren - jag talar om den ekonomiska utvecklingen - i likhet med andra länder i den delen av världen. Den snabba ekonomiska utvecklingen i Kambodja har tyvärr inte åtföljts av en demokratiseringsprocess. För utan starka massmedier som synar det styrande partiet, utan en stark opposition eller utan en stark sektor för icke-statliga organisationer finns ingen riktig demokrati.
<P>
Domen mot Sam Rainsy är på intet sätt den första och är ytterligare ett hårt slag mot oppositionen. Om domen står fast kommer Sam Rainsy inte att kunna ställa upp i kommande parlamentsval, trots att han är mycket populär i sitt land. Domen är överraskande i det att mer än 30 år efter röda khmer-regimens fall har många av regimens ledare i Kambodja fortfarande inte åtalats. Att ifrågasätta gränsen mellan Vietnam och Kambodja bidrar definitivt inte till att stabilisera regionen, men frågan bör lösas politiskt och inte genom en rättslig dom.
<SPEAKER ID="318" NAME="Elena Băsescu" AFFILIATION="PPE">
(RO) Det är beklagligt att kambodjanska domstolar fortfarande använder arresteringar som ett sätt att hota politiska opponenter och dissidenter. Journalister, människorättsaktivister och andra kritiker som förespråkar yttrandefrihet utgör de vanligaste målen.
<P>
Anklagelserna mot Sam Rainsy är av tydlig politisk snarare än kriminell karaktär. Han har dömts till ett tolvårigt fängelsestraff för en symbolisk handling mot det sätt som gränsen till Vietnam markerades. Men den verkliga anledningen till hans fällande dom förefaller vara att hindra oppositionen från att ställa upp i parlamentsvalet 2013.
<P>
Jag vill ta tillfället i akt för att vädja till den kambodjanska regeringen att stå fast vid sina åtaganden för att konsolidera demokratin. Sam Rainsy är den främste oppositionsledaren och han måste kunna återuppta sin parlamentariska verksamhet i Kambodja så snart som möjligt. Det skulle bidra till att bromsa glidningen mot ett enpartisystem, som annars hotar respekten av de mänskliga rättigheterna.
<SPEAKER ID="319" NAME="Eija-Riitta Korhola" AFFILIATION="PPE">
(FI) Herr talman! Den kambodjanska domstolens beslut att döma oppositionsledaren Sam Rainsy till ett tioårigt fängelsestraff, anklagad för att ha spridit desinformation och förfalskat offentliga handlingar samt andra liknande fall, har medfört en motiverad oro i väst över rättsväsendets oberoende och opartiskhet i landet.
<P>
Man har systematiskt försökt att tolka lagens paragrafer om spridning av falsk information, förtal och ärekränkning på ett sådant sätt att det hindrar oppositionens och de icke-statliga organisationernas arbete. De aktuella paragraferna har faktiskt redan använts för att begränsa åsikts- och yttrandefriheten.
<P>
Även om jag erkänner den omfattande utveckling som Kambodja har gått igenom efter Pol Pot-regimens fall, skulle jag bli upprörd om den kambodjanska regeringen beslutade att avsluta processen för att bygga upp ett demokratiskt system när den är halvfärdig, något som tyvärr inträffat i ett flertal länder. Kambodja har undertecknat flera internationella avtal, inbegripet ett samarbetsavtal med Europeiska unionen, för att försvara sitt folks grundläggande rättigheter och tillämpa demokratiska principer inom sitt territorium. Europeiska unionen måste mycket tydligt uppmana den kambodjanska regeringen att fullfölja sina åtaganden.
<SPEAKER ID="320" NAME="Cristian Dan Preda" AFFILIATION="PPE">
(RO) Som det redan har sagts, har Sam Rainsy dömts till två fängelsestraff. Det tioåriga fängelsestraffet han nu har dömts till, anklagad för att ha spridit desinformation och förfalskat offentliga handlingar, har lagts till det tidigare tvååriga fängelsestraffet. Som mina kolleger redan har påpekat är detta ett tydligt försök att hindra honom från att ställa upp i kommande val. Det finns en fråga om förfarande i hela den här historien. Sam Rainsy dömdes i sin frånvaro i en rättegång som hölls bakom stängda dörrar och som enligt rapporter innehöll många oegentligheter.
<P>
Det här är inget enskilt fall. Många fler kritiker till den kambodjanska regeringen har utsatts för liknande behandling som lett till kriminella åtal. Som det redan har påpekats har ett samarbetsavtal undertecknats med Europeiska unionen och jag anser att de kambodjanska myndigheterna måste tydligt uppfylla sina åtaganden när det gäller de mänskliga rättigheterna.
<SPEAKER ID="321" NAME="Jaroslav Paška" AFFILIATION="EFD">
(SK) I Kambodja och i många andra länder blir striden om den politiska makten en riktig kamp - en kamp på liv och död, som man säger. I sådana situationer förstör, förföljer och frihetsberövar maktstrukturen sina politiska motståndare.
<P>
Det förefaller vara så i Sam Rainsys fall, som nuvarande ledare naturligtvis avser göra sig av med eftersom han innebär konkurrens och utgör för dem en risk för en framtida politisk förändring. Som i andra fall kan vi säkert ingripa och uppmana den kambodjanska regeringen att upphöra med att förfölja sina politiska motståndare och göra det möjligt för honom att ställa upp på samma villkor som andra i den politiska kampen.
<P>
Med tanke på våra förbättrade förbindelser med Kambodja anser jag att vi kan bli mer framgångsrika i den här frågan än i fallet Harare. Jag anser därför att det är väl värt att sätta politisk press på den kambodjanska regeringen, så att den ser över sitt sätt att vidta rättsliga åtgärder mot och sin behandling av politiska motståndare samt så att den skapar förutsättningar för fria och rättvisa politiska val.
<SPEAKER ID="322" NAME="Máire Geoghegan-Quinn">
ledamot av kommissionen. - (GA) Herr talman! Jag vill först tacka ledamöterna som deltog i debatten.
<P>
(EN) Jag vill tacka alla parlamentsledamöter som har lagt fram resolutioner om Kambodja inför den här brådskande debatten. Situationen där är faktiskt oroväckande.
<P>
Vi har haft uppriktiga diskussioner med våra kambodjanska samtalspartners - nu senast vid den gemensamma kommittén i Bryssel den 8 oktober - om landets demokratiska institutioner och i synnerhet om behandlingen av den parlamentariska oppositionen. Oppositionsledaren Sam Rainsy har tvingats fly till Frankrike vilket tyder på en försämrad tendens.
<P>
Samma sak kan sägas om rättsväsendets inblandning i politiken och förföljelserna av oppositionsmedlemmar, bland annat av dem som borde åtnjuta parlamentarisk immunitet. Det finns en fara att nationalförsamlingen inte längre kan fungera som ett forum för yttrandefrihet. Även massmedia är utsatt för press.
<P>
Det finns några ljusglimtar. Kambodja har accepterat alla rekommendationer i de allmänna återkommande utvärderingarna (Universal Periodic Review) från FN:s råd för mänskliga rättigheter. Vi uppmärksammar också att en ny strafflag och en lag mot korruption har antagits. Vi måste absolut följa upp hur dessa lagar genomförs i praktiken. Vi kommer även i fortsättningen att påminna Kambodja om rekommendationerna som tidigare lagts fram i samband med våra valobservatörsuppdrag. Ett viktigt mål är att inrätta en effektiv kommitté för de mänskliga rättigheterna. Vi välkomnar regeringens avsikt att arbeta vidare med detta och dess initiativ att inrätta ett gemensamt forum tillsammans med organisationer från det civila samhället.
<P>
Kambodja är fortfarande ett mycket fattigt land. Man kan göra mycket för att den ekonomiska tillväxten ska fortsätta utan att skillnaderna i samhället samtidigt ökar. Detta bör omfatta en reform av bestämmelserna om jordägande samt ett upphörande av ohållbara metoder inom jord- och skogsbruk, inbegripet utnyttjandet av naturresurser.
<P>
Sanktioner mot regeringen eller lägre kontaktnivåer skulle inte hjälpa de fattigaste och mest utsatta, utan skulle bara stärka dem som låtsas vara demokrater. Jag kan därför inte instämma med att det vore bra att upphäva vårt bilaterala avtal.
<P>
Tålmodig dialog kan inte ersättas. Om vi inte uppfattas som en större aktör som är delaktig i landets utveckling, förlorar vi möjligheten att påverka utvecklingen. Men vi kan göra mycket i Kambodja på alla nivåer, från premiärministerns kontor till det civila samhället. Vi ska fortsätta uppmuntra positiva initiativ som Kambodja antar för de mänskliga rättigheterna, utveckling och jämställdhet, genom att fortsätta argumentera för en verklig pluralistisk parlamentarisk demokrati, en friare press och ett mer oberoende rättsväsen.
<SPEAKER ID="324" NAME="Talmannen">
Debatten är härmed avslutad.
<P>
Omröstningen kommer att äga rum inom kort.
<P>
Skriftliga förklaringar (artikel 149)
<SPEAKER ID="944" NAME="Jarosław Leszek Wałęsa" AFFILIATION="PPE">
skriftlig. - (EN) Situationen för de mänskliga rättigheterna i Kambodja är allt mer oroande. Vi står inför problemet med uppenbara brott mot de mänskliga rättigheterna av den auktoritära regeringen som talar med tomma ord om att upprätta demokrati. EU är Kambodjas största givare och måste snabbt vidta åtgärder för att skydda Kambodjas invånare och försäkra dem om att den demokratiska processen inte kommer att rämna. Jag vill ta tillfället i akt och uppmana Kambodjas regering att snarast följa rekommendationerna i rapporten från FN:s särskilde rapportör. Sam Rainsys fall uppdagar orättvisorna som förekommer i Kambodja, där oppositionspartiets ledare och parlamentsledamoten Sam Rainsy ställts inför något som endast kan anses vara ett avsiktligt försök att förtrycka all opposition mot den etablerade auktoritära regeringen. Praxis att åtala och frihetsberöva alla människor som anses utgöra ett hot mot regeringen måste upphöra. Invånarna har dessutom fortfarande ingen garanti för att rättsväsendet är oberoende och opartiskt. Parlamentet måste ta upp och behandla dessa frågor omedelbart för att försäkra Kambodjas medborgare om att parlamentet fortsätter att stödja och försvara deras rätt till demokrati.
