<CHAPTER ID="012">
Arbetsplan
<SPEAKER ID="017" NAME="Talmannen">
Det slutgiltiga förslaget till föredragningslista som upprättades av talmanskonferensen vid sammanträdet torsdagen den 4 mars 2010 (artikel 137 i arbetsordningen) har delats ut. Följande ändringar har föreslagits:
<P>
Måndag:
<P>
Inga ändringar.
<P>
Tisdag:
<P>
Inga ändringar.
<P>
Onsdag:
<P>
De gröna/Europeiska fria alliansen och Europeiska enade vänstern/Nordisk grön vänster har begärt tillägg av en förklaring från kommissionen om den genetiskt modifierade potatisen Amflora.
<SPEAKER ID="018" NAME="Rebecca Harms" AFFILIATION="Verts/ALE">
(DE) Herr talman, mina damer och herrar! Vi har återigen begärt att frågan om tillståndet för den genetiskt modifierade potatisen Amflora ska tas med på föredragningslistan av flera olika skäl. Efter att kommissionsledamoten med ansvar för hälsa blev ansvarig för att utfärda tillstånd för genetiskt modifierade organismer (GMO) har medborgarna enligt min uppfattning trott att vi nu skulle hantera frågan med GMO-tillstånd med större omsorg. Situationen är den motsatta. Jag anser att det är en skandal att kommissionsledamoten för hälsa, så snart efter att kommissionen har tillträtt, uttryckligen har ignorerat Världshälsoorganisationens oro genom att ge tillstånd för denna potatissort.
<P>
Under föregående lagstiftningsperiod fanns det dessutom ständigt stora meningsskiljaktigheter mellan rådet och kommissionen i fråga om tillståndsförfarandena, eftersom många medlemsstater inte samtyckte till den tillståndsoffensiv som kommissionens ordförande José Manuel Barroso själv verkade för. Vi hade kommit överens om att ta fram ett annat välbetänkt tillståndsförfarande. Vad har hänt med detta förfarande? Eftersom en majoritet av medborgarna är mot dessa genetiskt modifierade organismer har vi en skyldighet att hålla en debatt denna vecka om detta tillståndsförfarande och den offensiv som vi kanske fortfarande är på väg mot.
<P>
(Talmannen avbröt talaren.)
<P>
Jag vill be om en omröstning med namnupprop om detta.
<SPEAKER ID="019" NAME="Francesco Enrico Speroni" AFFILIATION="EFD">
(IT) Herr talman, mina damer och herrar! Bortsett från de eventuella bedömningar som har gjorts inom enskilda medlemsstater eller politiska grupper, anser jag att vi borde kunna avge ett yttrande i en sådan viktig fråga. Vi diskuterar ofta frågor som inte har mycket att göra med Europeiska unionen men som trots detta är relevanta. Detta är en fråga som berör oss och våra väljare, och därför anser jag att vi ska ta med denna fråga på föredragningslistan.
<SPEAKER ID="020" NAME="Martin Schulz" AFFILIATION="S&amp;D">
(DE) Herr talman! Jag delar den oro som min kollega Rebecca Harms uttrycker och det råder en oerhört hetsig debatt om denna fråga i många medlemsstater. Därför sade jag redan vid förra veckans talmanskonferens det som jag vill upprepa nu: eftersom vi inte har någon resolution skulle en brådskande debatt inte tjäna någonting till för tillfället.
<P>
Det är mycket förnuftigare att uppmana det behöriga utskottet att utse en föredragande som ska arbeta med utvecklingen av detta och även de tekniska aspekterna av godkännandeförfarandet.
<P>
Godkännandet inom kommissionen har en ledtid på åtta år. Man har ägnat åtta år åt denna fråga. Kommissionen fattade beslutet i enlighet med EU-rätten och med majoritetsbeslut. Det som vi nu måste fundera över är om parlamentet ska ha rätt att hoppa av beslut på detta område och om parlamentet i slutändan har möjlighet att ta tillbaka ett sådant omfattande beslut.
<P>
En föredragande borde därför utses för att kontrollera mekanismerna och om nödvändigt lägga fram ett betänkande i syfte att nå en majoritet inom parlamentet som är för en lagstiftning vilken tvingar kommissionen att inge ett lagstiftningsförslag inom ett år i enlighet med vårt interinstitutionella avtal. Jag anser att detta är mycket bättre än att inleda en sådan brådskande debatt.
<P>
(Talmannen avbröt talaren.)
<SPEAKER ID="021" NAME="Talmannen">
Vänligen håll er till reglerna. I enlighet med arbetsordningen är dessa anföranden på en minut, och detta gäller anföranden såväl för som mot denna begäran. Var så snälla och tala inte längre än så, för detta stör arbetsplanen och strider mot arbetsordningen. Vänligen kom ihåg detta.
<P>
Jag har mottagit en begäran från Europeiska enade vänstern/Nordisk grön vänster och även från Rebecca Harms, om en omröstning med namnupprop. Vi går till omröstning nu.
<P>
(Parlamentet avslog begäran.)
<P>
(Arbetsplanen fastställdes.)
