<CHAPTER ID="002">
Uttalande av talmannen
<SPEAKER ID="006" NAME="Talmannen">
Mina damer och herrar! I den värsta jordbävning som har inträffat i Italien de senaste årtiondena miste 295 människor i regionen Abruzzerna livet på ett fruktansvärt sätt. Värst drabbades staden L'Aquila. Vi är alla förfärade över naturkatastrofens våldsamma kraft och tragiska följder. Upp emot 40 000 människor förlorade sina hem i den stora jordbävningen med flera efterskalv. Beräkningar visar att vart tredje hus förstördes eller skadades i provinsen L'Aquila, som drabbades särskilt hårt. På Europaparlamentets vägnar vill jag ta tillfället i akt vid dagens plenarsammanträde och uttrycka vårt djupaste deltagande med alla som fallit offer för denna fruktansvärda jordbävning.
<P>
Jag vill även på allas vägnar här framföra vårt djupaste deltagande med familjerna till dem som dött och vår solidaritet med Italien och landets invånare och myndigheter i denna sorgens stund. Våra tankar går till dem som miste sina liv, skadades eller blev hemlösa och till alla andra som påverkats av denna katastrof. Jag vill be att ni reser er från era platser för en tyst minnesstund.
<P>
(Parlamentet höll stående en tyst minut.)
<P>
Tack.
