<CHAPTER ID="003-01">
1. Informationsfrihet i Italien och i andra medlemsstater i Europeiska unionen (omröstning)
<SPEAKER ID="092" NAME="Edite Estrela" AFFILIATION="S&amp;D">
(PT) Herr talman! Jag skulle i enlighet med artikel 157.1 i arbetsordningen vilja begära ordet för att tala om det andra ändringsförslaget till det gemensamma förslaget till resolution om informationsfrihet i Italien och andra medlemsstater, som presenterats av Europeiska folkpartiets grupp (kristdemokrater).
<P>
Ändringsförslaget är en skam för Europaparlamentet och bör i sanningens namn inte debatteras, än mindre röstas om. Det bygger på falska premisser och på en vanföreställning som Portugals politiska partier har fantiserat ihop under valkampanjen. De portugisiska väljarna bemötte dessa på rätt sätt.
<P>
En obestridlig sanning (och jag har bevisen här) är dock att den parlamentsledamot som har lagt fram ändringsförslaget igår visade sin intolerans och sitt inkvisitoriska tänkesätt på sin webbplats, när han uppmanade Nobelpristagaren i litteratur, författaren José Saramago, att avsäga sig sitt portugisiska medborgarskap. Det förefaller rätt uppenbart vem det är som angriper åsiktsfriheten.
<SPEAKER ID="094" NAME="David-Maria Sassoli" LANGUAGE="IT">
Herr talman! Jag skulle i enlighet med artikel 147 i arbetsordningen vilja påminna er om att parlamentet under debatten om mänskliga rättigheter i världen 2007 beslutade att inte göra som Europeiska folkpartiets grupp (kristdemokrater) föreslog och hänvisa till personer som företräder höga civila eller religiösa institutioner för att stärka sina politiska argument.
<P>
Vi ber er därför att anta samma princip när det gäller PPE-gruppens ändringsförslag till vår resolution där man uttryckligen hänvisar till Italiens president, Giorgio Napolitano.
<SPEAKER ID="095" NAME="Talmannen">
Herr Sassoli! Ni tog upp frågan om otillåtlighet i enlighet med artikel 147 i arbetsordningen. Som ni kan förstå har ordförandeskapet, närmare bestämt talmannen Jerzy Buzek, därför undersökt frågan närmare. Han har i sin analys utgått från följande principer. För det första har de ändringsförslag som ni tar upp, det vill säga ändringsförslagen 7, 8 och 9, ett direkt samband med den text som de syftar till att ändra. För det andra är de inte avsedda att stryka eller ersätta texten i sin helhet. De avser inte heller att ändra flera av punkterna i texten, och man kan inte påstå att de inte påverkar alla språkversioner.
<P>
Vid en strikt tillämpning av bestämmelserna i artikel 147 anser talmannen därför att de uppfyller alla tillämpliga kriterier för tillåtlighet. Talmannen har därför beslutat att ändringsförslagen är tillåtliga.
<P>
När det gäller hänvisningen till president Giorgio Napolitano, som är en före detta mycket kär kollega, finns det ett prejudikat som ger oss möjlighet att inkludera namn på personer, på politiker, i våra texter.
<P>
Herr Sassoli! Om ni vill gå vidare med er begäran finns det naturligtvis andra åtgärder ni kan vidta enligt arbetsordningen. Ni kan till exempel lägga fram ett muntligt ändringsförslag eller, för den delen, rösta emot ovannämnda ändringsförslag.
<SPEAKER ID="096" NAME="Mario Mauro" LANGUAGE="IT">
Herr talman! Jag instämmer helt och hållet i ordförandeskapets tolkning i fråga om ändringsförslagen. Jag har ett muntligt ändringsförslag. Vi kommer därför att behålla alla ändringsförslag och föreslå att vi helt enkelt stryker den italienska presidentens för- och efternamn.
<P>
Jag föreslår därför att vi i enlighet med vår normala praxis inte nämner enskilda personer, stryker ”Giorgio Napolitano” och behåller ändringsförslagen och möjligheten att rösta på dem. Jag anser att vi därmed på något sätt kan förmedla den respekt som vi känner för Italiens president, som uppenbarligen har sagt det han har sagt och som alla talare från alla politiska grupper har hänvisat till under debatten.
<SPEAKER ID="097" NAME="Niccolò Rinaldi">
för ALDE-gruppen. - (IT) Herr talman! Jag har noterat ordförandeskapets beslut om ändringsförslagens tillåtlighet och vill helt enkelt be författarna av ändringsförslagen att dra tillbaka dem av politiska opportunitetsskäl.
<P>
Jag tror inte att det skulle göra någon större skillnad om vi skulle låta bli att nämna den italienska presidentens för- och efternamn, med tanke på att det är den italienska presidenten som ändringsförslagen handlar om. Jag anser att det här är något av en oskriven regel för vårt arbete. Jag har aldrig sett Europaparlamentsledamöter från andra länder nämna drottningen av England eller den tyska förbundspresidenten i våra resolutioner för att försöka utnyttja situationen. Jag ber er därför helt enkelt att dra tillbaka ändringsförslagen 7, 8 och 9 till resolutionen.
<SPEAKER ID="098" NAME="Talmannen">
Herr Sassoli! Skulle ni vilja ha ordet för en replik, med tanke på att det var ni som ställde frågan och att Mario Mauro har lagt fram ett förslag angående denna?
<SPEAKER ID="099" NAME="David-Maria Sassoli" LANGUAGE="IT">
Herr talman! Vi är för en strykning av den italienska presidentens för- och efternamn. Vi kommer naturligtvis att rösta emot ändringsförslagen.
<SPEAKER ID="100" NAME="Talmannen">
I så fall stryker vi den italienska statschefens för- och efternamn.
<P>
- Före omröstningen om punkt 3:
<SPEAKER ID="101" NAME="Nuno Melo" AFFILIATION="PPE">
(PT) Herr talman! Jag har följande muntliga ändringsförslag: Europaparlamentet beklagar den portugisiska socialdemokratiska regeringens påtryckningar, som har lett till beslutet att lägga ned programmet Jornal Nacional på den portugisiska tv-kanalen TV1, och noterar att beslutet nu utreds av den portugisiska tillsynsmyndigheten.
<SPEAKER ID="103" NAME="József Szájer" AFFILIATION="PPE">
(EN) Herr talman! Jag skulle vilja påminna parlamentet om att Europaparlamentet inte bör godta resolutioner som bygger på dubbelmoral. Därför tar jag upp ett exempel från mitt land - Ungern - där finansministern väckte åtal mot en journalist för att han inte gillade vad denne skrev om honom.
<P>
Jag tycker därför att det är dubbelmoral att i er text nämna att den italienska premiärministern stämmer italienska och europeiska tidningar men inte nämna det här fallet - jag tycker att det som hände i Ungern är allvarligare. Jag uppmanar därför våra kolleger här till vänster att inte rösta emot ändringsförslaget, eftersom det endast skulle visa och klargöra att det ni gör bara är ett spel för gallerierna - ett spel där man trakasserar premiärministern i ett land där det inte finns någon vänster.
<P>
(Applåder)
<P>
Regeringen tillhör inte er politiska grupp, men ni tillämpar inte samma principer när det rör sig om en socialdemokratisk regering. Ändringsförslaget är således inne på rätt linje.
<P>
(Applåder)
<P>
”Europaparlamentet ska inte acceptera dubbelmoral. Statsförvaltningen i Ungern har nyligen infört åtgärder för att väcka åtal mot journalister som avslöjar korruption kopplad till högt uppsatta tjänstemän och regerande partipolitiker i syfte att utöva politiska påtryckningar på sådana journalister” - nämligen Tamás Pindroch, journalisten från Magyar Hírlap. ”Europaparlamentet beaktar särskilt åtalen mot den journalist som utredde skandalerna kring en högt uppsatt före detta regeringsmedlem och en av kandidaterna till Europeiska kommissionen. Detta har skapat ett klimat där pressen utsätts för politiska påtryckningar i Ungern.”
<P>
Jag ber er att stödja ändringsförslaget för att bevara er trovärdighet. Det kanske visar att ni inte trakasserar en viss person som ni inte tycker om och som inte delar era politiska åsikter, utan faktiskt stöder pressfriheten i Europa.
<P>
(Det muntliga ändringsförslaget beaktades inte.)
<SPEAKER ID="104" NAME="Talmannen">
Omröstningen är härmed avslutad.
<P>

<SPEAKER ID="105" NAME="Mario Mauro" AFFILIATION="PPE">
(IT) Herr talman! Jag har begärt ordet för att informera er om en mycket allvarlig händelse som inte har någonting att göra med den här omröstningen. Jag uppmanar parlamentets ordförandeskap att så snart som möjligt skaffa information om händelsen så att vi kan vidta åtgärder för att försvara våra privilegier och vår immunitet.
<P>
I morse fick en ledamot av vår delegation påhälsning av italiensk polis som bröt sig in i hans privata bostad medan han befann sig här i Strasbourg. Han var därför tvungen att i all hast lämna Strasbourg och återvända hem på order av italiensk domstol, som beordrade en husrannsakan hos en Europaparlamentsledamot, det vill säga av en Europaparlamentsledamots privata bostad, i uppenbar strid med de grundläggande aspekterna av våra privilegier och vår immunitet.
<P>
Jag ber helt enkelt parlamentet och ordförandeskapet att kontrollera om domstolarnas och den italienska polisens initiativ angående Clemente Mastella utgör en respektlös handling och en oerhörd överträdelse av villkoren för vår immunitet.
<SPEAKER ID="106" NAME="Talmannen">
Parlamentets ordförandeskap kommer att ta upp frågan för att entydigt försvara våra privilegier och vår immunitet.
<SPEAKER ID="107" NAME="Vytautas Landsbergis" AFFILIATION="PPE">
(EN) Herr talman! Jag hoppas att en tidigare olycklig omröstning om en litauisk lag som ännu inte har antagits har hjälpt många kolleger att inse faran, som måste förhindras, att EU förvandlas till Sovjetunionen.
