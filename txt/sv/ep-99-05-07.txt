<CHAPTER ID=0>

<SPEAKER ID=1 NAME="Ordföranden">
Det dröjde en stund innan vi kunde öppna sammanträdet, eftersom jag fruktade att belysningen i Europa hade slocknat, men tack och lov gick den åter i gång. Lamporna fungerar igen.
<P>
I dag har vi det allra sista sammanträdet under denna mandatperiod och förmodligen också det sista sammanträdet i denna lokal. Jag tror att det är glädjande för många att vi kan flytta till en ny plenisal, men för många är detta den sista sammanträdesdagen, och det känns säkert litet vemodigt. Jag märker också att flera kolleger redan är engagerade i valrörelsen, och att plenumet inte längre är fullsatt. Jag vill tacka alla de som är kvar i dag, den så kallade " fredagsklubben" som är en mycket aktiv och alert klubb som har hållit ut ända till slutet!
<P>
Jag vill tacka alla och framför allt önska er allt gott och att ni kommer tillbaka! Även de som inte kommer tillbaka vill jag önska allt gott i framtiden!

<SPEAKER ID=2 LANGUAGE="NL" NAME="Oomen-Ruijten">
Fru ordförande! Jag tyckte att det var mycket respektfullt av er i dag att ni släckte ljuset för att på ett värdigt sätt ta avsked av alla kolleger som är med oss här på fredagarna, och för vilka det i dag kommer att vara sista dagen i denna sal. Får jag - även om ni kommer tillbaka - tillägga att ni också som vice ordförande för parlamentet alltid har gjort fredagmorgnarna mycket angenäma för oss. Vi riktar ett stort tack till er för detta.
<P>
Applåder

<SPEAKER ID=3 NAME="Ordföranden">
Tack, fru Oomen-Ruijten!
<P>
Innan vi kommer till antagandet av protokollet har jag ytterligare två inlägg i fråga om arbetsordningen.

<SPEAKER ID=4 LANGUAGE="EN" NAME="Ford">
Fru ordförande! En ordningsfråga! Kan ni bekräfta att presidiet i går kom överens om att skicka en delegation för att ta emot herr Rugova, och kan ni, om så är fallet, rikta de politiska gruppernas uppmärksamhet på artikel 91 i arbetsordningen, bilaga I, artikel 1 och 2, i vilka det föreskrivs att innan en giltig utnämning av en ledamot till tjänsteman kan ske, och han kan delta i en tjänstemannadelegation, måste han i vederbörlig ordning ha avgivit den förklaring som föreskrivs i artikel 2. Kan ni bekräfta att denna regel kommer att tillämpas?

<SPEAKER ID=5 NAME="Ordföranden">
Herr Ford, arbetsordningen gäller även för ordförandekonferensen!
<P>
Munterhet
<P>
Nomineringen har ägt rum. Jag utgår ifrån att alla som har nominerats har blivit meddelade detta personligen. Detta har i alla fall beordrats.

<SPEAKER ID=6 LANGUAGE="EN" NAME="McMahon">
Fru ordförande! En ordningsfråga! Som ni vet har jag under min tid här gjort stor sak av att ta upp dessa ordningsfrågor. Idag är en mycket viktig dag för parlamentet, och det är en mycket viktig dag för mitt land, Skottland. Vi har just haft det första demokratiska valet till vårt parlament.
<P>
Applåder
<P>
Vi har i Europeiska unionen utnämnt en tjänsteman i för att sköta våra relationer med det, Dermot Scott. Han tillträdde sitt ämbete i februari.
<P>
För de politiker som är intresserade är det senaste läget följande: labour 56, nationalisterna 25, de konservativa 9, liberaldemokraterna 3 och övriga 3. Det ser ut som att det kommer att bli en mycket intressant situation och jag kan därför föreslå att vi skriver till herr Dewar, som är den skotska statssekreteraren, och önskar honom lycka till i hans nya uppgift.

<SPEAKER ID=7 LANGUAGE="NL" NAME="Van Bladel">
Fru ordförande! I januari ställde jag en skriftlig prioriterad fråga till rådet om de fem parlamentariker i Angola som tillfångatogs i december förra året, vilka utan åtal och utan rättegång fortfarande sitter fängslade. Därigenom har den lagstadgade perioden på nio dagar som gäller i sammanhanget i det landet överskridits. Det minsta som vi som parlamentariker i detta parlament kan göra är att försvara andra parlamentariker som är i svårigheter. Även om slutet för mitt mandat nalkas, fru ordförande, skulle jag ändå vilja be, vilja kräva, att jag får ett skriftligt svar på denna fråga om de fem kollegerna i Angola.

<SPEAKER ID=8 NAME="Ordföranden">
Tack, fru van Bladel! Tyvärr har vi inga fastställda tidsfrister för rådets besvarande av frågor, men parlamentet kommer än en gång att yrka på att ni får detta svar så snart som möjligt.

<SPEAKER ID=9 LANGUAGE="FR" NAME="Lulling">
Fru ordförande! Den 15 mars i år ställde jag en skriftlig fråga till parlamentets ordförande som gällde hans uttalanden om arbetsplatsen i Luxemburg och Europaparlamentets generalsekretariats säte i Luxemburg. Ordföranden tillkännagav att Europaparlamentets generalsekretariat skulle flytta från Luxemburg så snart som Luxemburg blev säte för ett annat internationellt organ som skulle sysselsätta 1 200 tjänstemän eller personer.
<P>
Utrop: " Vilken bra idé!"
<P>
Om det är en bra idé eller inte vet jag inte, men jag har bett ordföranden och Europaparlamentets presidium att tillkännage sin ståndpunkt om dessa uttalanden. Han har inte gjort detta. Jag tror att jag sedan den 15 mars har rätt att få ett skriftligt svar från ordföranden om dessa uttalanden, och om han påstår att han inte gjort dem hoppas jag han säger så. Jag ber att vice ordförande ser till att jag får ett skriftligt svar på min fråga från den 15 mars.

<SPEAKER ID=10 NAME="Ordföranden">
Tack, fru Lulling! Er anmärkning kommer att tas med i protokollet. och jag skall fråga om igen så att ni får ert svar .

<CHAPTER ID=1>
Omröstning
<SPEAKER ID=11 NAME="Ordföranden">
Nästa punkt på föredragningslistan är omröstningarna.
<P>
Förslag till rådets förordning (EGKS, EG, Euratom) om fastställande av satserna för Österrike, Finland och Sverige i artikel 13 i bilaga VII till tjänsteföreskrifterna för tjänstemännen i Europeiska gemenskaperna rörande dagtraktamenten för tjänsteresor inom Europeiska unionens medlemsstaters territorium [KOM(1999)0133 - C4-0226/99-99/0076(CNS)]
<P>
Parlamentet godkände kommissionens förslag.

<SPEAKER ID=12 NAME="Ordföranden">
Nästa punkt på föredragningslistan är betänkandet av Jarzembowski. Jag måste dock meddela att vi hittills inte har fått något yttrande från Regionkommittén. Jag skulle vilja skjuta upp denna punkt med ert samtycke. Vi väntar fortfarande på informationen och om den kommer i rätt tid kan vi beakta den.

<SPEAKER ID=13 LANGUAGE="DE" NAME="Swoboda">
Fru ordförande! Jag instämmer till fullo med det som Oomen-Ruijten sade om ert ordförandeskap. Med all respekt vill jag dock be om att vi röstar om Jarzembowskibetänkandet. Med rättstjänsten diskuterades nämligen möjligheten att rösta i dag, och att först senare överföra resultaten med förbehåll för Regionkommitténs samtycke. För att vara fredag är relativt många ledamöter närvarande och därför vill jag anhålla om att genomföra omröstningen.

<SPEAKER ID=14 NAME="Ordföranden">
Herr Swoboda, vi hade tänkt vänta med det, men vi blev just meddelade att svaret från Regionkommittén förmodligen inte kommer i dag. Därför beslutar jag att genomföra omröstningen.
<P>
Betänkande (A4-0259/99) av Jarzembowski för utskottet för transport och turism om förslaget till Europaparlamentets och rådets direktiv om avgifter på tunga godstransporter för användningen av vissa infrastrukturer [KOM(96)0331 - C4-0027/97-96/0182(COD) - f.d. 96/0182(SYN)]
<P>
Ordföranden förklarade den gemensamma ståndpunkten godkänd.

<SPEAKER ID=15 NAME="Ordföranden">
Jag vill påpeka att detta godkännande träder i kraft först efter överlämnandet av Regionkommitténs yttrande enligt artikel 71 i Amsterdamfördraget.

<SPEAKER ID=16 LANGUAGE="DE" NAME="Wijsenbeek">
Fru ordförande! Jag ville bara påpeka att vi bör godkänna detta preliminära yttrande. Hur som helst vill jag gratulera er till er nya frisyr!
<P>
Munterhet

<SPEAKER ID=17 NAME="Ordföranden">
Den är visserligen inte ny, men när man har varit hos frisören ser man alltid litet fräschare ut!
<P>
Munterhet

<SPEAKER ID=18 NAME="Caudron">
Jag måste först gratulera utskottet för rättsliga frågor och medborgarrätt och dess föredragande för hans utmärkta arbete och ihärdighet under hela utarbetandet av detta förslag till direktiv om erkännande av examens- och utbildningsbevis, ett ack så känsligt ämne mellan medlemsstaterna.
<P>
Förhandlingarna med rådet var inte de lättaste. De ledde till en ganska tillfredsställande kompromiss, även om man vet att en kompromiss är den minst dåliga lösningen.
<P>
På detta område måste jag medge att framsteg har skett sedan 1960-talet. Man har gradvis gått från sektorsvisa direktiv för att reglera den eller den verksamheten till ett övergripande initiativ baserat på ömsesidigt erkännande och de två nyckeldirektiven från 1989 och 1992.
<P>
Jag stöder naturligtvis de förslag som avser att upphäva de sektorsvisa direktiven. Dessa förmodades vara direktiv för att liberalisera. I själva verket var de menade att vara provisoriska och har fått gälla längre än nödvändigt. Detta har följdriktigt medfört inskränkningar för fri rörlighet för personer och för fri etableringsrätt.
<P>
Vad gäller det mer allmänna systemet för erkännande av examens- och utbildningsbevis är jag också för ett bättre och förstärkt erkännande av yrkeskvalifikationer. Om erkännandet av examens- och utbildningsbevis existerar på ett relativt tillfredsställande sätt i lagstiftningen speglas inte detta tillräckligt i verkligheten. De europeiska medborgarna möter fortfarande alltför ofta problem när de önskar göra sina yrkeskvalifikationer och yrkeskunskaper gällande i en annan medlemsstat. Jag vet vad jag talar om, eftersom unga franska studerande som önskar arbeta i Belgien, och framförallt på det medicinska området, vid flera tillfällen meddelat mig att man vägrat dem detta. Om jag vill påminna om ett ännu värre exempel på diskriminering räcker det att nämna situationen för lektorer i främmande språk på universiteten i Italien. Alla har hört talas om detta.
<P>
Jag finner denna typ av förhållanden särskilt allvarliga. Det är oroande med hänsyn till fri rörlighet för personer och fri etableringsrätt. Men dessutom står det europeiska medborgarskapet på spel. Hur kan man inbilla sig att gemenskapens medborgare skall kunna känna någon som helst tillhörighet till den europeiska unionen om de i det dagliga livet eller i en så naturlig handling som att söka arbete vägras medlemskap i en sådan medlemsstat för att rättfärdiga ett avslag! Jag är medveten om att problemet är mycket invecklat.
<P>
Därför måste man verkligen ta tag i detta problem för att underlätta för arbetstagare att flytta inom den europeiska unionen. Att få examens- och utbildningsbevis erkända är en väg att gå. Det förslag som vi i dag diskuterar utgör ett steg i rätt riktning.
<P>
Betänkande (A4-0234/99) av Malangré

<SPEAKER ID=19 LANGUAGE="ES" NAME="Bru Purón">
Fru ordförande! Jag röstade för Malangrés betänkande då jag anser den vara av prioriterat intresse och dess innehåll är mycket lyckat.
<P>
Det sista utskottsbetänkandet under denna mandatperiod bekräftar den gamla devisen last but not least .
<P>
Det svarar mot ett brådskande behov som, om det inte uppfylls, går emot den intensiva harmonisering som har uppnåtts i så många aspekter av handelsrätten, från samhällsaspekter till någon konkret punkt om insolvens, som till exempel garantier för deponeringar hos kreditinstitut i kris.
<P>
Avsaknaden av minimibestämmelser för insolvens har enorma effekter inom unionen, eftersom det lämnar den inre marknadens byggnad utan tak.
<P>
Malangrés förslag grundas på artikel 65 EG-fördraget, vilken modifierats genom Amsterdamfördraget, och jag stöder det; men å ena sidan anser jag att det inte enbart handlar en förfarandefråga och å andra sidan, genom artikel 65 skulle vi få ett fall som kräver enhällighet i rådet.
<P>
Därför vill jag påminna kommande lagstiftare om att den grund som artikel 95 (före detta 100a) erbjuder är intressant för tillnärmning av lagstiftning, nämligen genom direktiv, i allt som rör den inre marknadens funktion.

<SPEAKER ID=20 LANGUAGE="EN" NAME="Hallam">
Fru ordförande! En ordningsfråga! Jag undrar om ni, på denna min sista dag i parlamentet, bara skulle kunna hjälpa mig att lösa ett litet mysterium. Hur är det möjligt att en person som inte är närvarande och inte har deltagit i omröstningen kan komma med en röstförklaring? Detta fascinerar mig!

<SPEAKER ID=21 NAME="Ordföranden">
Herr Hallam, ni har rätt: man kan bara avge en röstförklaring om man har deltagit i omröstningen. Men detta kontrolleras noggrant varje gång.

<CHAPTER ID=2>
Potatisstärkelse
<SPEAKER ID=22 NAME="Ordföranden">
Nästa punkt på föredragningslistan är debatten om förslaget till rådets förordning om ändring av förordning (EG) nr 1868/94 om upprättandet av ett kvotsystem avseende produktionen potatisstärkelse [KOM(1999)0173 - C4-0214/99-99/0088(CNS)].

<SPEAKER ID=23 LANGUAGE="NL" NAME="Sonneveld">
Fru ordförande! Rådet (jordbruk) har med sitt beslut om kompensationerna för prissänkningen på spannmål även anpassat kompensationerna för industriell potatisodling. Man kom överens om att fastställa dessa kompensationer, som uteslutande ges i form av hektartillägg, något högre för industriell potatisodling än vad som hade föreslagits av kommissionen på villkor att antalet hektar skulle reduceras i motsvarande utsträckning, vilket skulle göra det totala beslutet budgetneutralt i förhållande till det ursprungliga kommissionsförslaget. Man kunde på ett enkelt sätt uppnå detta genom att sänka de nationella kvoterna för potatisstärkelse med motsvarande procentsats, även om det skedde i anpassad form. De stora gjorde större nedskärningar än de små.
<P>
Med rätta bad rådet och kommissionen Europaparlamentet om ett samtidigt beslut om kompensationerna och potatisstärkelsekvoten. Det var helt enkelt en förutsättning för god förvaltning. Med godkännandet av det kommissionsförslag som ligger framför oss om kvotsänkningen gör vi odlarnas inkomst litet säkrare; de skulle annars ha kommit att drabbas extra hårt av denna nya politik. För vissa områden är denna odling livsviktig. Kvotförslaget, i kombination med beslutet om kompensationerna för industriell potatisodling, har inte något som helst inflytande på förädlingsindustrins konkurrensställning. I själva verket minskar man potatisstärkelseproduktionen i någon mån, och det kan producenterna av andra stärkelser knappast ha några invändningar emot.
<P>
Fru ordförande! Jag har alltid varit stolt över att vi i den gemensamma jordbrukspolitiken hela tiden har lyckats förena de primära producenternas och förädlingsindustrins intressen, men samtidigt lagt lika stor vikt vid konsumenternas och skattebetalarnas intressen. Inom potatisstärkelsesektorn ser vi en väl fungerande gemensam jordbrukspolitik i ett nötskal. Det är ett vackert exempel på en ytterst dynamisk och uppfinningsrik sektor som särskilt öppnar perspektiv för användning av jordbruksväxter till annat än livsmedel. Jag tackar kollegerna för deras medverkan i fortsättningen av en väl sammanhängande politik.

<SPEAKER ID=24 NAME="Olsson">
Fru ordförande! Potatisodlingen är en viktig del av jordbruket. Den är intressant, eftersom den har en stor potential av nya möjligheter inför framtiden. Även i Sverige är potatisodlingen ganska betydelsefull. När vi förhandlade om medlemskap var vi i slutskedet av en tid då vi också producerade sprit av potatisstärkelse. Det görs inte längre, vilket har lett till att potatisodlingen har fått begränsas ganska mycket, dvs. fabriksstärkelsepotatisodlingen. Detta har naturligtvis i sin tur lett till problem för jordbruket i vissa regioner som har lämplig mark för denna odling.
<P>
När man nu gör en ny reglering, har man dock kommit fram till att kvoterna skall sänkas, dock skall sänkningen bli något mindre för de länder som har låga volymer i kvoterna. För min del tycker jag att det är tillfredsställande. Det är i alla fall något bättre än vad det skulle kunna ha varit. Jag har inget att invända, utan vill yrka bifall till detta förslag. Jag vill dock särskilt tillägga att potatisstärkelsen är väldigt intressant som industriråvara. Den är mycket intressant för papperstillverkning och kan utvecklas på många nya områden. Det är denna typ av produkter som vi borde satsa på och utveckla inom det framtida jordbruket.

<SPEAKER ID=25 LANGUAGE="NL" NAME="Van Dam">
Fru ordförande! Kommissionens förslag om att sänka produktkvoterna för potatisstärkelse utgör en integrerad del av Agenda 2000-paketet såsom det godkändes i Berlin. Det är därför positivt att vi i dag behandlar detta förslag som brådskande.
<P>
Organisationen av potatisstärkelsemarknaden är nära relaterad till organisationen av spannmålsmarknaden. Med rätta, producenter av potatisstärkelse är ju till stor del verksamma på samma marknad som industrin för spannmålsstärkelse. Det är då också mycket viktigt att subventionerna för potatisstärkelse är väl samordnade med nivån på stödet för spannmål.
<P>
Kommissionens ursprungliga förslag störde balansen mellan potatisstärkelse och spannmål på ett allvarligt sätt. Dessa förslag skulle ha fått katastrofala följder för potatisstärkelseproducenternas inkomster. Kommissionen ville bara kompensera prissänkningarna till 44 procent. Rådet har med rätta rättat till detta genom att höja inkomsttilläggen till 75 procent av prissänkningen. För att möjliggöra detta på ett budgetneutralt sätt har rådet kopplat detta beslut till den föreliggande förordningen om sänkning av kvotera. Det är en lösning som sektorn kan jobba med.
<P>
En minskning av kvoterna passar också utmärkt inom de nuvarande förhållandena i fråga om tillgång och efterfrågan på marknaden för potatisstärkelse. För några år sedan utökades den europeiska kvoten av politiska skäl. Det nya Tyskland beviljades en reserv på 110 000 ton. De senast anslutna medlemsstaterna fick en kvot på nästan 170 000 ton. Detta har lett till en viss överproduktion på den europeiska marknaden.
<P>
Kort sagt, förslaget om reduktion av kvoterna förtjänar allt stöd. Det gör det möjligt att erbjuda producenterna av potatisstärkelse en skälig kompensation för prissänkningen. Även den nuvarande situationen på marknaden rättfärdigar detta beslut.

<SPEAKER ID=26 LANGUAGE="NL" NAME="Mulder">
Fru ordförande! Jag hade redan tidigare i veckan tillfälle att här i kammaren påpeka att detta är ett brådskande förslag, vilket bör behandlas denna vecka. Det är fullkomligt logiskt att vi under samma vecka som vi har röstat om Agenda 2000 också röstar om potatisstärkelsesektorn. Min grupp anser att produktionen av potatisstärkelse är av utomordentlig ekonomisk betydelse i vissa trakter i Europa, och det är därför absolut nödvändigt att den så kallade jämviktspremien även fortsättningsvis hävdas. Vi anser att stärkelse från potatis och stärkelse från spannmål alltid måste betalas på samma sätt.
<P>
Kommissionens förslag nu om att sänka produktkvoterna och höja kompensationsbetalningarna för potatisstärkelse förefaller mig vara positivt, framför allt därför att vissa utvecklingstendenser på världsmarknaden skulle kunna överraska oss i framtiden. För mig är det också viktigt att kommissionen säkerställer att dessa kompensationsbetalningar hamnar direkt hos jordbrukarna. Om det finns färre mellanstationer är risken mindre för att pengar används till något annat, och därför måste vi så långt det är möjligt sörja för att kompensationsbetalningarna går direkt till jordbrukarna.
<P>
Slutligen, vill jag denna morgon återigen bryta en lans för utvecklingen av nya tekniker. Framför allt potatisstärkelse lämpar sig utmärkt för detta. Det finns ett antal olika slag av teknisk utveckling som gör det möjligt att främja detta. Jag tror att kommissionen måste föra en aktiv politik och framför allt måste säga: med tanke på miljön måste användningen av vissa jordbruksprodukter vara obligatorisk. Det skapar en ny marknad för produkter, och det är dessutom bra för miljön.

<SPEAKER ID=27 NAME="Gradin">
Först skulle jag vilja uttrycka min uppskattning över att ni godkände förfarandet i brådskande fall för detta förslag. Parlamentet är medvetet om att den föreslagna minskningen av kvoten för potatisstärkelse i stora delar är länkad till Agenda 2000. Senast igår uttryckte parlamentet en positiv ståndpunkt beträffande Agenda 2000-paketet. Detta inbegriper prisminskningar och ersättning både för spannmål och potatisstärkelse.
<P>
Ersättningen för potatisstärkelsen hade satts till en högre nivå - 75 procent - i jämförelse med spannmålen - 48 procent. Potatisstärkelsesektorn befarar att en lägre ersättning skulle utgöra ett hot mot dess ställning som råvara. Sektorn godtar i gengäld en minskning av kvoten.
<P>
Förslaget om minskning av kvoten som vi har framför oss neutraliserar helt och hållet budgetens inflytande på de högre ersättningsnivåerna.

<SPEAKER ID=28 NAME="Ordföranden">
Tack, kommissionär Gradin!
<P>
Jag förklarar debatten avslutad.
<P>
Vi skall nu genomföra omröstningen.
<P>
Parlamentet godkände kommissionens förslag.

<CHAPTER ID=3>
Hannover 2000
<SPEAKER ID=29 NAME="Ordföranden">
Nästa punkt på föredragningslistan är debatten om betänkande (A4-0195/99) av Hoppenstedt för utskottet för kultur, ungdomsfrågor, utbildning och media om kommissionens meddelande till rådet och Europaparlamentet " Expo 2000 Hannover" (KOM(1999)0131 - C4-0153/99).

<SPEAKER ID=30 NAME="Hoppenstedt">
Fru ordförande, mina ärade kolleger, fru kommissionär! När vi 1990 talade om Expo 2000 i detta hus stod Venedig fortfarande på föredragningslistan. Då handlade det om att klargöra att om denna expo skulle äga rum i Venedig, skulle det räknas som naturkatastrof. Utan att veta att jag i dag skulle tala som föredragande på den sista dagen under denna femåriga period sade jag vid denna tidpunkt att om inte Venedig var aktuellt skulle Hannover bli Europas företrädare som konkurrent till Toronto. Resultatet har ni. I dag, ungefär 10 år efteråt, röstar vi om Europeiska unionens deltagande.
<P>
Detta har naturligtvis en förhistoria, för sedan ett och ett halvt år befattar vi oss, och jag i synnerhet, med att driva detta tema framåt, så att Europeiska unionen blir företrädd i Hannover och blir utrustad med tillräckliga budgetmedel och detta är som ni vet inte så enkelt. Därför propagerade vi redan förra året mycket intensivt för budgeten 1999 och tack vare många kolleger som insett hur viktigt det är att Europeiska unionen deltar i expon i Hannover just år 2000 har vi givit vårt samtycke till detta. Därför tackar jag framför allt de kolleger som var ansvariga vid detta tillfälle.
<P>
Jag blev tilldelad betänkandet i mars 1998 och inte mars 1999 som det står här. Hur som helst har en del hänt under denna tid. Men själva betänkandet kom sent på bordet. Det beror på att expon i Lissabon naturligtvis hade sin betydelse för Europeiska unionen, och därför var kommissionen mycket starkt bunden hit. Likväl var det inte för sent, för Europeiska unionen kommer att befinna sig i en av direktionens paviljonger och kommer att ha en framstående plats vid den övre delen av den europeiska boulevarden i närhet av centrumet. Jag tror att Europeiska unionen har möjlighet att locka till sig många av besökarna. I mitt betänkande har jag också framhållit följande: Vi vill inte att Europa och Europeiska unionen nås genom en bakdörr i byggnaden. Nej, Europeiska unionen måste öppna sig för alla åskådare. Jag tror att vi har åstadkommit detta genom det gemensamma arbetet. Om vi kan få budgetmedel om ungefär 15 miljoner euro, även för år 2000, är detta tack vare våra kollegers ansträngningar. Pengarna behöver vi också eftersom just denna paviljong kommer att inbegripa det förflutna, tankarna på det förflutna, men framför allt framtiden. Mottot i Hannover är ju " människa, natur, teknik, framtid" , vilket är visionärt framställt, och vilken institution skulle bättre än Europeiska unionen kunna samla ihop och sprida de många idéerna i världen, men också i de europeiska medlemsstaterna och ge nya impulser för framtiden?
<P>
Jag tror att vi även har uppnått något bra genom att kalla ett torg i omgivningarna kring denna europeiska paviljong eller den europeiska utställningen för Robert Schuman-torget. Jag tror att vi tillsammans har lyckats visa vilken betydelse just Robert Schuman har haft för den europeiska utvecklingen och att ett torg uppkallas efter honom här, som man också kommer att ha nytta av längre fram. Det är ju inte så att området eller byggnaderna kommer att försvinna. Det här levande centrumet i Hannover eller Europeiska unionen kommer ju att bestå.
<P>
Jag tror att ämnet människa, natur, teknik, framtid även har ytterligare ett europeiskt tema som innehåll i Europeiska unionens utställning, nämligen euron. Euron som element för de senaste årens utveckling, som framför allt har stor betydelse för framtiden, kommer här att få sin plats och genom de mest skilda organ och även genom förslag, som vi har lagt fram i utskotten, har vi lyckats åstadkomma att euron kan användas vid detta tillfälle som elektroniska pengar. Jag tror att det är viktigt att de miljontals besökarna kan använda detta element och att de i framtiden kan vidarebefordra hur det fungerar.
<P>
Jag tror att arbetet kommer att lyckas och att alla kommer att delta även i framtiden. Eftersom jag inte kommer att finnas med som föredragande i detta parlament i framtiden ber jag Doris Pack och de andra, naturligtvis också Paul Rübig, att se till att detta blir en framgång.
<P>
När jag nu säger att jag inte återkommer i parlamentet vill jag tacka alla kolleger som - just i de viktiga framtidsteman - har arbetat så tillitsfullt med mig i utskottet ekonomi, valutafrågor och ekonomi, men även i kulturutskottet. Jag vill naturligtvis också tacka dem som sitter bakom glasskivorna, nämligen tolkarna, som har förmedlat det som vi gjort här till andra. Jag vill tacka alla och jag ser fram emot ännu ett möte med er inom något annat verksamhetsfält i framtiden!
<P>
Applåder

<SPEAKER ID=31 LANGUAGE="DE" NAME="Elchlepp">
Fru ordförande! Först vill jag tacka herr Hoppenstedt så mycket för hans engagemang i denna fråga och vi hoppas alla att Hannover även i detta avseende kommer att bli en stor framgång. Det är av yttersta vikt att Europeiska unionen deltar i en händelse som uppmärksammas i sådan utsträckning av medier och allmänhet som världsutställningen Expo 2000. Den är viktig dels för Europas framtoning inåt, för medborgarna i unionen, men även för framtoningen utåt, för besökarna från hela världen.
<P>
EU måste i själva verket möta människorna med sina aktiviteter, så att säga även vara synligt för strökunderna, och expon är ett bra forum för detta. Även i kulturutskottet har vi vid upprepade tillfällen arbetat för att denna utställning inte bara skall visa Europas ekonomiska framgångar, utan även den kulturella mångfalden och framför allt Europeiska unionens framgångsrika program. Nu vill jag be - och detta är en vädjan till organisatörerna av denna utställning - att parlamentet tydligt skall kunna visa sin oberoende ställning vid initieringen av sådana program och inte heller vid budgeteringen får parlamentet blandas ihop med kommissionen.
<P>
Med anledning av detta vill jag slutligen återigen vädja till rådet att inte bara vara stolt över det som vi presterar här på kulturområdet, utan även se till att detta program får tillräckliga finansiella medel, för det har inget som helst syfte att så att säga " hetsa upp" allmänheten över Europeiska unionens underbara program, om man bara anskaffar löjeväckande finansiella medel för genomförandet.

<SPEAKER ID=32 LANGUAGE="DE" NAME="von Habsburg">
Fru ordförande! Jag vill framför allt hjärtligt tacka herr Hoppenstedt för hans utmärkta betänkande. Jag har verkligen följt detta med intresse - inte så mycket för utställningen i Hannover som för problemen som denna utställning väcker. Samtidigt gläder jag mig åt att Elchlepp har tagit till orda om detta av den enkla anledning att han en gång skrev ett underbart betänkande som jag lever på än i dag. Jag vill ännu en gång tacka honom hjärtligt för detta betänkande.
<P>
Utställningen i Hannover kommer liksom alla andra utställningar att ha en mycket stor betydelse, om man ger den dess rätta innebörd, vilket Hoppenstedt också underströk. Om ni tillåter vill jag dock gå litet längre, för det kommer ju fler utställningar. Vi bör redan nu fundera litet över dessa, för det kommer att vara ytterst viktigt för de kommande utställningarna. Här saknar vi återigen den där väsentliga kulturella dimensionen som Hoppenstedt med rätta talade om. För det är ju en av Europas starkaste krafter, och vi borde återigen föra denna kultur på tal, som alltför ofta kommer till korta hos oss.
<P>
För det andra måste man komma ihåg att vi inte alltid har agerat särskilt föredömligt på detta område just när det gäller utställningar. Eftersom utställningen år 2005 till min stora glädje kommer att äga rum i Nagoya i Japan vill jag påminna om att utställningen i Osaka ledde till några skandalösa, byråkratiska misstag, då det hade byggts en paviljong till Europa och man sedan vägrade att sätta upp statyn av Coudenhove-Kalergi. Efter alltför starka protester förklarade dåvarande Europeiska gemenskaperna att det inte fanns pengar till detta. Med anledning därav inträffade det mest skandalösa av allt: Japanerna satte upp en mycket vacker staty av Coudenhove-Kalergi i denna paviljong. Det påminner mig för övrigt om något som hände här i denna byggnad, där vi hade en staty som togs bort av byråkraterna, men som vi sedan fick tillbaka. Man måste komma ihåg de egna rötterna, och när vi skall åka till Japan - år 2005 är relativt nära - måste vi särskilt anknyta till det som förenar oss med dessa länder.
<P>
Vi får inte endast vara verksamma inom Europeiska unionen. Vi måste också visa upp Europas strålglans i en värld som i allt större utsträckning - oavsett om vi tycker om det eller inte - är globaliserad och där också partnerskapen i Fjärran Östern är av avgörande betydelse för oss. Därför hoppas jag att vi redan i dag gemensamt funderar över vad vi skall göra i Nagoya. Asiaterna är trots allt vår logiska partner. De har avsevärt bättre känsla för kultur än vissa av byråkraterna här, och de skulle bli mycket imponerade om vi lyfte fram just denna kultur.
<P>
Jag vill bara påminna om en kroatisk utställning som för första gången förde in Kroatien i denna byggnad. Vid denna tidpunkt gjorde jag ett misstag då jag insisterade starkt på att vi skulle inrikta oss på turism. Tack och lov lyssnade de inte på mig vid detta tillfälle utan koncentrerade sig på kulturen och på lång sikt har det haft en avsevärt bättre verkan än allt annat som man hade kunnat göra. Vi måste fundera över allt detta, och just eftersom vi nu förbereder oss på att göra något i Tyskland, och det står alldeles klart att man faktiskt håller på med en hel del förberedelser måste vi också tänka ett steg längre. Här måste jag be om ursäkt för att jag redan talar om nästa och nästnästa etapp, men denna europeiska kultur och Europas utstrålning i världen måste planeras långsiktigt, och vi måste se till att detta intryck av Europa räcker längre. Eftersom det här är sista gången som jag talar i Europaparlamentet vill jag be de som kommer efter mig att inte glömma kulturen, för den är av avgörande betydelse. Vi är trots allt en kulturkontinent och vi måste alltid komma ihåg att kulturen är det mest beständiga i Europa!
<P>
Applåder

<SPEAKER ID=33 NAME="Ordföranden">
Tack, herr von Habsburg! Detta var inte bara ert sista inlägg i detta hus, utan jag vill även återigen betona följande: Sedan 1979 - sedan 20 år tillbaka - har ni med några få undantag varit en av de ledamöter som alltid har varit här på fredagarna och som grundade den så kallade fredagsklubben. Å parlamentets vägnar vill jag återigen tacka er hjärtligt för att ni har varit en förebild. Jag hoppas också att de kolleger som kommer efter er följer ert exempel och agerar på liknande sätt!
<P>
Applåder

<SPEAKER ID=34 NAME="Holm">
Fru ordförande! Ledamot von Habsburg blickade framåt i sitt tal och sade att vi måste se framåt mot kommande utställningar. Men vi kanske även skall se bakåt. Hur har de utställningar som hittills varit fungerat, och vad har de gett oss för intryck? Flera från V-gruppen var på utställningen i Lissabon och blev tyvärr väldigt besvikna på hur det fungerade där. Det måste man lära sig av.
<P>
Vi i Gruppen De gröna har därför en kritiskt positiv syn på utställningen i Hannover. Utställningen i sig är ju viktig, eftersom det handlar om kulturen, precis som von Habsburg sade. Det är också bra att vi inte bara ser på kulturen i EU-länderna, så att vi får någon sorts EU-nationalism, utan att vi också ser kulturen i länder utanför EU och kan dra lärdom av kulturaspekter från andra delar av världen.
<P>
När det gäller denna utställning finns det som budgetutskottet har skrivit en del rent budgetmässiga aspekter. En av dem är att det går väldigt mycket pengar till denna utställning. Samma budgetpost omfattar även pengar för att täcka den europeiska kampanjen för åtgärder för att förhindra våld mot kvinnor. Jag hoppas att man inte tär på dessa resurser. Personligen tycker jag nämligen att kampanjen för att förhindra våld mot kvinnor faktiskt är viktigare för framtiden än denna världsutställning.
<P>
Temat som utställningen skall ha är mycket viktigt. Det handlar om människor, natur och teknik. Personligen tycker jag emellertid ändå att det är litet snävt. Jag är tveksam till om EU skall delta i evenemang som detta. Sammanfattningsvis tycker jag dock ändå att V-gruppen bör stödja detta och gå vidare. Det bör också göras en ordentlig utvärdering av denna typ av utställning, så att vi kan lära för framtiden och kommande evenemang.

<SPEAKER ID=35 LANGUAGE="DE" NAME="Rübig">
Fru ordförande, mina ärade damer och herrar! Först vill jag gratulera herr Hoppenstedt för att han med sitt sista tal kom till själva kärnpunkten på ett mycket bra sätt och preciserade för oss vad det handlar om, nämligen att förena modern teknik med natur och människa. Han har mycket framgångsrikt kämpat för detta under sin tid i Europaparlamentet och jag vill gratulera honom till detta. Världsutställningen i Hannover kommer att äga rum från den 1 juni till slutet av oktober 2000, dvs. ungefär ett år innan euron i själva verket kommer att införas i sedlar och mynt. Här kommer hela världen att träffas. Miljoner besökare kommer att komma till Hannover, inte bara från de 15 EU-länderna utan även från övriga världen och 170 nationer och 14 internationella organisationer kommer att vara representerade där. Därför är det viktigt att fundera över - och detta gäller parlamentet, kommissionen och rådet - att redan i dag lägga fram en plan över vilka möten som skulle kunna äga rum där. För ett besök på världsutställningen skall naturligtvis i första hand vara förenat med att man träffas, att men håller konferenser, att man enas. Det är en idealisk plattform för oss i Europa och det gäller att utnyttja den så intensivt som möjligt.
<P>
Jag vill också föreslå Europaparlamentet att vi till exempel skulle kunna genomföra våra interparlamentariska möten där. I Hannover finns ett av de allra modernaste konferenscentren som ligger direkt på mässområdet och är utrustat med en föredömlig infrastruktur och alla tolkinrättningar. Detta vore ett bra tillfälle att visa den övriga världen utanför Europa vilka möjligheter Europa har för framtiden.
<P>
Jag skulle alldeles särskilt vilja lyfta fram Edutainment -centret, med andra ord kommer man att anstränga sig mycket intensivt att sätta learning adventure , det livslånga lärandet, i fokus. Vi måste visa vad Europeiska unionen redan har gjort. Vi måste se till att all information står till förfogande för ungdomar, pensionärer och alla som är intresserade på bildskärmar, Internet och multimedia och detta i form av Infotainment . Jag tycker att detta learning adventure är en särskild utmaning och detta moderna lärande är mycket viktigt och en enorm chans för våra elever, studenter och alla andra.
<P>
Till slut handlar det också om att utnyttja infrastrukturen som finns runt om Hannover. Här har man agerat föredömligt och jag ser fram emot när vi kan öppna denna viktiga utställning.

<SPEAKER ID=36 NAME="Gradin">
Jag skulle vilja lyckönska utskottet för kultur, ungdomsfrågor, utbildning och media, och i synnerhet dess föredragande, herr Hoppenstedt, till hans uttömmande betänkande om Expo 2000 i Hannover. Expo 2000 i Hannover kommer att vara ett betydande arrangemang för kommunikationer på världsnivå. Temat för utställningen är människa, natur och teknik. Organisatörerna har, under ledning av expons generalkommissariat, åtagit sig att presentera nuvarande och framtida möjligheter för att uppnå ett balanserat och harmoniskt samspel mellan temats tre beståndsdelar.
<P>
Kommissionen har för avsikt att säkerställa Europeiska unionens och institutionernas deltagande vid detta viktiga arrangemang. Detta sammanfattades också i vårt meddelande av den 18 mars. Det gläder oss att se att alla EU-medlemsstater kommer att delta i detta arrangemang. Den stora majoriteten kommer att ha sina paviljonger belägna på den s.k. europeiska boulevarden. EU-paviljongen kommer ligga mitt i denna, strax intill värdlandets paviljong.
<P>
Målsättningen med unionens deltagande på Expo 2000 är att presentera den väsentliga roll Europeiska unionen spelar, genom sina institutioner, som en framåtblickande och dynamisk aktör på världsscenen vid inledningen till 2000-talet.
<P>
Kommissionen gläder sig åt att uppmärksamma att Hoppenstedts betänkande ger ett positivt stöd till kommissionens avsikt att organisera ett deltagande för unionen på Expo 2000. I betänkandet understryks tydligt vikten av en sammanhängande och balanserad presentation i EU-paviljongen.
<P>
Kommissionen instämmer med Hoppenstedt om att unionens paviljong måste presentera den bästa tänkbara bilden av Europeiska unionen på 2000-talet: en Europeisk union som är demokratisk, genomblickbar, laglydig, socialt rättvis, tolerant och mångkulturell. Vad vi eftersträvar är att göra medborgarna medvetna om den verklighet europeisk integration innebär och den roll unionen spelar i internationella relationer.
<P>
Vår målsättning är att en sådan presentation kommer att grunda sig på användandet av de senaste interaktiva multimediaprodukterna och den elektroniska teknik som finns tillgänglig. Detta kommer att säkerställa att besökare, och framför allt den yngre generationen, kommer att få en iögonenfallande och tankeväckande erfarenhet.
<P>
Det gläder mig att kunna informera er om att en arkitekttävling för formgivningen av unionens paviljong nu har avgjorts. Resultaten kommer formellt att tillkännages in Europeiska gemenskapernas officiella tidning. De företag som deltog i tävlingen har också blivit direkt informerade. Kommissionen ansvarar för den officiella samordningen av alla EU: s institutioner för att säkerställa att dessa på ett sammanhängande sätt deltar i expon.
<P>
Jag kan underrätta er om att en sådan samordning redan har påbörjats. Kommissionens sektorsövergripande arbetsgrupp, och en interinstitutionell arbetsgrupp har upprättats. Ett detaljerat program för aktiviteter och kommunikationsstrategier håller på att utarbetas inom dessa två organ i enlighet med kommissionens meddelande och rapporten från utskottet för kultur, ungdomsfrågor, utbildning och media. Sedvanliga rapporter om framstegen i detta arbete kommer att sammanställas av detta utskott.
<P>
Med hänsyn till budgeten, har man föreslagit en preliminär summa av 14 miljoner euro för år 1999-2000 för budgetpost B3-309, Särskilda årliga evenemang. Denna budget, som kommer att täcka alla EU-institutioners behov, är det minimum som fordras för att finansiera ett ordentligt deltagande av unionen på Expon. Man bör inte förglömma att totalt 10 miljoner euro anslogs för budgetpost B3-309/99 för att finansiera två aktiviteter: Expo 2000 och en europeisk kampanj för att bekämpa våld mot kvinnor. Utöver detta är det är det högst rekommendabelt att man röstar för ytterligare 6, 5 miljoner i nästa års budget, år 2000, för att fullborda aktiviteterna inom Expo 2000.
<P>
Kommissionen är säker på att det interinstitutionella samarbete som redan finns på plats kommer att ge upphov till de positiva resultat som är nödvändiga för att den budgetansvariga myndigheten på ett gynnsamt sätt skall kunna fastställa budgeten för 2000. Kommissionen välkomnar också förslaget att avdela personal från Europaparlamentet för att arbeta på Expo 2000. Detta kommer att vara utöver den personal från kommissionen som kommer att ägna sig åt detta ändamål. De administrativa utgifter som beräknas för detta deltagande är 1, 44 miljoner euro för del A i budgeten.
<P>
Kommissionen ser fram emot att fortsätta samarbetet med Europaparlamentet och dess tjänsteenheter för att säkerställa att unionens deltagande vid Expo 2000 skall bli en viktig händelse för att föra Europeiska unionen och dess institutioner närmare sina medborgare.

<SPEAKER ID=37 NAME="Ordföranden">
Tack, kommissionär Gradin!
<P>
Jag förklarar debatten avslutad.
<P>
Vi skall nu genomföra omröstningen.
<P>
Parlamentet godkände resolutionsförslaget.

<CHAPTER ID=4>
Europeiska klädindustrin
<SPEAKER ID=39 NAME="Ordföranden">
Nästa punkt på föredragningslistan är den gemensamma debatten om följande muntliga frågor:
<P>
B4-0338/99 av ledamöterna Ferrer, Peijs och Chanterie för Europeiska folkpartiets grupp om de massiva lågpristransporterna i den europeiska klädindustrin och
<P>
B4-0339/99 av ledamoten Moniz för Europeiska socialdemokratiska partiets grupp om den storskaliga lågprisimporten i den europeiska klädindustrin.

<SPEAKER ID=40 LANGUAGE="ES" NAME="Ferrer">
Fru ordförande, fru kommissionär! Den europeiska textil- och konfektionsbranschen påverkas just nu av den massiva importen av varor till onormalt låga priser från ekonomiska områden som är inne i en djup nedgång, eller har mött stängda marknader för vilka de tidigare har producerat. Det gäller länderna i Sydostasien, Centralasien, de tidigare sovjetiska republikerna och de baltiska republikerna, till vilka en ökad import utan tidigare motsvarighet har skett från Turkiet på grund av den stängda ryska marknaden och den industriella kapaciteten i Turkiet, vilken har överdimensionerats under de senaste fem åren.
<P>
Till följd av dessa massiva importer, vilka dessutom knappt täcker priset för råvarorna, lider ett stort antal av de europeiska textilföretagen för närvarande förluster och deras överlevnad är hotad, vilket äventyrar bibehållandet av arbetstillfällen.
<P>
Den illojala konkurrensen som sektorn möter - en sektor som dessutom framställer hela kedjan från fiberproduktion, trådar och tyger, till helfabrikat -, förvärras dessutom av att alla fastställda bestämmelser i Världshandelsorganisationen genom tariffära och icke-tariffära hinder förhindrar tillgången till marknader i länder som Indien, USA eller just Turkiet, som om dessa bestämmelser endast gällde för gemenskapens marknader, till vilka dessa länder - producenterna i dessa länder - har fri tillgång.
<P>
Till denna obalans måste vi lägga den stora mängd preferensavtal mellan unionen och tredje land, undertecknade eller på väg att undertecknas precis när meddelandet om en ny period av multilaterala förhandlingar sätter i fråga lämpligheten av dessa bilaterala avtal. Resultatet av denna anhopning av negativa element är att de europeiska textilföretagarna inte haft någon nytta av att ha genomfört - så som de har genomfört - viktiga högteknologiska investeringar och ambitiösa omstruktureringar för att modernisera sina företag, och specialisering på kvalitet, mode, design, inom en europeisk ram.
<P>
Gentemot den illojala importen har inte textilbranschen, trots att den har förberett sig för att framgångsrikt kunna möta utmaningarna från den internationella konkurrensen, några vapen att försvara sig med. Därför är det angeläget att kommissionen vidtar de åtgärder som är nödvändiga för att få slut på den illojala konkurrens som branschen är utsatt för och på det sättet garantera ett fullständigt uppfyllande av de åtaganden som slutits av alla parter inom ramen för världshandelsorganisationen.
<P>
Jag tänker speciellt på de handelsmässiga försvarsinstrument som Europeiska unionen besitter för att avskaffa handelshinder för gemenskapens produkter och även på de skyddsåtgärder som fastställs i Uruguayrundans avtal, vilka kommissionen kanske borde tillämpa.
<P>
I resolutionen om kommissionens meddelande angående textil- och konfektionsbranschen, och i själva handlingsplanen som kommissionen därefter utarbetade, finns dessutom redan en rad förslag med denna inriktning. Dessa förslag är dock inte genomförda och om de inte skyndsamt genomförs kan en viktig del försvinna, av en bransch som är djupt rotad i den europeiska industrin, och som framför allt bidrar med ett stort antal arbetstillfällen.
<P>
Således, fru kommissionär, ber jag er att till kommissionär Brittan framföra att det brådskar med åtgärder för att på ett rättvist och lojalt sätt skydda vår bransch, textilbranschen. Ett skydd som å andra sidan inte saknar grund utan följer de bestämmelser, de krav som är fastställda i bestämmelserna som styr Världshandelsorganisationen och även i de bestämmelser som Europeiska unionen har antagit för att styra handeln med tredje land, med utvecklingsländerna. Jag hoppas att kommissionen är medveten om och tar ansvar för denna problematik som också berör så många arbetstillfällen.

<SPEAKER ID=41 NAME="Ordföranden">
Tack så mycket, fru Ferrer. Jag önskar er, av hela mitt hjärta, all välgång i framtiden, detta trots att fru Ferrer och jag i valet konkurrerar inom samma geografiska område.

<SPEAKER ID=42 LANGUAGE="PT" NAME="Moniz">
Herr ordförande! Under den mandatperiod som nu avslutas har vi talat mycket om textil och konfektion. Det är dock proportionellt mer prat än handling. Trots detta har något positivt uppnåtts, framför allt i den ståndpunkt kommissionen har antagit angående denna bransch. Tidigare har textil- och konfektionsbranschen setts med misstroende och betraktats som inte konkurrenskraftig och som en verksamhet för länderna i tredje världen. Det vill säga, det har betraktats som en marginell sektor, dömd att försvinna genom en konformistisk inställning och en deterministisk ödestro som oundvikligen skulle leda till arbetslöshet för tusentals arbetstagare, ett scenario som sammanfaller med den tidpunkt i Europeiska unionen som har valts för att prioritera kampen mot arbetslösheten.
<P>
Genom utvecklingen av debatten och analysen skedde en betydande förändring i synen på textilindustrins framtid. Lyckligtvis betraktades den som en av de mest konkurrenskraftiga och innovativa, genom att den uppfattas som en av dem som kräver mest arbetskraft, och kan användas som ett effektivt instrument i kampen mot arbetslösheten. För min del är jag nöjd med att i viss mån ha bidragit till och stött denna nya uppfattning och analys av samt inställning till textil- och konfektionsbranschen.
<P>
Men det återstår fortfarande att konkretisera många saker. Den proklamerade handlingsplanen får inte fastna på papperet som en " lista över goda intentioner" . De nödvändiga åtgärderna med specifikt stöd till de små och medelstora företagen måste vidtas utan dröjsmål. Det strikta uppfyllandet av Världshandelsorganisationens och textilavtalets bestämmelser, framför allt tidsplanen för avregleringen, kontrollen av dumpingen och bedrägerier, tillgången till tredje lands marknad och begränsandet av bilaterala avtal borde vara orubbliga krav från Europeiska unionen.
<P>
Herr ordförande, kära kolleger! Jag inledde min medverkan i Europaparlamentet, för fem år sedan, genom att ta upp textil-och konfektionsproblematiken. Jag slutar min medverkan i Europaparlamentets sista sammanträde med samma ämne, ännu mer övertygad om dess försvar och med större tillit inför framtiden. I mitt land, där denna bransch utgör 25 procent av sysselsättningen i förädlingsindustrin och 30 procent av exporten, där det finns regioner som är nästan helt beroende av den och sätter villkoren för hushållen, ser tusentals arbetstagare och företagare förväntningsfullt och förhoppningsfullt på framtiden, men också tvivlande och frågande. Vi måste förtjäna deras förtroende, deras trofasthet och arbete, deras beredskap att fortsätta att tro genom att investera i en riskbransch, men som utan tvekan har framtiden för sig, integrerad i ett Europa vars sociala och solidariska inriktning vi vill bevara.

<SPEAKER ID=43 NAME="Gradin">
Jag skulle vilja besvara Ferrers och Peijs frågor, och även de som ställdes av Chanterie och Moniz.
<P>
Vad beträffar frågan om den import av textilier från tredje land till Europa som nyligen skett, har kommissionen kontakt med de ifrågavarande textil- och klädindustrierna beträffande detta. Den europeiska industrin anser att den import som nyligen ägt rum från ett antal tredje länder, särskilt från Asien, skedde till väldigt låga priser. Den 3 maj träffade företrädare från den europeiska industrin min kollega Sir Leon Brittan för att redogöra för detta läge.
<P>
För närvarande håller kommissionen, tillsammans med industrin, på att etablera de fakta som rör importflöden och priser. När dessa fakta väl har etablerats kan man bestämma vilka åtgärder som är de bästa. Om det framgår att man har använt sig av illojal handelspraxis såsom dumpning eller subvention som orsakar skada för den europeiska industrin, tillhandhåller den europeiska anti-dumpnings- och antisubventionslagstiftningen hjälpmedel för att ta itu med denna situation.
<P>
På mötet den 3 maj försäkrade Sir Leon Brittan den europeiska industrin att om det fanns bevis för en sådan illojal handelspraxis skulle kommissionen på ett allvarligt sätt undersöka alla klagomål som gjorts av industrin. På så sätt skulle den bli i stånd att vidta nödvändiga åtgärder.
<P>
Vad beträffar situationen enligt de relevanta internationella överenskommelserna, måste vi ha följande i åtanke. Först och främst tillhandahåller avtalet om textil och konfektion (ATK) medlemmarna i Världshandelsorganisationen redan kvantitativa restriktioner för import från en rad tredje länder, inklusive länder i Sydöstasien. Kommissionen försäkrar att dessa gränser respekteras, och det finns inget bevis för att den import som nyligen skedde har överskridit de kvantitativa taken. Dessutom tillhandahåller ATK ett gränsöverskridande säkerhetsredskap. Enligt denna överenskommelse kan nya kvantitativa restriktioner komma att införas när man kan visa att ökad import ger upphov till allvarliga skador för den inhemska industrin eller kan vara ett hot mot denna. Dessa åtgärder granskas därefter noggrant av Världshandelsorganisationen.
<P>
För det andra fastställs kvantitativa gränser för ett antal länder som inte är medlemmar i WTO genom bilaterala textilavtal. Dessutom fastställer man referenstak för importer som inte lyder under ett kvotsystem. Dessa är de procentuella taken för förra årets importer som en del av hela unionens import. Så snart som man har nått dessa referenstak kan man begära införandet av en ny kvantitativ gräns.
<P>
Avslutningsvis, som svar på frågan om de ståndpunkter som uttryckes av tredje länder som förberedelse för nästa runda i WTO-förhandlingarna, skulle jag vilja säga följande. Vissa utvecklingsländer som är medlemmar i WTO skulle säkerligen vara intresserade av att ändra avtalet om textil och konfektion för att öka tempot för avregleringen av alla kvantitativa restriktioner, som för närvarande skall kompletteras den 1 januari 2005. Kommissionen förespråkar trots detta inte denna idé. En sådan acceleration av schemat för avreglering skulle också ge upphov till oerhörda svårigheter för den näst största textilimportören, Förenta staterna.

<SPEAKER ID=44 NAME="Ordföranden">
Tack så mycket, fru Gradin.
<P>
Som avslutning på denna debatt har jag mottagit två resolutionsförslag, ingivna i enlighet med artikel 40.5 i arbetsordningen.

<SPEAKER ID=45 LANGUAGE="ES" NAME="Gasòliba i Böhm">
Herr ordförande, ärade ledamöter! Precis som ni sade ingav Europeiska liberala, demokratiska och reformistiska partiets grupp ett resolutionsförslag, men när vi nu har sett de som såväl Europeiska folkpartiets grupp och Europeiska socialdemokratiska partiets grupp har ingivit har vi ingenting emot att ansluta oss till dessa, det är skälet till att vi har dragit tillbaka vårt.
<P>
Vi är egentligen tillbaka till en fråga vi har behandlat vid tidigare tillfällen. Det handlar om att kräva ett positivt agerande från kommissionens sida för att garantera att verksamheten i den internationella handeln med produkter från textilindustrin får en adekvat hantering. Det handlar om att garantera att utbytena sker genom att följa de normer som har överenskommits i respektive internationella avtal under Världshandelsorganisationens förvaltning.
<P>
Vår inställning, inte bara till textilindustrin utan till det europeiska produktionssystemet, handlar för det första om behovet av att branschen accepterar villkoren i en global ekonomi, och för det andra att den måste anstränga sig att öka sin produktivitets- och konkurrensnivå. Den måste förnya sig, så att dess produkter blir tillräckligt accepterade inom ramen för den globala ekonomin, för att lyckas få ett god andel på de internationella marknaderna. Genom denna större konkurrenskraft kan därmed industrin och de europeiska tjänsterna växa och således också skapa fler arbetstillfällen. Detta är den allmänna plan vi också tillämpar på textilindustrin.
<P>
Vår ståndpunkt är alltså inte en protektionistisk ståndpunkt. Det är en inriktning på att uppfylla de internationella handelsavtalen. Det som har skett de senaste månaderna, framför allt - vilket Gradin nämnde - i Asien, oroar oss oerhört mycket, för de mycket positiva ansträngningar textilindustrin har gjort för att hänga med, bli konkurrenskraftiga och uppnå en tätposition och en maximal andel på den internationella marknaden kan förstöras på kort tid.
<P>
En massiv import under olämpliga villkor från vissa områden, bland annat från de asiatiska, vilken oroar oss på ett tydligare sätt (och jag vill prisa Gradins speciella kommentar), kan förstöra möjligheterna för denna industri som - jag trycker på det - har gjort stora ansträngningar att anpassa sig. Dessutom skulle det vara orättvist att äventyra en av de största möjligheterna till sysselsättning inom Europeiska unionen.

<SPEAKER ID=46 LANGUAGE="FR" NAME="Souchet">
Herr ordförande! Jag är glad att mitt sista yttrande under denna mandatperiod gäller en viktig sektor: den europeiska textil- och beklädnadsindustrin, en industri med oftast kvinnlig personal, en industri av små och medelstora företag oftast etablerade på landsbygden och en industri vars framtid beror helt på om rimliga handelsregler införs.
<P>
I brist på positiva åtgärder från kommissionens sida vars handlingsplan som syftade till att förstärka sektorns konkurrenskraft, som vi granskat 1998, har hittills inte givit några konkreta resultat och vissa medlemsstater som Frankrike, Spanien, Portugal har vidtagit åtgärder för att stoppa utflödet av arbetstillfällen till tredje land. I Frankrike har man genom en handlingsplan för textilsektorn och genom att minska de tunga sociala avgifterna på löner lyckats rädda 35 000 direkta arbetstillfällen, utan att räkna in de indirekta arbetstillfällena.
<P>
Kommissionen har återfunnit sin glöd - ingen anmärkning mot de stater som vägrar införa sociala och miljörelaterade klausuler i bestämmelserna för världshandeln, men mot medlemsstaterna. Den bedömde att minskade sociala avgifter skulle kunna snedvrida konkurrensen mellan europeiska producenter. Den har förklarat den franska handlingsplanen för textilsektorn för olaglig och krävt omöjliga återbetalningar av företagen och stoppat en utvidgning till ytterligare sektorer av denna bestämmelse om att rädda jobben.
<P>
Denna inställning måste rättas till. Till unionen bör man endast kunna importera produkter som härrör från tredje land, vars producenter följer de bestämmelser som har fastslagits av Internationella arbetsorganisationen om arbetstidsvillkor liksom barnarbete, innan unionen inför dessa bestämmelser inom ramen för alla de internationella avtal som den förhandlar om och i synnerhet förhandlingsrundorna inom WTO. Kommissionen bör angripa den illojala konkurrensen mot de europeiska företagen, inte unionens företag.
<P>
Jag skall avsluta genom att nämna den oro i denna fråga som Prodi framfört i sina inledande uttalanden som speglar en mycket ideologisk bild av begreppet konkurrens där alla reglerande eller korrigerande åtgärder från en medlemsstat av honom likställs med snedvridning av konkurrens. Skulle Brittan enligt hans uppfattning vara en farlig förespråkare för planekonomi? Det är inte på det sättet som vi skall ge möjlighet för industrierna med europeisk personal och familjerna att möta den internationella konkurrensen med samma vapen.

<SPEAKER ID=47 LANGUAGE="EN" NAME="Kellet-Bowman">
Herr ordförande! Det är härligt att se att ni, den trogna fredagsordföranden tar kommandot över dessa ärenden mot slutet av sessionen.
<P>
Jag stöder detta cri de coeur från den europeiska textilindustrin. Europa är en stor marknad men är inte en dumpningsplats och Ferrer har argumenterat på ett övertygande sätt. Moniz talande också om olaglig praxis. Låt mig redogöra för en sådan. Ett land som har rätt att importera skjortor men inte textilier som styckegods tog sig runt reglerna genom att importera skjortor med en 15 meter lång skört - och de kom undan med detta.
<P>
Europa må vara ledande inom modeindustrin, men vi måste ha en grundläggande tillverkningsindustri för att kunna upprätthålla detta. Europa kanske också är ledande inom design och teknik för textilmaskiner men även i fråga om detta behöver vi ha en hemmamarknad för sådana produkter. Jag nämner friktionsspinnande, som var en relativt ny upptäckt i Europa. Istället för att använda den för att tillverka textilier sålde vi faktiskt tekniken till andra länder, vilket var mer fördelaktigt för Europa. Vi gjorde en förtjänst på vår uppfinning en gång.
<P>
Vi måste stödja utvecklingsländer genom att ha bilaterala fördrag med dessa för att de skall ha en marknad för sina varor. Jag har inget alls att invända mot det, men om vi skall ha dessa bilaterala fördrag bör man begära att kommissionen noggrant sätter gränserna och ser till att dessa övervakas på ett tillbörligt sätt.

<SPEAKER ID=48 LANGUAGE="DE" NAME="Rübig">
Herr ordförande! Först vill jag tacka fru Ferrer eftersom jag tror att det handlar om ett ytterst viktigt initiativ. När en industrigren hamnar i en krissituation borde vi alltid se till att vi i rätt tid förbereder de rätta åtgärderna. Det är viktigt att förbereda WTO: s förhandlingsomgång i Seattle ordentligt. I utskottet för ekonomi, valutafrågor och industripolitik har jag alltid arbetat för att vi tydligt skall markera hörnstenarna, och att det framför allt handlar om tillträdet till marknaderna i utvecklingsländerna. Vi måste verkligen se till att dessa marknader öppnas för oss och att handeln kan bedrivas under rättvisa förutsättningar.
<P>
Vidare måste vi fundera över incitamenten till att marknadsföra sig på exportmarknaderna. Vi måste se till att dessa företag kan erbjuda sina varor internationellt, och att de kan presentera sig med tillräcklig styrka. En annan sak som är mycket viktigt är att vi måste se till att just de små och medelstora företagen avlastas. Detta är en hjärtefråga för mig. I Europeiska unionen har vi över 16 miljoner små och medelstora företag som måste gynnas mer i framtiden, och som vi även måste ta mer hänsyn till i detta hus.
<P>
Eftersom jag är den sista talaren vill jag också hjärtligt tacka ordföranden och hans team som verkligen har arbetat mycket föredömligt här på fredagarna. Jag vill även tacka Europaparlamentets ordförande, herr Gil-Robles, eftersom han har tagit mina initiativ till att undanröja kriminaliteten i och runt de europeiska institutionerna på allvar. Jag vill också tacka gruppordföranden Martens som har lovat att inte glömma detta ämne i Belgien i framtiden och även fortsättningsvis stödja oss här. Jag vill naturligtvis också tacka företrädaren för rådet som har lovat att arbeta för detta och slutligen även kvestorerna och ordförandekonferensen, där detta ämne verkligen har blivit aktuellt. Jag gläder mig åt att redan nästa mandatperiod ha ett säkert Europa.
<P>
Applåder

<SPEAKER ID=49 NAME="Ordföranden">
Tack så mycket, herr Rübig.
<P>
Jag förklarar debatten avslutad.
<P>
Då Europeiska liberala, demokratiska och reformistiska partiets grupp har dragit tillbaka sitt resolutionsförslag skall vi genomföra omröstningen om resolutionsförslag B4-0455/98.
<P>
Parlamentet godkände resolutioinsförslaget.

<SPEAKER ID=50 NAME="Cars">
I omröstningen om den europeiska textilmarknaden röstade jag nej, dvs. för avslag. Orsaken är att förslaget är alldeles för protektionistiskt och inte tar tillräcklig hänsyn till den betydelse som textil- och konfektionsexporten har för fattiga länder som söker utveckla sina ekonomier.

<SPEAKER ID=51 NAME="Ordföranden">
Ärade ledamöter! När jag sitter ordförande brukar jag inte rösta. I dag har jag själv, undantagsvis, begärt omröstning med namnupprop och har röstat, genom att lägga ner min röst, för att så troget som möjligt följa den institutionella inställning jag försöker inta. Men jag ville behålla era namn - och mitt bland dem - som en symbol för vad vi skulle kunna kalla " fredagsklubben" . Om ni tillåter, ärade ledamöter, kommer jag att varje höst från och med år 2000 att ta kontakt med er för att, var vi än befinner oss, försöka träffas här i Strasbourg en fredag.
<P>
Applåder
<P>
Ni har ordet för en ordningsfråga, herr Habsburg-Lothringen.

<SPEAKER ID=52 NAME="Habsburg-Lothringen">
Mycket ärade ordförande för vår " fredagsklubb" ! Jag skulle vilja passa på detta tillfälle för att tacka er på ert eget modersmål katalanska, ett språk fyllt av tradition i vår europeiska kultur, ett språk som vi inte får höra tillräckligt av i detta parlament.
<P>
Som trogen medlem av denna klubb, är det viktigt för mig att tacka er för ert kunniga ordförandeskap och era ansträngningar att göra fredagarna till en sammanträdesdag i parlamentet med full behörighet. Vi hoppas att ert och vårt exempel under nästa period leder till att vi på fredagarna uppnår en närvaro av åtminstone 620 parlamentsledamöter. Tack så mycket och farväl.
<P>
Applåder

<SPEAKER ID=53 NAME="Ordföranden">
Danke Schön. Moltes gràcies. Tack så mycket.
<P>
Medina har ordet för en ordningsfråga.

<SPEAKER ID=54 LANGUAGE="ES" NAME="Medina Ortega">
Herr ordförande! Ni vet att jag brukar vara närvarande under fredagssammanträdena, men jag begär sällan ordet eftersom vi ofta har mycket bråttom, vi måste hinna med flyget, etc. I dag, då det är den sista dagen denna mandatperiod, och med tanke på att det fortfarande är tidigt på dagen, vill jag för en gångs skull, för Europeiska socialdemokratiska partiets grupp, tala och uttrycka mitt erkännande för ert arbete som mötesordförande.
<P>
Jag skulle dessutom vilja säga att för de spanska ledamöterna, som under 40 år var berövade demokratin, är den parlamentariska institutionen mycket viktig. Den är mycket viktig för er och för mig genom vår egen livserfarenhet. Jag tror att man bara uppskattar det man inte har, och det faktum att de europeiska institutionerna har fått ett parlament, med alla dess defekter och problem, och att detta parlament under denna mandatperiod blivit en grundläggande pjäs i gemenskapens funktion, är något som de europeiska medborgarna borde börja uppskatta. Jag anser att våra ansträngningar nu, de närmaste veckorna, måste vara att övertyga de europeiska medborgarna om vikten av att delta i valen till detta parlament, och jag tycker att åtminstone vi ledamöter som är närvarande här i dag, har gjort vad vi kan för att vårt arbete inte skall vara ett trivialt arbete utan ett viktigt och avgörande arbete för det europeiska bygget.
<P>
Applåder

<SPEAKER ID=55 NAME="Gasòliba i Böhm">
Herr ordförande, kära kolleger! Jag ansluter mig givetvis, under denna mandatperiods sista sammanträde, till de lyckönskningar ni har fått från mina kolleger Medina och Habsburg, och jag vill förstås också tacka Habsburg som talade till oss på vårt språk, vilket jag hoppas blir vanligt under framtida mandatperioder, jag vill också betona min tillfredsställelse - som jag vill uttrycka - över att ha deltagit i detta sista sammanträde och gratulera er till ert arbete som vice ordförande i denna kammare. Tack så mycket.
<P>
Applåder

<SPEAKER ID=56 LANGUAGE="NL" NAME="Martens">
Herr ordförande! För PPE-gruppens räkning skulle jag vilja tacka er så hjärtligt och önska er lycka till, inte bara för att ni varit en så trogen ordförande på fredagarna utan för att ni gör detta för parlamentet på ett exceptionellt, demokratiskt, öppet, men även disciplinerat sätt. Jag har särskilt uppskattat att ha fått lära känna er som ledamot av detta parlament men också som ordförande, ofta under svåra omständigheter på fredagarna. Jag ansluter mig således till det som Medina och den liberala gruppens ställföreträdande ordförande sade. Hjärtligt tack och på återseende.

<SPEAKER ID=57 LANGUAGE="IT" NAME="Poggiolini">
Herr ordförande! Jag kan inte tillåta att det italienska språket saknas i denna avskedsstund. Jag talar inte katalanska - det hade jag gärna velat - men jag vill ändå tacka er och även samtliga vice ordförande som inte är här och som har gjort ett gott arbete, förutom naturligtvis ordföranden Gil-Robles.
<P>
Vi lämnar den här lokalen - inte ens de av mina kolleger som återväljs kommer förmodligen att återvända hit - eftersom det har byggts en ny. Jag lämnar den med visst vemod, för trots allt är detta historisk mark för Europaparlamentet.
<P>
Låt mig även tacka ordföranden Martens, som jag ser är på väg ut just nu, för att han stannat kvar in i det sista. Vice ordföranden Oomen-Ruijten, som ersätter honom med den äran, kommer emellertid att stanna kvar. Jag tackar er alla, och framför allt er, herr ordförande, för den kompetens och balans ni visat när ni har fullgjort ert uppdrag som ordförande.

<SPEAKER ID=58 LANGUAGE="PT" NAME="Rosado Fernandes">
Herr ordförande Gutiérrez Díaz! Jag skulle först vilja säga att ert yrke som barnläkare i hög grad har hjälpt er att förstå många av de problem som finns här i parlamentet. Redan Lenin kallade vänsterismen en barnsjukdom och här i kammaren finns barnslighet, mognad och ålder. Det finns litet av varje. Ni har lyckats ge oss, medbrottslingar under dessa fredagar, denna grupp med trogna som överlevt det ofta hårda och tråkiga arbetet under veckan, en viss portion humor.
<P>
Humorn är viktig här. Ni har gett glädje åt gamla och unga, jag säger inte barn eftersom det inte finns några här. Jag skulle vilja tacka er, för Gruppen Union för Europa, och på portugisiska, för det ni tålmodigt, humoristiskt och kunnigt har gjort här. Tack så mycket och jag önskar er stor framgång i ert yrke. Jag återvänder till mitt, fem år är viktigt i en människas liv och jag har inte många femårsperioder att ägna parlamentet. Jag kommer alltså att ägna mig åt andra saker.

<SPEAKER ID=59 LANGUAGE="NL" NAME="Oomen-Ruijten">
Herr ordförande! Ett antal tackord har riktats till er. Jag skulle gärna vilja ansluta mig till dessa. Det finns en viss person som jag skulle vilja nämna här på fredagen. Jag kallar det i vår grupp för fredagarnas gudfar. Fredagarnas gudfar i vår grupp, den som alltid reser sig, det är Habsburg. Att vi som grupp fortfarande är så många här är till stor del hans förtjänst. Han tar nu också avsked. Jag vill tacka honom för all god vägledning som vi alla fått av honom.
<P>
Applåder

<SPEAKER ID=60 LANGUAGE="FI" NAME="Paasio">
Herr ordförande! Eftersom detta är den sista sessionen under den första mandatperiod då Finland är en fullvärdig medlem av Europeiska unionen så vill jag som en trogen medlem av fredagsklubben se till att det finns även finska i de ordagranna referaten av denna sista session. Speciellt vill vi tacka er, herr ordförande, för att ni alltid glatt hälsar oss finländare på finska med ett ytterst stilfullt uttal, och för att ni gav oss vägledning och uppmuntrade oss när vi var nya i detta hus. Ett mycket stort tack, tack också till hela gänget där bakom bordet. Ni har utfört ett värdefullt arbete. Tack.

<SPEAKER ID=61 NAME="Lindholm">
Herr ordförande! Med hälsningar från höga Norden och från Sverige vill jag å gröna gruppens vägnar instämma i alla de vackra ord som har sagts till er här i dag. Ni har lett dessa fredagar med vänlighet, med mänsklighet och med humor. Ni har varit en fantastisk ordförande, vilket verksamt har bidragit till att fredagarna under Strasbourgveckorna kanske har varit de roligaste och trevligaste. Jag instämmer med alla andra och önskar lycka till i framtiden.

<SPEAKER ID=62 LANGUAGE="FI" NAME="Virrankoski">
Herr ordförande! Jag vill instämma i parlamentsledamoten Paasios tack för att ni är en av de få ordförande som i sitt arbete använt finska språket.

<SPEAKER ID=63 LANGUAGE="ES" NAME="González Álvarez">
Herr ordförande! Det skulle inte se bra ut om den grupp som har stött denna vice ordförande mycket lojalt ända till slutet inte skulle utrycka vår tacksamhet för hans arbete och hängivenhet. Ur en personlig synvinkel vet han dessutom att han har vår vänskap. Jag hoppas emellertid att han inte använder sig av detta stora stöd från hela kammaren i valkampanjen, eftersom vi hör till olika områden.
<P>
Skratt
<P>
Jag vill uttrycka min enorma tillgivenhet för honom. Vår grupp har stött honom lojalt ända till slutet, och han vet mycket väl att var vi än befinner oss kommer tillgivenheten att bestå.

<SPEAKER ID=64 NAME="Ordföranden">
Tack så mycket, min vän Laura. Låt mig i detta fall rätta Laura litet: vi hör inte till olika områden, vi befinner oss i samma område men på olika listor.

<SPEAKER ID=65 LANGUAGE="FR" NAME="Goerens">
Herr ordförande! Jag skulle bara vilja göra er uppmärksam på en detalj som jag tycker är ganska viktig, Fredagen är inte en vanlig dag varken för er eller för mig. Normalt tar jag emot mina besökande grupper på fredagarna, och jag kan garantera er att uppfattningen hos de av mina landsmän som haft förmånen att besöka Europaparlamentet är ni är den mest populäre ordföranden i kammaren. Jag är i alla fall tacksam mot er för att vara en valkandidat i ert land, därför att hos oss skulle ni blivit en farlig valkandidat. Tack och lycka till i framtiden.

<SPEAKER ID=66 NAME="Ordföranden">
Tack så mycket, herr Goerens, jag hoppas att denna anda överförs på mig och hjälper mig i denna svåra färd.

<SPEAKER ID=67 LANGUAGE="NL" NAME="Bertens">
Herr ordförande! Ni har alltid varit en sympatisk person. Vi mötte varandra i korridoren och ni frågade alltid: hur går det med Maastricht? De utomstående trodde att ni talade om Maastrichtfördraget, men ni talade om mitt fotbollslag, och det gick det alltid dåligt för. Och det gör det fortfarande. Men under tiden fann vi varandra. Det går också bra för Barcelona, för där spelar åtta nederländare. Hjärtligt tack.

<SPEAKER ID=68 NAME="Ordföranden">
Tack, herr Bertens. Visst, ni talar som om ni var från Barcelona, för ni vet att Barcelona just nu är nästan ett nederländskt lag.

<SPEAKER ID=69 LANGUAGE="DE" NAME="Gebhardt">
Herr ordförande! Jag tycker att det verkar som om man i dag binder er en bukett med våra folks mångfald, våra kulturers mångfald och våra olika språk. Som infödd fransyska vill jag gärna bifoga den tyska blomman till denna bukett, en bukett som ni sedan kan bära med er hem i ert hjärta och jag önskar er också i fortsättningen framgång med ert arbete för demokratin, som ju är så viktig.
<P>
Applåder

<SPEAKER ID=70 LANGUAGE="ES" NAME="Escolá Hernando">
Herr ordförande! Jag är möjligen den sista som har gått med i fredagsklubben. Ni vet att jag kom till detta parlament för knappt sju månader sedan. Det är en kort tid, men tillräckligt lång för att kunna uppskatta ert arbete som ordförande, ert arbete i att leda dessa sammanträden. Jag har förvisso varit borta två fredagar och ni har som tur är åtagit er att påminna mig om det. Tack så mycket, för egen del och för den grupp jag företräder.

<SPEAKER ID=71 LANGUAGE="ES" NAME="Bru Purón">
Herr ordförande! Förutom min tacksamhet och välgångsönskningar skulle jag vilja komplettera det González Álvarez sade, och även ni själv, om att det finns något vi har gemensamt vad gäller parti och lista, att vi hör till en lista med Europaanhängare. Att höra till Europaanhängarnas lista - under den där tiden i Spanien - var att höra till den svarta listan. Om man så är med på listan eller ej, i ett parti eller ej, i detta parlament eller ej, så vet jag i alla fall att ni två - som många av dem som befinner sig här - är anhängare av frihet, rättvisa och solidaritet.

<SPEAKER ID=72 LANGUAGE="DE" NAME="Lenz">
Herr ordförande! Eftersom jag har varit med i parlamentet i 20 år vill även jag gratulera er, precis som min kollega Ursula Schleicher, som också har varit en flitig medlem i fredagsklubben. Det har alltid varit trevligt när vi avslutat dagen - själv har jag ofta varit med, men inte alltid med - med ett skämtsamt ord, även efter ett långt och ansträngande arbete. Jag önskar att denna anda som ni har företrätt och som några här också visade i sina tal alldeles nyss, kommer att bibehållas i nästa hus. Vi kommer att vara i en annan byggnad och gemytligheten kommer att saknas; ljuset kommer att vara kallare tror jag, men jag hoppas att glädjen, fantasin, samarbetet och även humorn kommer att vara kvar.

<SPEAKER ID=73 LANGUAGE="FR" NAME="Lulling">
Herr ordförande! Luxemburgska är tyvärr inte ett av gemenskapens officiella språk, om inte skulle jag ha tillagt det gäller luxemburgska i den bukett som Gebhardt talat om. Men om jag säger till er " Villmools merci" , förstår ni säkerligen dessa ord och jag tror att jag inte skulle göra strunta i vår arbetsordning om jag för ovanlighetens skull använde två luxemburgska ord av vilka ett är litet franskt.
<P>
Herr ordförande! Jag skulle vilja tacka er. Ni har suttit som ordförande nästan alla sammanträden på fredagarna. Jag anser fredagen som en fullkomligt normal sammanträdesdag, och jag beklagar mycket den legendariska frånvaron på fredagar av en stort antal av våra kollegor. Jag har varit närvarande alla fredagar sedan tio år och om jag återkommer - vilket jag inte vet ännu eftersom det är folket som beslutar och inte partierna - skall jag visa samma närvarodisciplin.
<P>
Jag skulle också vilja tacka er för att ni varit en generös ordförande med att tilldela talartider. Det har faktiskt varit möjligt för oss några gånger, då talartiden varit begränsad till en minut, att behålla ordet en halv minut, till och med ytterligare en minut. Jag tackar er varmt och önskar att återfinna er här, då ni säkerligen kommer att bli vald, inte bara fredagar men alla sammanträdesdagar.

<SPEAKER ID=74 LANGUAGE="DE" NAME="Posselt">
Herr ordförande! Jag vill inte bara tacka er för att ni har lett fredagsklubben på ett så föredömligt sätt, det har ju redan nämnts flera gånger här, utan jag vill även tacka er för något annat. I egenskap av vice ordförande sade min kollega Schleicher, som ju också tillhör denna fredagsklubb, i början av sammanträdet följande mening: Arbetsordningen gäller även för ordförandekonferensen. Detta inspirerade mig till att även tacka er för att ni är en ordförande som alltid arbetar för de enskilda ledamöternas rättigheter. Just denna fredagsklubb utgörs av människor som kämpar intensivt för ledamöternas rättigheter och jag hoppas verkligen att vi gemensamt kan fortsätta detta arbete under nästa period.

<SPEAKER ID=75 NAME="Lindqvist">
Herr ordförande! Jag tyckte också att jag skulle säga något. Jag är också med i " fredagsklubben" . Men jag vill också uttrycka samma åsikter om en annan klubb, där ni ofta är ordförande, nämligen " frågeklubben" i parlamentet. Några av oss använder oss flitigt av frågestunden. Det är inte så många som är närvarande då, men ni har precis samma gemyt, samma öppenhet och vänlighet vid frågestunden som ni har på fredagarna. Tack så mycket för en trevlig tid, herr ordförande!

<SPEAKER ID=76 LANGUAGE="DE" NAME="Gröner">
Herr ordförande! Även jag vill tacka. Jag kan för tillfället inte hitta den artikel som jag åberopar i arbetsordningen, men som avslutning vill jag trots allt säga: Detta har varit en mandatperiod som har fört Europa litet längre framåt och som framför allt har fört Europaparlamentet mycket längre framåt. Vi har fått tre nya medlemsländer i unionen och jag hoppas att vi med Amsterdamfördraget och andan, även med den goda andan, som ni har spridit med er humor, har kommit ett stort steg närmare ett demokratiskt Europa. Jag önskar alla kolleger som inte kommer tillbaka stor framgång i era framtida liv och de som återkommer önskar jag mycket kraft till att kämpa vidare för ett demokratiskt Europa.

<SPEAKER ID=77 NAME="Ordföranden">
Tack, fru Gröner. Tack så mycket, ni och alla ledamöter i kammaren som har talat.
<P>
Vad gäller det som Lenz sade, förstår jag det som att de, även om de inte är överdrivna, är överförbara på alla vice ordföranden.

<SPEAKER ID=78 NAME="Ordföranden">
Jag har från de portugisiska myndigheterna mottagit en begäran om upphävande av parlamentarisk immunitet för Carlos Coelho. I enlighet med artikel 6 i arbetsordningen kommer denna begäran att hänvisas till utskottet för arbetsordningen, valprövning och ledamöters immunitet.
<P>
Från Europeiska folkpartiets grupp har jag mottagit begäranden om utnämnanden av ledamöter till följande utskott: utskottet för rättsliga frågor och medborgarrätt, Wieland; utskottet för arbetsordningen, valprövning och ledamöters immunitet, Gahler som ersättare för Wieland. Finns det några synpunkter? Om inte, förklarar jag dessa utnämningar för bekräftade.
<P>
Posselt har ordet.

<SPEAKER ID=79 LANGUAGE="DE" NAME="Posselt">
Herr ordförande! Jag vill hjärtligt gratulera mina kolleger till dessa nomineringar.

<SPEAKER ID=80 NAME="Ordföranden">
Tack så mycket, herr Posselt. Det kommer att tas till protokollet.
<P>
Parlamentets föredragningslista är avslutad.
<P>
Då det handlar om det sista sammanträdet denna mandatperiod föreslår jag att vi förbigår artikel 133.2 i arbetsordningen och nu godkänner protokollet för innevarande sammanträde, vilket har skrivits ut under debattens gång. Om det inte finns några synpunkter gör vi på detta sätt.
<P>
Protokollet justerades.
<P>
Ärade ledamöter! Vi har kommit till slutet på vårt arbete. Som ni känner till brukar jag för allas räkning, och jag är säker på att jag därmed uttrycker er känsla, tacka kammarens sessionstjänst för dess hjälp under sammanträdena. I dag måste tacksamheten ha en särskild ton. Det är inte slutet, men däremot slutet på en etapp.
<P>
Alla vet vi att det, för att göra en korg som rymmer all vår politiska verksamhet, krävs många vidjor, och dessa vidjor är de tjänstemän som hjälper oss. Låt mig därför, även om det blir kort, på ett annorlunda sätt uttrycka vår tacksamhet, och börja med vaktmästarna. Vaktmästarna, ärade ledamöter, är en fantastisk blandning av diskretion och tjänstvillighet utan servilitet, som utför varje sak vi behöver hjälp med. Jag tycker att vi kraftfullt måste visa detta tysta och subtila sällskap vår tacksamhet.
<P>
Applåder
<P>
Tacksamhet också till två grupper av överlevande: översättarna som lyckas överleva mängder på mängder av sidor som vi ger dem varje dag utan att de mattas ut eller avlider utav den stora mängden sidor. Ärade ledamöter, det kommer i genomsnitt fyra tusen sidor om dagen från översättningstjänsten. Jag tycker att det är rätt att visa vår tacksamhet för deras snabbhet och kvalitet, och låt mig eftersom jag inte kan räkna upp var och en av dem, uttrycka denna tacksamhet genom generaldirektören för översättningstjänsten, Wilson.
<P>
Applåder
<P>
En annan grupp vi skall tacka, ärade ledamöter, är andra överlevande: tolkarna. Ärade ledamöter, tolkarna, som överlever utan att kvävas av våra inlägg som forceras för att hinna med de där sekunderna som ordföranden kanske inte låter oss få, eller som till och med anstränger sig för att skapa sammanhang av våra tvekande och ibland svårbegripliga inlägg. Jag uttrycker därför vår tacksamhet över att de har överlevt och hjälpt oss så mycket.
<P>
Applåder
<P>
Vi tackar också några som vi inte ser varje dag, men som vi märker av dagligen: de som utarbetar Sammanträdesinformationen , det dokument som kortfattat informerar om sammanträdet och har fördelen att den, i den ogenomträngliga djungeln av saker som vi behandlar i kammaren, lyckas välja ut arten och trädet för varje ögonblick. För detta urvalsarbete vill jag också uttrycka vår tacksamhet.
<P>
Vår tacksamhet går också, ärade ledamöter, till de som varje dag gör det fullständiga förhandlingsreferatet. Jag skulle säga att de är som duktiga fotografer, som fotograferar en solnedgång och får oss att känna att den är exakt likadan men bättre, och de förbättrar ofta, mycket subtilt, våra inlägg. Vår tacksamhet även till dessa.
<P>
Låt mig till slut uttrycka min tacksamhet till mina vänner - var generösa och låt mig kalla er vänner - som gör mig sällskap här i dag i ordförandeskapet och som ofta gör mig sällskap.
<P>
Jag vill rikta ett par särskilda ord av tacksamhet till generalsekreteraren. Jag har personligen mycket att tacka generalsekreteraren för, för hans förmåga och stränghet när det gäller att lägga fram förslag, vilket har underlättat mitt arbete oerhört mycket. Jag tackar honom av hela mitt hjärta.
<P>
Jag tackar också mina vänner som assisterar mig. Ärade ledamöter, vår politiska verksamhet är inte hejdlös, men vi skulle kunna jämföra den med ett tåg, inte ett höghastighetståg, utan ett godståg, men tågen tar sig inte fram utan räls, och rälsen hindrar oss att förirra oss. Jag har ofta känt att rälsen leder mig framåt i rätt riktning och underlättar mitt arbete.
<P>
Slutligen, ärade ledamöter, vill jag tacka er alla. Ur en känslomässig och en förnuftets synvinkel. För det känslomässiga finns det en spansk sång - jag tänker inte sjunga den, men jag skall läsa den - vilken skulle kunna uttrycka - det är en populärsång - vad jag känner i detta ögonblick. Det är givetvis en utmaning för tolkarna, för på spanska rimmar den. Vi skall se om de lyckas rimma den på alla språk: " Det sägs att det inte är ledsamt att ta farväl, det sägs att det inte är ledsamt att ta farväl, säg till den som har sagt detta att ta farväl, säg till den som har sagt detta att ta farväl." .
<P>
Ärade ledamöter! Det råder en viss sorgsenhet i dag, låt oss inte bedra oss själva. Vi skiljs åt och vi vet att det är många som skiljs åt och att det finns individuella äventyr mellan den ena och den andra som vi har träffat dagligen i detta parlament. Men jag måste säga er att sorgsenheten kompenseras av reflektionen. Genom reflektion över två saker: för det första, tillfredsställelsen över det arbete vi har utfört. Ärade ledamöter, utan oförskämdheter, utan provokationer, utan lugnt och tryggt som när man säger saker man är övertygad om är riktiga, vi kan vara nöjda med det goda arbetet varje dag, även fredagarna.
<P>
Det andra skälet, ärade ledamöter, som kompenserar denna ledsamhet är att vi vet att detta inte upphör. För demokratins stora fest kommer att fortsätta. Medina sade att många av er har turen att ha fått demokratin naturligt, och ni värderar den också på ett naturligt sätt. Vissa av oss har varit tvungna att kämpa för denna demokrati. Därför är varje val - oavsett det går bra eller dåligt för oss rent individuellt - en fest, ett motiv att glädjas, för vi är säkra på att ingenting är större än folkviljan när det gäller att välja sina företrädare.
<P>
Tillfredsställelsen, ärade ledamöter, över att alltså veta att vi i framtiden kommer att vara företrädda på att bra sätt är också en kompensation.
<P>
Mina damer och herrar, vänner, jag önskar er välgång och gott arbete!

<CHAPTER ID=5>
Avbrytande av sessionen
<SPEAKER ID=81 NAME="Ordföranden">
Jag förklarar Europaparlamentets session avbruten.
<P>
Sammanträdet avslutades kl. 11.02.

