<CHAPTER ID="021">
Den allvarliga naturkatastrofen i den autonoma regionen Madeira (debatt)
<SPEAKER ID="277" NAME="Talmannen">
Nästa punkt är kommissionens uttalande om den allvarliga naturkatastrofen i den autonoma regionen Madeira.
<SPEAKER ID="278" NAME="Günther Oettinger" LANGUAGE="DE">
Herr talman, ärade ledamöter! Kommissionen är oroad och ledsen över de fruktansvärda händelserna på Madeira, särskilt över de många offren. Jag vill uttrycka mitt deltagande med alla Madeiras invånare som drabbats av katastrofen. Kommissionen vill särskilt uttrycka sitt deltagande med offrens anhöriga.
<P>
Igår fick min kollega, Johannes Hahn, som är ansvarig kommissionsledamot, möjlighet att tala med presidenten för den autonoma regionen Madeira, Alberto João Jardim, som sade att situationen är fortsatt allvarlig. De regionala och nationella räddningstjänsterna har dock läget under kontroll. Det behövs för närvarande inte något stöd från EU:s civilskyddsmekanism.
<P>
Skadorna är dock så allvarliga att Madeira hoppas på finansiellt stöd ur EU:s solidaritetsfond. Kommissionen håller för närvarande på att undersöka alla möjligheter att erbjuda Madeira EU-stöd. Efter den fruktansvärda brandkatastrofen 2003 kunde vi erbjuda Portugal solidaritetsstöd på över 48 miljoner euro. Solidaritetsfonden inrättades 2002 för att på EU-nivå kunna ge finansiellt stöd till medlemsstater som drabbas av allvarliga naturkatastrofer.
<P>
För att få stöd ur Solidaritetsfonden måste dock vissa kriterier uppfyllas. Det viktigaste kriteriet är att den portugisiska regeringen lämnar in en ansökan om stöd. Får jag påminna er om att man enligt förordningen om inrättande av Solidaritetsfonden normalt endast kan få stöd ur fonden vid större katastrofer där kostnaderna för skadorna överstiger 0,6 procent av den drabbade statens bruttonationalinkomst. För Portugal innebär det för närvarande att kostnaderna för skadorna måste överstiga 958 miljoner euro. I undantagsfall, och om vissa kriterier är uppfyllda, kan stöd dock även beviljas vid mindre, ”regionala” katastrofer, särskilt om ett av de yttersta randområdena, som Madeira, drabbas. Kommissionen har ännu inte tillräcklig information om skadornas omfattning, och det är därför för tidigt att avgöra om dessa villkor kommer att uppfyllas.
<P>
Myndigheterna i Portugal bör nu göra en snabb och grundlig bedömning av skadorna och lämna in en ansökan till kommissionen inom tio veckor. Min kollega, Johannes Hahn, kommer att träffa Portugals inrikesminister, Rui Pereira, nu på fredag för att diskutera hur man ska gå vidare. Den 6-7 mars kommer Johannes Hahn att besöka Madeira för att själv bilda sig en uppfattning om skadorna. Kommissionens generaldirektorat för regionalpolitik kommer att stå till tjänst för att erbjuda det stöd som kan behövas för att hjälpa de portugisiska myndigheterna att sammanställa ansökan.
<P>
Jag vill påminna er om att finansiellt stöd ur Solidaritetsfonden inte betalas ut med en gång. Fonden är ett instrument som ska hjälpa medlemsstaterna att hantera de finansiella konsekvenserna av katastrofer. Det är inte ett nödinstrument. Solidaritetsfondens resurser består av bidrag från medlemsstaterna utöver den ordinarie budgeten. Europaparlamentet, dvs. ni, och rådet måste därför godkänna stödet i form av en ändring. Hela förfarandet, från det att ansökan lämnas in till det att stödet betalas ut, kommer att ta flera månader. Vi, kommissionen, kommer dock att göra allt vi kan för att göra processen så kort som möjligt.
<P>
Medel ur Strukturfonden kan inte användas för omedelbara nödåtgärder. De kan dock vara till viss hjälp i samband med det långsiktiga återuppbyggnadsarbetet. Kommissionen kommer att diskutera olika alternativ och möjliga lämpliga och nödvändiga programändringar på kort sikt med de administrativa myndigheterna i Portugal.
<P>
Jag vill försäkra er om att kommissionen kommer att göra allt som står i dess makt för att hjälpa Madeiras befolkning och myndigheter att hantera denna fruktansvärda naturkatastrof.
<SPEAKER ID="279" NAME="Nuno Teixeira" LANGUAGE="PT">
Jag inleder mitt anförande idag här i kammaren tyngd av den bedrövelse jag känner efter att personligen ha upplevt och bevittnat den tragedi som drabbade Madeira i lördags. Jag känner och delar naturligtvis den smärta och sorg som har drabbat de anhöriga till de 42 personer som vi nu vet har omkommit, och jag beklagar deras sorg.
<P>
Vi har ännu inte sett katastrofens fulla omfattning. De sök- och räddningsgrupper som sedan i lördags har arbetat oavbrutet och gjort ett herkulesarbete som jag saluterar börjar först nu nå fram till de mest isolerade befolkningsgrupperna. Dödssiffran befaras öka.
<P>
Vi ser stor förödelse, med stora materiella skador på tillfartsleder, med totalförstörda vägar och broar, och skador på viktiga tjänster som vatten- och elförsörjningen. Över 600 personer har försatts på flykt efter att ha förlorat sina hem och personliga tillhörigheter. De ekonomiska och sociala konsekvenserna av katastrofen hindrar människor från att återgå till ett normalt liv. Nu måste vi dock blicka framåt. Vi måste också skicka ett budskap om solidaritet, hopp och förtröstan till de drabbade. Hjälp behövs, och här har EU och parlamentet i synnerhet en roll att spela eftersom de har en grundläggande roll när det gäller att mobilisera stöd ur Solidaritetsfonden. När vi blir uppmanade att ingripa måste vi agera snabbt. Vi kan inte be de drabbade att vänta, särskilt inte när de behöver oss som mest.
<P>
Jag vädjar härmed till kommissionen och dess ordförande, José Manuel Barroso, och Johannes Hahn, kommissionsledamot med ansvar för regionalpolitik, i synnerhet. Jag välkomnar hans plan att inom kort besöka Madeira och ber honom att ta med sig ett budskap om hopp, hjälp och stöd till återuppbyggnaden. Nu är det nämligen dags att återuppbygga det som naturen än en gång tyvärr har tagit ifrån oss. Jag är fullt övertygad om att vi kommer att göra det. Av Madeiras nationalsång har jag nämligen lärt mig att Madeiras folk är ödmjukt, behärskat och modigt. Det är folket som har plöjt jorden bland de hårda stenarna. De är hjältarna som arbetar i bergens vildmarker. För Madeira kommer de att hedra sin historia och genom sitt arbete sträva efter och nå lycka och ära.
<SPEAKER ID="280" NAME="Edite Estrela" LANGUAGE="PT">
Jag vill för gruppen Progressiva förbundet av socialdemokrater och demokrater i Europaparlamentet uttrycka vårt deltagande med offrens anhöriga och visa vår solidaritet med dem som drabbats av den tragedi som inträffade i den autonoma regionen Madeira, Portugal, den 20 den här månaden. Kraftigt regn, starka vindar och höga vågor har gjort stadskärnan i turiststaden Funchal oigenkännlig och vållat förödelse och död. Det har också uppstått stora skador på den offentliga och privata infrastrukturen, liksom på naturmiljön och kulturarvet. Preliminära uppskattningar tyder på att skadorna kommer att överstiga 1 miljard euro, vilket därmed uppfyller kriteriet för att få stöd ur Solidaritetsfonden. Dessvärre sörjer vi även dussintals dödsoffer, ett stort antal skadade och saknade och hundratals hemlösa. Bilder av förödelse och lidande har visats över hela världen och lämnat ingen oberörd. Solidaritet har utryckts från alla världens hörn.
<P>
EU och kommissionen måste också aktivt visa solidaritet med denna yttre öregion genom att snarast mobilisera Solidaritetsfonden för att minska de stora sociala och ekonomiska konsekvenserna och hjälpa människor i det drabbade området att återgå till det normala.
<P>
Herr kommissionsledamot! Jag vill avsluta med att ställa följande fråga: Parlamentet har redan godkänt ändringarna av Solidaritetsfonden. Varför har ändringarna inte trätt i kraft? Varför tillämpas de inte?
<SPEAKER ID="281" NAME="Marisa Matias" LANGUAGE="PT">
Vi inledde dagens plenarsammanträde med en tyst minut. Denna tysta minut betydde två saker: För det första solidaritet med offren för den katastrof som drabbade Madeira och deras familjer, och för det andra en hyllning till alla hjälparbetare som outtröttligt har hjälpt offren.
<P>
En tyst minut måste dock få oss att reflektera, även över andra saker än dem som omedelbart behandlas här. Det vi såg på Madeira är ett fenomen som kommer att inträffa allt oftare. Klimatförändringen gör att dessa extrema händelser inträffar om och om igen, och vi måste komma underfund med hur vi ska hantera dem. Vi kan inte förhindra att naturkatastrofer inträffar. Samtidigt får vi inte heller låta dem fortsätta att få så här tragiska konsekvenser för människors liv. Därför måste vi kämpa för att få en planerings- och utvecklingspolitik som är inriktad på det allmänna bästa. Jag vill dock avsluta med någonting som är viktigare och som har fått oss att samlas här idag: Kommissionen, parlamentet och övriga EU-institutioner måste ha kapacitet att snabbt vidta åtgärder i nödsituationer. För detta krävs det ekonomiska resurser och snabba insatser.
<SPEAKER ID="282" NAME="Nuno Melo" AFFILIATION="PPE">
(PT) Tragedin på Madeira skördade många liv, förstörde egendom och sargade den portugisiska ön, som stoltserat med sin skönhet som många besökare från hela världen hade haft möjlighet att se. Jag tror inte att någon, inte ens i Portugal - än mindre i Portugal faktiskt - kunde ha varit beredd på de hemska bilder som kablades ut i våra hem i nyhetsrapportering efter nyhetsrapportering av människor som spolades bort med vattnet, hus som rämnade, broar som rasade och ett helt landskap som förändrades av naturens krafter.
<P>
Som vi kan se av de uttalanden som gjorts här är det här inte bara en tragedi som inträffat i en region i Portugal. Det är en tragedi som slagit hårt mot en del av Europeiska unionen som av solidaritet bör erbjuda hjälp utan förbehåll. EU bör förbehållslöst hjälpa dödsoffrens familjer och de människor som plötsligt står på bar backe. EU bör hjälpa till med Madeiras återuppbyggnad och återställa det som naturen har förstört. En sak är klar: Budskapet i Madeiras nationalsång har redan nämnts, men jag har även dragit lärdom av Portugals nationalsång som lyder: Havets hjältar, ädla folk, tappra nation. Det är ett modigt folk som alltid har kunnat ta sig ur svåra tider och övervinna motgångar, vilket de har visat vid andra tillfällen i historien.
<P>
Det kommer att hända igen, och då säkert med solidaritet och hjälp från hela EU.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Herr talman! Det här är verkligen inte någon trevlig anledning till debatt. Madeira har drabbats av en ofattbar naturkatastrof, och vi uttrycker vårt deltagande med de drabbade familjerna. EU måste erbjuda stöd i den här situationen. Hela EU måste visa solidaritet, och jag kan bara upprepa vad som redan har sagts. Jag uppmanar kommissionen att bevilja stöd ur solidaritetsfonden så snart som möjligt så att de drabbade kan få hjälp. Jag vill be rådet att se till att den reform av solidaritetsfonden som parlamentet antog för två år sedan till slut genomförs. Det kommer att göra det möjligt att snabbare ge stöd till de drabbade regionerna.
<P>
Vi måste även blicka framåt. Madeira har fått mycket strukturstöd de senaste åren och kommer att fortsätta att få stöd under de kommande åren. Dessa resurser måste användas för att vidta förebyggande åtgärder för att kunna minska naturkatastrofers fruktansvärda konsekvenser och därmed även lidandet. Detta är någonting som vi, som union, måste genomföra i regionerna och därmed även på Madeira.
<SPEAKER ID="284" NAME="João Ferreira" AFFILIATION="GUE/NGL">
(PT) Katastrofen på ön Madeira gör att det krävs nödåtgärder och extraordinärt finansiellt stöd till denna autonoma region. Stödet bör framförallt användas för att bygga upp infrastruktur och offentliga inrättningar som har förstörts eller skadats. Det bör också gå till människor som på olika sätt drabbats av tragedin, antingen ekonomiskt, socialt eller i fråga om familjen.
<P>
Tragedier är inte rättvisa. Det är nästan alltid dem som har minst som förlorar mest. Det är därför viktigt att i största möjliga mån nå och kompensera alla dem som har förlorat familjemedlemmar, sitt hem eller sitt levebröd. Händelserna på Madeira har på ett dramatiskt sätt visat hur viktigt det är att stärka samarbetet och solidariteten i EU och förebygga katastrofer. Det är viktigt att i det här läget inrätta en lämplig budgetram för förebyggande åtgärder för att stärka och utnyttja mekanismer som bland annat sammanhållningspolitiken, politiken för landsbygdens utveckling och regionalpolitiken, för att hjälpa medlemsstater att genomföra åtgärder för att skydda människor, miljön och ekonomin.
<SPEAKER ID="285" NAME="Danuta Maria Hübner" AFFILIATION="PPE">
(EN) Herr talman! Jag vill uttrycka den sorg som alla ledamöter i utskottet för regional utveckling känner inför de människor som på ett så fruktansvärt sätt förolyckats på Madeira och vår avsikt att göra allt vi kan för att hjälpa Madeira i nödens stund. De nationella och regionala myndigheterna gör naturligtvis redan sitt yttersta för att undsätta de människor som drabbats, särskilt dem som blivit hemlösa. Vi inväntar ivrigt deras begäran om EU-stöd ur Solidaritetsfonden. Jag är övertygad om att den kommer att behandlas på ett mycket ändamålsenligt sätt av alla inblandade.
<P>
Vi uppmanar kommissionen att mobilisera alla sina resurser och tillsammans med de portugisiska myndigheterna undersöka hur EU:s befintliga program kan anpassas för att bistå regionen. Jag vill betona att den befintliga Solidaritetsfonden fortfarande har välkända begränsningar. I april 2005 antog kommissionen ett förslag till ändring av förordningen som sedan antogs av parlamentet vid första behandlingen i maj 2006. Trots att det är uppenbart att det vore lämpligt med en mer flexibel solidaritetsfond och trots att det funnits ett behov av att utöka dess tillämpningsområde för att finansiera kostnaderna för oförutsedda, av människan orsakade katastrofer och brottsliga handlingar samt naturkatastrofer har rådet inte kunnat enas om en gemensam ståndpunkt om översynen av fonden sedan maj 2006.
<P>
Mot bakgrund av de fruktansvärda händelserna på Madeira ser vi tydligare än någonsin att vi behöver en solidaritetsfond som faktiskt kan möta utmaningarna och ge unionen möjlighet att erbjuda snabbt och effektivt stöd när medlemsstater drabbas av en katastrof. Jag uppmanar därför det spanska ordförandeskapet att återuppta processen med att ändra Solidaritetsfonden och på så sätt bevisa att en anda av sann europeisk solidaritet fortfarande är kärnan i det europeiska projektet.
<SPEAKER ID="286" NAME="Paul Rübig" AFFILIATION="PPE">
(DE) Herr talman, mina damer och herrar! Katastrofer är naturligtvis också en följd av den globala uppvärmningen. Vi måste försöka ta itu med denna utveckling som vi ställs inför allt oftare. Frågan är därför om vi inte bör ge stöd ur fonden för justering för globaliseringseffekter, i synnerhet till arbetstagarna på Madeira, eftersom så många arbetsplatser uppenbarligen har förstörts, och om vi inte kan stödja de små och medelstora företagen i återuppbyggnadsarbetet. Vi skulle framförallt kunna ge betydande stöd till hantverkare och tjänstesektorn.
<P>
Jag ber därför kommissionen att undersöka om det inte skulle kunna gå att omedelbart tillhandahålla resurser ur fonden för justering för globaliseringseffekter.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Herr talman! Jag vill också djupt beklaga den bibliska katastrof som drabbat Madeira och ge mitt odelade stöd för den portugisiska regeringen. Jag hoppas att de tragiska konsekvenserna i form av förlorade människoliv och saknade personer inte kommer att förvärras ytterligare.
<P>
Planeten skickar oss en SOS-signal. Klimatförändringen och den huvudlösa markanvändningen och industriella utvecklingen visar hur känslig miljön är. De katastrofala översvämningarna som tidigare har inträffat i Tyskland och i länder i Öst- och Centraleuropa och bränderna i Grekland har fortfarande lämnat öppna sår. Katastrofer har definitivt inga nationsgränser.
<P>
Jag uppmanar därför kommissionen att hörsamma Europaparlamentets krav på kraftfullare insatser på EU-nivå för att förebygga naturkatastrofer och katastrofer som orsakats av människor och deras konsekvenser.
<P>
Jag kräver även omedelbart stöd till offren på Madeira. Det är oerhört viktigt att ha en effektiv EU-politik och särskilda nödresurser, samt ett antal åtgärder för att omedelbart kunna åtgärda skador utan en byråkratisk process.
<P>
Jag beklagar de anhörigas sorg.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) De familjer som drabbats av tragedin på Madeira förtjänar våra djupaste sympatier och all vår solidaritet när vi betygar vår aktning för de många döda och skadade och de hundratals hemlösa. Budskapet om solidaritet och hopp till folket i den autonoma regionen Madeira efter denna fruktansvärda katastrof kräver snabba åtgärder och förenklade och extraordinära förfaranden för att hjälpa dem som fått sina liv och egendomar förstörda.
<P>
Vi måste mobilisera solidaritetsfonden. Vi måste dock även använda alla andra tillgängliga medel till olika nödåtgärder som snabbt måste nå ut till de drabbade familjerna så att den autonoma regionen Madeira snabbt kan återuppbygga hela det drabbade området. För närvarande är det viktigaste ett snabbt genomförande.
<SPEAKER ID="289" NAME="Georgios Papanikolaou" AFFILIATION="PPE">
(EL) Herr talman! De tragiska översvämningar som drabbat den autonoma regionen Madeira påminner oss om att naturkatastrofer som orsakas av klimatförändringen, bristfällig planering och infrastruktur samt brist på information och beredskap kan utvecklas till en mänsklig tragedi, som i det här fallet.
<P>
Jag vill även påminna parlamentet om att andra områden i Europa, till exempel Bulgarien och Evrosregionen i Grekland för några dagar sedan drabbats av omfattande översvämningar som orsakat materiella förluster.
<P>
Jag vill också påminna parlamentet om att medlemsstaterna enligt direktiv 2007/60/EG senast 2011 måste genomföra en preliminär bedömning av risken för översvämningar för varje avrinningsområde och motsvarande kustområden på sitt territorium.
<P>
Vi har en skyldighet att trycka på våra nationella regeringar att se till att medlemsstaterna följer direktivet i fråga. EU har emellertid även en skyldighet - och jag tror inte att det finns någon som inte håller med - att utveckla ännu intensivare åtgärder för att förebygga naturkatastrofer och, när allt kommer omkring, rädda människoliv.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Herr talman! Ibland ser vi det i form av bränder, ibland i form av torka och ibland i form av fruktansvärda översvämningar som den här, men unionens sydliga delar har blivit det mest uppenbara och också det mest olyckliga beviset på klimatförändringens fruktansvärda konsekvenser. Om vi hade haft ett europeiskt observationsorgan skulle det tydligt ha visat att så är fallet. Därför är det också så viktigt att bekämpa klimatförändringen.
<P>
Det är dock också viktigt att vi nu så snart som möjligt bistår Madeira i denna tragedi, och kommissionen uppmanas att agera ytterst skyndsamt.
<P>
Det finns tillfällen då unionen måste visa att den är effektiv, att den ställer upp och att den står nära sina medborgare, särskilt när de som mest behöver det.
<P>
Jag kommer tillsammans med de spanska ledamöterna från gruppen Progressiva förbundet av socialdemokrater och demokrater i Europaparlamentet att stödja denna resolution för att hjälpa vårt kära grannland Portugal, och Madeira. Vi uppmanar kommissionen att utan dröjsmål, oreserverat och utan att snåla med resurserna sluta upp bakom den portugisiska regeringen för att i största möjliga mån lindra tragedins ödesdigra konsekvenser.
<SPEAKER ID="291" NAME="Seán Kelly" AFFILIATION="PPE">
(EN) Herr talman! Ända sedan jag var liten har madeirakakan varit min favoritkaka, och ända sedan jag upptäckte att det fanns en underbar ö som hette Madeira har jag känt samhörighet med den. När jag fick höra om förödelsen i lördags kände jag starkt med folket där och framförallt min vän, Nuno Teixeira, och övriga portugisiska kolleger, eftersom vi drabbades av översvämningar i mitt eget område precis före jul.
<P>
Det var mycket glädjande att höra både kommissionsledamotens ord och tonfall när han sträckte ut en vänskapens hand till Madeiras folk i denna för dem fruktansvärda tid, som hädanefter förmodligen kommer att gå under namnet Svarta söndagen.
<P>
I ett bredare perspektiv tror jag dock att vi behöver se över kriterierna för att få stöd ur Solidaritetsfonden. Det är för högt att basera det på 0,6 procent av BNP och 985 miljoner euro eftersom många av de här tragedierna är väldigt lokala, men kan vara mycket förödande.
<P>
Vi behöver titta på det. På kort sikt kommer vi dock att göra vad vi kan för Madeira, och jag välkomnar kommissionsledamotens uttalande om detta.
<SPEAKER ID="292" NAME="Jaroslav Paška" AFFILIATION="EFD">
(SK) Jag skulle för gruppen Frihet och demokrati i Europa vilja uttrycka solidaritet med Madeiras invånare och uttrycka min starka övertygelse om att EU:s stöd till de drabbade kommer att komma snabbare den här gången än till Haiti. Jag vill gärna tro att både kommissionen och den portugisiska regeringen kommer att agera mer effektivt vid naturkatastrofen på Madeira än i tidigare fall.
<P>
Jag vill även stödja mina kolleger som vill förbättra mekanismen för att ge EU-stöd vid naturkatastrofer så att stödet kan ges effektivt och snabbt.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Jag vill också ge mitt stöd till de anhöriga till offren för lördagens tragiska händelser på ön Madeira.
<P>
Som azorier, portugis och europé måste jag vädja till parlamentet och unionen att visa aktiv solidaritet med den autonoma regionen Madeira och dess befolkning.
<P>
Det är i regionerna som EU måste visa sin närvaro, och det är just vid sådana här tillfällen, när solidariteten behövs mer än någonsin, som det är som allra viktigast att EU visar sin närvaro.
<SPEAKER ID="294" NAME="Franz Obermayr" AFFILIATION="NI">
(DE) Herr talman! Låt mig till att börja med uttrycka mina djupaste sympatier för offren och deras anhöriga. I Österrike brukar vi säga att den som snabbt kommer med hjälp ger dubbelt så mycket hjälp. Det borde inte vara något problem. Vi måste snabbt hitta fonder ur vilka vi så snart som möjligt kan hämta resurser och hjälpa de drabbade. Det kommer även att behövas analyser.
<P>
Jag bor själv i en bergsregion och förstår mycket väl vad som har hänt här. Man har gjort ungefär samma misstag som vi gjorde i mitt land. Vi utförde rätnings- och vattenbyggnadsarbeten utan att ta hänsyn till naturen, och av små vattendrag och kanaler blev det stora floder. Jag såg på dessa händelser, som också var tidens lösen i Österrike för två eller tre år sedan, med fasa, det vill säga med uppriktig sympati och förståelse. Så fort vi är klara med röjningsarbetet och skadebegränsningen måste vi arbeta tillsammans för att rätta till dessa misstag. Vi erbjuder vår hjälp med detta. Vi fick internationell hjälp när vi drabbades av vår stora lavinkatastrof i Galtür. Vi behövde internationell hjälp för att evakuera en hel by och rädda människorna och flyga dem därifrån. Det här är rätt tid att skicka en positiv signal och visa internationell europeisk solidaritet, och jag är för min del beredd att göra vad jag kan för att hjälpa till.
<SPEAKER ID="295" NAME="Elisa Ferreira" AFFILIATION="S&amp;D">
(PT) Jag vill också uttrycka min solidaritet med det madeiranska folkets lidande och vädja till EU:s institutioner, särskilt kommissonen, att använda alla tillgängliga resurser och göra allt som står i dess makt för att hjälpa till. Jag vill även betona att när den här typen av olyckor inträffar är det ännu svårare att hantera konsekvenserna om de inträffar i fattiga länder och fattiga regioner. I Madeiras fall måste vi dock även ta hänsyn till det faktum att Madeiras ekonomiska bas har påverkats på grund av dess beroende av turismen. Madeira har därför drabbats dubbelt så hårt. Dess vackra natur, tillfartsleder och livskvalitet har blivit helt förstörda. Situationen är därför en helt annan när så här allvarliga problem drabbar fattiga länder och fattiga regioner, särskilt i bergs- och turistområden, som i Madeiras fall.
<P>
Det är därför av största vikt att vi inte behöver vänta längre på alla de ändringar av Solidaritetsfonden som har begärts och föreslagits och som återigen har tagits upp här. De måste börja tillämpas omedelbart. Den här typen av händelser kommer på grund av klimatförändringen tyvärr att inträffa igen och igen, framförallt i de fattigaste regionerna i Europa, eftersom det är de som drabbas av kraftigt regn och extrem torka under sommaren.
<SPEAKER ID="296" NAME="Günther Oettinger">
ledamot av kommissionen. - (DE) Herr talman, ärade ledamöter! Jag skulle vilja tacka er för möjligheten att tala för er här i parlamentet om översvämningarna på Madeira.
<P>
Ni har på ett imponerande sätt vädjat till kommissionen att hjälpa Madeira i den situation som nu råder och visa tecken på europeisk solidaritet. Kommissionen är beredd att göra det. Under de närmaste dagarna och veckorna kommer den i nära samarbete med de portugisiska myndigheterna att fundera över exakt hur den kan göra det. Vi måste och kommer att följa de regler som gäller för fonden. Kommissionen kommer att utnyttja det eventuella spelrum som finns för att hjälpa Madeira. För det första måste skadorna bedömas, och därefter måste en ansökan om stöd sammanställas och lämnas. Det är i den ordningen som saker och ting måste ske. Generaldirektoratet för regionalpolitik och min kollega, kommissionsledamot Johannes Hahn, kommer att ge råd och stöd i det hänseendet.
<P>
Edite Estrela efterlyste en vidareutveckling av det centrala direktivet och reglerna för fonden. Kommissionen presenterade ett sådant förslag för över fyra år sedan, som parlamentet ställde sig bakom. Förslaget ligger fortfarande hos rådet. Jag vill dock tillägga att det förslag som vi då lade fram inte skulle innebära några bättre möjligheter för stöd i det här fallet. Vi måste mycket riktigt fortsätta att inrikta vår politik på förebyggande åtgärder. Sammanhållningspolitiken är därför helt rätt instrument att använda.
<P>
Jag vill än en gång försäkra er om att kommissionen kommer att göra allt som står i dess makt för att hjälpa Madeiras befolkning och förvaltning att hantera denna fruktansvärda händelse.
<SPEAKER ID="298" NAME="Talmannen">
Debatten är härmed avslutad.
<P>
Omröstningen kommer att äga rum under sammanträdesperiod mars I.
<P>
Skriftliga förklaringar (artikel 149)
<SPEAKER ID="299" NAME="Maria Da Graça Carvalho  " LANGUAGE="PT">
Jag vill uttrycka min djupa sorg och framföra mina djupaste sympatier för de anhöriga till offren för naturkatastrofen på Madeira.
<P>
Jag vill uttrycka min solidaritet med hela Madeiras befolkning, dess institutioner och regionala myndighet. Jag uppmanar EU:s institutioner att visa solidaritet i form av en snabb och flexibel tillämpning av Solidaritetsfonden, särskilt när det gäller att tilldela högsta möjliga stödbelopp, med tanke på Madeiras särskilda status som ö och yttersta randområde i EU.
<P>
Jag uppmanar kommissionen att tillämpa strukturfonderna - Europeiska regionala utvecklingsfonden, Europeiska socialfonden och Sammanhållningsfonden - på grundval av snabba och förenklade förfaranden.
<P>
Jag vädjar till kommissionens goda vilja att förhandla med de behöriga myndigheterna utifrån gemenskapsramen om att omfördela strukturfondernas resurser, med tanke på katastrofen.
<SPEAKER ID="992" NAME="José Manuel Fernandes  " LANGUAGE="PT">
Jag vill uttrycka mina djupaste sympatier och min solidaritet med Madeiras befolkning, dess institutioner och regionala myndighet med anledning av den oförutsedda tragedi som inträffade den 20 februari i den autonoma regionen Madeira. Massor av människor har omkommit, försvunnit, tvingats fly och skadats, och det har uppstått stora materiella skador. Situationen kräver snabba och effektiva solidaritetsåtgärder från EU:s sida. Den kräver att alla inblandade agerar så snabbt som bara är möjligt så att solidaritetsfonden kan mobiliseras utan dröjsmål. Det är också viktigt att EU:s olika fonder mobiliseras på ett flexibelt sätt genom förhandsbetalningar, förenklade förfaranden och ökad samfinansiering för att tillgodose den autonoma regionen Madeiras behov. Vi anser också att solidaritetsfonden bör ändras på det sätt som parlamentet redan har begärt. Fonden måste fungera som katastroffond med kraftigt reducerade ledtider och utökade stödbelopp.
<SPEAKER ID="300" NAME="Krzysztof Lisek  " AFFILIATION="PPE">
skriftlig. - (PL) Jag vill uttrycka mitt deltagande med de anhöriga till dem som har omkommit i översvämningarna och jordskreden till följd av det kraftiga regnet på Madeira. Det går inte att lura naturen, och eftersom vi inte kan förhindra naturkatastrofer bör vi göra allt vi kan för att förhindra att de får så förödande effekter och för att hjälpa offren. Vid naturkatastrofer och andra krissituationer bör EU kunna reagera snabbt och effektivt och använda lämpliga resurser. Som jag redan har betonat i de ändringsförslag som jag lagt fram till Arnaud Danjeans förslag till betänkande om genomförandet av den europeiska säkerhetsstrategin och den gemensamma säkerhets- och försvarspolitiken är det viktigt att se till att krishanteringsinstrumenten fungerar effektivt genom att ha välorganiserade ledningscentraler som är anpassade för de åtgärder som vidtas inom första och andra pelarna. Med bra planering och effektiv förvaltning av dessa centraler kan lyckade insatser genomföras på EU-medlemsstaternas territorium och i andra stater som behöver hjälp.
<P>
Det behövs framförallt bättre samordning av räddnings-, polis-, militär- och brandbekämpningsinsatser i EU. Man bör överväga att använda specialutbildade enheter, som den polska brandkårens sök- och räddningsgrupp, som är certifierad av FN.
