<CHAPTER ID="010-02">
2. Jemen: dödsstraff mot ungdomsbrottslingar, särskilt fallet Muhammed Taher Thabet Samoum
<SPEAKER ID="421" NAME="Talmannen">
Nästa punkt är debatten om sex resolutionsförslag om Jemen - dödsstraff mot ungdomsbrottslingar, särskilt fallet Muhammed Taher Thabet Samoum.
<SPEAKER ID="422" NAME="Marietje Schaake">
författare. - (EN) Herr talman! Jag beundrar verkligen de modiga medborgare som trotsar sina regeringars förtryck och våld. Vi har sett detta hända vid folkliga resningar i Tunisien, Egypten, Iran, Algeriet, Bahrain och även i Jemen. Den yngre generationen vill att cynismen ska ersättas av hopp, fattigdomen av möjligheter, straffriheten av rättvisa och förtrycket och censuren av frihet på Internet.
<P>
Vi har en lång lista med punkter som allvarligt oroar oss när det gäller utvecklingen mot demokrati, mänskliga rättigheter och ett oberoende rättsväsende i Jemen. Oroande är även förföljelserna av journalister, bloggare och försvarare av mänskliga rättigheter. Särskilt skrämmande är det klimat av rädsla som har skapats genom avrättandet av minderåriga, trots att Jemen inför världssamfundet har åtagit sig att inte tillämpa dödsstraff mot ungdomsbrottslingar och att detta åtagande även speglas i landets egen strafflag.
<P>
Det finns inga lämpliga sätt att fastställa de tilltalades ålder - alltså är det svårt för människor att försvara sig. Vi uppmanar Jemens president och landets myndigheter att åtminstone respektera Jemens egna lagar och åtaganden till världssamfundet och därmed upphöra med tillämpningen av dödsstraff för minderåriga. Vi betonar också behovet av reformer i Jemen, något som uppmanades till av så många demonstranter på gatorna. Vi vill att dessa människors levnadsförhållanden ska förbättras och att deras rättigheter ska utökas.
<SPEAKER ID="423" NAME="Marie-Christine Vergiat" LANGUAGE="FR">
Herr talman! Arabländerna dras med i en våg av folkuppror som sprids till land efter land. Jag hoppas att detta kommer att fortsätta.
<P>
En oförutsedd protestvåg mot makthavarna i diktaturländer vinner mark. Dessa diktaturer existerar dock oftast med stöd från västländerna eller åtminstone med västvärldens goda minne. Inget land tycks vara immunt mot folkresningar - och detta är bra. Det tog oss, er, alltför länge att inse vad som hände i dessa länder. Och ni är fortfarande sent ute. Det tog ända till 2 februari för Europaparlamentet att anta en resolution om Tunisien, och inte förrän nu, under denna sammanträdesperiod har vi antagit en sådan om Egypten.
<P>
I anslutning till dessa akuta situationer hade vi begärt en resolution om Algeriet. Vår begäran avslogs ännu en gång, precis som när ni, eller åtminstone de allra flesta av er, under flera månader vägrade att se vad som hände i Tunisien.
<P>
I dag, medan vi talar här, håller proteströrelser på att bildas i Iran och Libyen, Bahrain och Jemen, för att bara nämna dem som vi bäst känner till. Dessa rörelser är kopplade till det partnerskapsavtal som ni precis har givit ert stöd till. Visserligen handlar det om ett villkorligt sådant men icke desto mindre är det ett stöd. Ja, just det, detsamma sker i Jemen där president Ali Abdullah Saleh har suttit vid makten under inte mindre än 33 år. Tala om en styrd demokrati! Det är naturligtvis mycket bättre än situationen i Libyen där Kaddafi har suttit vid makten i 42 år!
<P>
Vi var bland de få som sade att vi i dag inte kunde rösta om en resolution om Jemen utan att beakta vad som händer i landet. Män och kvinnor kämpar för sin frihet. Våld bryter ut mellan anhängare och motståndare till regimen.
<P>
Efter att sammanstötningarna inleddes i slutet av januari har hundratals människor skadats. I går blev en ung demonstrant i Aden skjuten till döds under sammandrabbningar med polisen som öppnade eld för att skingra en samling. Just nu barrikaderar sig studenter i Saada innanför sitt campus. De är fortfarande omgivna av polis. Samtidigt förblir vi tysta.
<P>
När vi tänker på Jemen tänker vi bara på problemet med dödsstraff för minderåriga. Jag föreslår inte på något sätt att avskaffandet av dödsstraff bör överges - jag har alltid varit en hängiven supporter av dess avskaffande och jag anser att varje förment demokratiskt land som är oförmöget att förbjuda sådana straff är kriminellt och inte bör läxa upp andra om demokrati och mänskliga rättigheter, inte ens om det är världens största stormakt.
<P>
Dödsstraff blir ännu mer oacceptabelt när det tillämpas på minderåriga. I ett land där det är omöjligt att få tillförlitliga födelsedata och där detta utnyttjas för att utfärda dödsstraff på människor - det går ju inte att bevisa att personerna var minderåriga vid tiden för brottet - bör man hellre fria än fälla.
<P>
Ni vill att vi ska anta en resolution som fokuserar på bara en fråga, en resolution som, i enlighet med punkt sju, enbart betonar behovet av reformer på grund av att det ställs krav på detta, jag citerar ”av de många demonstranterna”. Det är lite svagt!
<P>
Därför har jag och mina kolleger från gruppen De gröna/Europeiska fria alliansen lagt fram tre ändringsförslag för att uppdatera denna resolution. Jag hoppas att vi tillsammans kommer att kunna anta en resolution värd namnet.
<SPEAKER ID="424" NAME="Cristian Dan Preda">
författare. - (RO) Herr talman! Jag vill försäkra Marie-Christine Vergiat om att vi, vilket var och en kan se, inte bara debatterar dödsstraffet utan även de händelser som ägt rum nyligen på Jemens gator. Jag tror att hon, när det gäller omröstningen, också kommer att kunna se vilket förhållningssätt vår grupp antar när det gäller dessa frågor.
<P>
Vi får dock inte glömma att frågan om den brådskande resolutionen som antogs till att diskuteras i dag rör förföljelsen av minderåriga brottslingar och införandet av dödsstraff för dessa. Vi européer anser, vilket ni är väl medvetna om, att dödsstraff är oacceptabelt och barbariskt. Det är ännu mer fruktansvärt när minderåriga är inblandade. Summan av kardemumman är att utfärdandet av dödsstraff för brott som begåtts av en förövare som är under 18 år även kränker Jemens lagstiftning. Trots detta fortsätter myndigheterna i landet att tillämpa sådana dödsstraff.
<SPEAKER ID="425" NAME="Raül Romeva i Rueda">
författare. - (EN) Herr talman! Ämnet för den brådskande resolutionen är viktigt i sig. Även jag vill uppmana Jemens president att stoppa avrättningen av Thabet Samoum, och att uppmana honom och myndigheterna att omvandla dödsstraffet för Samoum och andra minderåriga, t.ex. Ali Abdulla.
<P>
Det har dock sagts att det skulle vara olyckligt att gå miste om denna möjlighet att inte lyfta fram några av de grundläggande och mer angelägna frågor som nu växer fram i detta land.
<P>
Därför skulle jag också vilja att parlamentet i slutet av resolutionen som vi ska rösta om lägger till att det uppmärksammar att demonstranter i Jemen - liksom i andra arabländer, inte minst Tunisien och Egypten - under de senaste veckorna har gett sig ut på gatorna för att kräva mer demokrati och statliga reformer.
<P>
”Många av dessa demonstranter har angripits eller gripits av säkerhetsstyrkorna.” Så lyder vårt första ändringsförslag. Enligt det andra förslaget uttrycker Europaparlamentet ”sin stora oro över de politiska och socioekonomiska problem som länge har präglat Jemen, och efterlyser betydande insatser från det internationella samfundets sida för att förhindra att den rådande krisen förvärras.” Slutligen uttrycker enligt vårt tredje ändringsförslag Europaparlamentet ”sin solidaritet med de demonstranter som kräver demokratiska reformer och bättre levnadsvillkor. Parlamentet välkomnar i detta sammanhang president Salehis besked om att han tänker avgå år 2013 och uppmanar landets myndigheter att upphöra med allt våld riktat mot fredliga demonstranter och att frige alla demonstranter som uttryckt sin kritik mot regimen på ett fredligt sätt.”
<P>
Om alla tre av dessa ändringsförslag införlivas skulle resolutionen bli mycket bra.
<SPEAKER ID="426" NAME="Corina Creţu">
författare. - (RO) Herr talman! Dödsstraffet är i sanning det omänskligaste straffet som finns och jag har vädjat mot det otaliga gånger. Parlamentet har också pläderat för dess avskaffande i de länder där man fortfarande använder denna barbariska metod.
<P>
Avrättningarna i Jemen som vi nämner i vårt resolutionsförslag är emellertid särskilt upprörande eftersom de gäller ungdomar. Redan innan ett brott har begåtts är offren barn. Dödsstraffet kränker därmed den grundläggande rätten till liv, de internationella konventioner som Jemen är part i och sist men inte minst, även landets strafflag, som uttryckligen förbjuder dödsstraff för ungdomsbrottslingar. Svårigheten ligger i att exakt bestämma åldern på de personer som döms i avsaknad av födelseattester. Det är en omständighet som ökar den godtyckliga karaktären hos denna typ av straff.
<P>
Vi kan inte diskutera den här specifika frågan utan att ta hänsyn till situationen i Jemen. Jemens myndigheter kränker mänskliga rättigheter. Journalister och politiska aktivister fängslas illegalt. Kvinnor blir diskriminerade vad gäller deras delaktighet i det offentliga livet och tillgång till utbildning, medan rättsväsendet är allt annat än oberoende. Den senaste tidens upplopp drivs inte bara av ekonomisk och social oro utan även en stark önskan att förvandla Jemen till ett demokratiskt samhälle.
<SPEAKER ID="427" NAME="Charles Tannock">
författare. - (EN) Herr Talman! Jemen är som fördragsslutande stat part i konventionen om barnets rättigheter och den internationella konventionen om medborgerliga och politiska rättigheter vilka båda uttryckligen förbjuder avrättning av ungdomsbrottslingar, det vill säga personer som har fällts för brott som begicks innan de fyllt arton år.
<P>
Muhammed Samoums förestående avrättning och dödsdomarna mot flera andra ungdomsbrottslingar är en skymf mot folkrätten. Genom att föra en sådan politik med de absurda ursäkterna att de som står anklagade inte har ordentliga födelseattester eller att deras ålder inte går att fastställa, går Jemen på samma linje som den brutala teokratin Iran. Skillnaden mellan de två länderna är dock att medan Iran är en internationell paria mottar Jemen ett omfattande stöd från väst, även från EU, för att rota fram terroristerna i al-Qaida.
<P>
Det ger oss i EU ett betydande inflytande över President Ali Abdullah Saleh. Jag vädjar därför till den höga representanten att vidta alla åtgärder som finns att tillgå för att övertyga honom att ha förbarmande i det här fallet. President Saleh som har tillkännagett att han snart kommer att lämna sin befattning har nu ett verkligt tillfälle att lämna ett positivt och upplyst arv i detta land som så länge har förråats av konflikt och terrorism och nu drömmer om en demokratisk framtid.
<SPEAKER ID="428" NAME="Filip Kaczmarek" LANGUAGE="PL">
Herr talman! Tillämpningen av dödsstraff mot ungdomsbrottslingar yngre än 15 förbjöds i Jemen 1991. Sedan 1994 gäller förbudet personer under 18 år. Tyvärr observeras detta förbud inte alltid i praktiken, t.ex. när det gäller personer som saknar handlingar som styrker deras ålder, vilket redan har nämnts. Det händer även andra farliga saker i Jemen. Det är ett land där antalet vapen länge har varit högre än antalet människor, där brutala stamstrider är en daglig företeelse och där tonåringar med vapen inte orsakar någon uppståndelse. Det finns till och med ett talesätt i Jemen som säger att ”om du är gammal nog att använda en kniv är du gammal nog att slåss för din stam”. Dessutom vet alla som har varit i Jemen att nästan alla människor bär kniv där och att en tonåring med en kalasjnikov inte är något ovanligt. Det jemenitiska samhället är också mycket ungt - nästan hälften av alla jemeniter är yngre än 14 år. De olika miliserna rekryterar unga soldater och vi måste kämpa mot detta.
<SPEAKER ID="429" NAME="Anneli Jäätteenmäki">
för ALDE-gruppen. - (EN) Herr talman! Dödsstraffet tillämpas fortfarande i 58 länder och ett av dem är Jemen. Min grupp fördömer dödsstraffet i allmänhet och den planerade avrättningen av Muhammed Taher Thabet Samoum i synnerhet.
<P>
Vi vill påminna Jemens regering om dess internationella åtaganden genom konventionen om barnets rättigheter och den internationella konventionen om medborgerliga och politiska rättigheter. Båda förbjuder avrättning av personer under 18 år.
<P>
I måndags rapporterade Amnesty International om Jemens säkerhetsstyrkor. Enligt Amnesty slog säkerhetsstyrkorna demonstranter med käppar och gav dem stötar med elbatonger under fredliga demonstrationer i Sana'a. Min grupp fördömer dessa våldsamma handlingar och vädjar till Jemens regering att den ska upphöra med allt våld mot sitt eget folk.
<SPEAKER ID="430" NAME="Ryszard Czarnecki" LANGUAGE="PL">
Herr talman! Jag lovar att jag inte kommer att läsa snabbt, eftersom jag kommer att tala långsamt. Det är en ära för mig att tala direkt efter Finlands före detta statsminister. Jag vill påstå att fordran som riktas mot Jemen att man inte ska tillämpa dödsstraff mot ungdomsbrottslingar är ett exempel på EU:s karakteristiska minimalistiska inställning. Jag är mot dödsstraffet även om jag vet att det finns personer i parlamentet som stöder det, fastän de inte uttalar sitt stöd offentligt. Jag är mot dödsstraffet, oavsett om det gäller ungdomar eller vuxna. I det här speciella fallet hoppas jag dock att vi kan sätta oss över våra nationella och politiska skiljelinjer och otvetydigt kräva av Jemens myndigheter att landets president använder sig av sin rätt att benåda. Det är verkligen fråga om en enad kamp.
<SPEAKER ID="431" NAME="Jaroslav Paška" LANGUAGE="SK">
Herr talman! Jemens regering har gjort ett åtagande att acceptera tillämpningen av både konventionen om barnets rättigheter och den internationella konventionen om medborgerliga och politiska rättigheter. Båda fallen av dömda ungdomsbrottslingar faller under dessa konventioner och det borde därför inte vara möjligt för ett rättsligt organ i Jemen att utfärda ett beslut som åsidosätter de rättigheter och det skydd som härrör från dem.
<P>
Straff som verkställs i strid med ett lands giltiga åtaganden och därför tillämplig lag kan inte godtas. Om Jemens regering hävdar att dess legitimitet grundar sig i civiliserade demokratiska principer kan den inte använda barbariska regeringsformer som grundas på godtycklighet och orättvisa. Jag anser att vi måste göra detta klart för Jemens regering i dag.
<SPEAKER ID="432" NAME="Csanád Szegedi" AFFILIATION="NI">
(HU) Herr talman, mina damer och herrar! Självklart anser jag att det är viktigt att vi här i parlamentet fördömer diktatoriska metoder, att vi fördömer diktatorer och diktaturer, men jag anser också att det är viktigt att vi uppmanar Jemen till att anta demokratiska strukturer. Däremot anser jag att trots att läget i Jemen har tagits upp i parlamentet är det inte EU:s uppgift att ta ställning i denna fråga. Situationen är fullständigt förvirrad. Den innehåller fullständigt oklara förhållanden. Inte ens närmare detaljer om brottet går att urskilja på ett tillfredsställande sätt. För det första vet vi inte ens hur gammal den unge mannen som anklagats och dömts för brottet var då brottet begicks. Det är möjligt att han inte var minderårig. Vi har ingen klar bild av situationen. Jemens förvånansvärda bakåtsträvande illustreras på bästa sätt genom faktumet att Mohammed Taher Thabet Samoums födelseattest inte kan uppbringas. Inte heller har det hittills kunnat bevisas om de skolhandlingar som hans advokat lagt fram är äkta eller förfalskade. Dessutom vill jag uppmärksamma att fallet inte handlar om stölden av en höna utan mord, vilket är skälet till att jag vill förhålla mig en aning mer återhållsamt och överlagt än tidigare talare.
<P>
Precis som världens andra demokratiska länder, exempelvis Förenta staterna, måste EU överväga att tillämpa dödsstraffet för vissa mycket allvarliga brott där skulden har bevisats bortom alla tvivel.
<SPEAKER ID="433" NAME="Sari Essayah" AFFILIATION="PPE">
(FI) Herr talman! Samoum-fallet är inte en engångsföreteelse i Jemen. Åtminstone åtta andra ungdomsbrottslingar sitter i fängelse i väntan på en dödsdom. Det innebär en speciell utmaning i ett land där det saknas födelseattester, vilket gör det omöjligt att säkert säga om någon var minderårig när ett brott begicks.
<P>
Det är icke desto mindre viktigt att komma ihåg att Jemen är part i konventionen om barnets rättigheter och den internationella konventionen om medborgerliga och politiska rättigheter vilka båda uttryckligen förbjuder avrättning av ungdomsbrottslingar och övriga hårda straff mot sådana personer. Dessutom förbjuder Jemens egen strafflag dödsstraff för ungdomsbrottslingar.
<P>
I motsats till föregående talare vill jag påstå att dödsstraffet alltid är grymt och omänskligt och ett straff som berövar en person dennes mänskliga värdighet. Därför kommer EU att kämpa mot dödsstraffet i alla lägen och vi i parlamentet kommer att vädja om detta.
<SPEAKER ID="434" NAME="Elena Băsescu" AFFILIATION="PPE">
(RO) Herr talman! Att döma ett barn till döden är oacceptabelt i den värld vi lever i. Att göra det till en vana är ett brott i sig. Därför vill jag uttrycka mitt missnöje med Jemens myndigheters beslut att fortsätta agera på detta vis. Regeringen kränker både de internationella konventionerna i denna fråga och strafflagen som förbjuder dödsstraff för ungdomsbrottslingar. Dessutom är det fortfarande oklart på vilket sätt rättsväsendet försöker fastställa åldern hos de personer som prövas av systemet. Fallet är ett trist exempel på vad som försiggår i Jemen.
<P>
Som ledamot av Europaparlamentet och medborgare i EU tror jag på den grundläggande vikten av en persons rätt att leva och barn måste vara de första som skyddas av denna rättighet. Jag vädjar till EU:s höga representant att hindra att dessa blodiga avrättningar får fortsätta.
<SPEAKER ID="435" NAME="Monica Luisa Macovei" AFFILIATION="PPE">
(RO) Herr talman! Thabet Samoum och Fuad Ahmed Ali Abdulla var troligen minderåriga precis som de framhåller, när de begick de brott som de har dömts till döden för. De dömdes till sitt straff för flera år sedan och det kan verkställas när som helst. De utsätts för en enorm psykisk påfrestning, vilket i sig är en omänsklig och förnedrande behandling. Vi uppmanar myndigheterna att avstå från att verkställa dessa straff.
<P>
För övrigt kan ingen av brottslingarna bevisa att de var mindre än 18 år gamla eftersom de inte har några födelseattester. Det är mycket svårt att få tag i en födelseattest i Jemen, där enligt Unicef endast 22 procent av alla födslar registreras officiellt. En del av de finansiella medel som vi använder för att hjälpa landet kan kanske lösa detta problem. Offentliga debatter om dessa fall måste leda till avskaffandet av dödsstraffet i Jemen och till att straffen för de hundratals människor som dömts till döden omvandlas. Jag uppmanar kommissionen och rådet att kräva att detta mål uppnås i en dialog med landets regering.
<SPEAKER ID="436" NAME="Róża, Gräfin von Thun und Hohenstein" AFFILIATION="PPE">
(PL) Herr talman! Oavsett om det rör vuxna eller ungdomar är dödsstraffet ett ämne som vi borde ägna mycket tid åt. Nu när vi lyckats utveckla ett etiskt rättesnöre efter de mardrömmar som drabbat Europa borde vi främja det i andra länder, i länder som vi har ekonomisk kontakt med, men även i länder i Europa. I Vitryssland tillämpas fortfarande dödsstraffet.
<P>
Vi måste uppmärksamma det som sker i Jemen och vi måste enträget vädja till Jemens regering att omedelbart avskaffa dessa hemska metoder samt utreda faktumet att många ungdomar fortfarande sitter fängslade i väntan på avrättning, som min kollega sade för en stund sedan. Jag vädjar även till oss alla: vi borde inleda ett närmare samarbete med organisationer som Amnesty International och Helsinki Foundation for Human Rights så att vi bättre kan göra vår röst hörd och få mer genomslagskraft runt om i världen.
<SPEAKER ID="437" NAME="Franz Obermayr" AFFILIATION="NI">
(DE) Herr talman! Beslutet i Jemen att döma någon som var minderårig när han begick sitt brott till dödsstraff är chockerande. Jemen har klart och tydligt agerat olagligt i detta fall, eftersom landet precis som nästan alla andra stater i världen är part i FN:s konvention om barnets rättigheter. Enligt artikel 37 i konventionen får varken dödsstraff eller livstids fängelse tillämpas på brott som begåtts av personer under 18 års ålder.
<P>
Domen i fråga har rättfärdigats med påståendet att den åtalades ålder inte kan fastställas, men dödsstraff tillämpas också mot minderåriga i andra delar av den islamiska världen. Sharia-domstolar i Somalia tillämpar exempelvis dödsstraff mot ungdomar. Tillsammans med FN måste EU agera bestämt och skyndsamt för att förhindra kränkningar av folkrätten med så allvarliga följder. Samtal är bra, men realpolitik och ekonomiska påtryckningar är bättre sätt att föra fram vårt argument. I alla fall brukar de få saker och ting att gå snabbare.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Herr talman, mina damer och herrar! Medan vi talar väntar hundratals fångar inträngda i Jemens fängelser på att deras dödsstraff ska verkställas. Jag anser att denna debatt bör efterlysa mer uppmärksamhet och ett snabbare engagemang från EU:s institutioner.
<P>
Fortsatta kränkningar av FN:s konvention om de mänskliga rättigheterna är en fråga där EU varken får vara tyst eller frånvarande, minst av allt när det gäller länder som Jemen, med vilka vi har ekonomiska förbindelser. Det är därför oundvikligt att vi måste vara mer uppmärksamma på denna typ av frågor.
<P>
I Europa och västvärlden är rehabilitering en viktig, grundläggande aspekt av ett straff. Ett dödsstraff har ingen som helst rehabiliteringsfunktion, varför vi måste ingripa med absolut hårdhet och bestämdhet och göra vår röst hörd i denna fråga.
<SPEAKER ID="439" NAME="Siim Kallas">
kommissionens vice ordförande. - (EN) Herr talman! Genom att verkställa dess riktlinjer om dödsstraff har EU länge aktivt kämpat mot dödsstraffet i Jemen, både i allmänhet och genom att arbeta med individuella fall.
<P>
Dödsstraff mot ungdomsbrottslingar har alltid tillämpats i Jemen. Tidigare var fallen dock inte lika kända och det civila samhället inte lika aktivt. Ungdomsbrottslighetsprogrammet som finansieras av EU och genomförs av Unicef har bidragit väsentligt till att öka medvetenheten både i Jemen och i världssamfundet. Programmet genomfördes tillsammans med en sammanslutning av organisationer från det civila samhället och det högsta rådet för mödrar och barn.
<P>
Det är emellertid inte tillräckligt att bara öka medvetenheten, vi måste fullfölja vårt arbete genom att agera. Som en sista utväg utfärdar EU-delegationen demarscher för att stoppa avrättningarna. De två senaste fallen var i december 2010 för Fuad Ahmed Ali Abdulla och i januari 2011 för Muhammed Taher Thabet Samoum. I båda fallen stoppades avrättningen efter EU:s ingripande så att bevis på personens ålder skulle kunna läggas fram. Muhammed Taher Thabet Samoums fall togs upp igen förra veckan. Det verkar nu som om en benådning från presidenten är hans enda hopp för en formell omvandling av domen. EU och Unicef har återigen tagit kontakt med president Shaleh och nu är avrättningen uppskjuten igen, enligt information från Sana'a.
<P>
Jemen är bundet av sina internationella åtaganden och av sin egen ungdomsbrottslighetslagstiftning och strafflag att inte avrätta ungdomar. Det främsta skälet till att ungdomar har dömts till döden sägs vara en bristande förmåga att fastställa personers ålder. Tillsammans med Unicef undersöker vi därför hur vi kan hjälpa Jemen att utveckla expertis på detta område för att helt utrota företeelsen. På kort sikt kommer EU att uppmuntra att man skapar ett oberoende organ som ska undersöka ungdomsbrottslingars ålder på nytt. Vi vill också stödja advokaters förmåga att erbjuda ungdomar rättshjälp. På medellång sikt vill vi utveckla EU-stöd för en effektiv folkbokföringsmyndighet.
<P>
Vi tar alltså denna mycket viktiga fråga på stort allvar och använder alla möjliga utvägar. Jemens regering har visat sig mottaglig för våra demarscher. EU är fortfarande redo att hjälpa dem nu och i framtiden för att uppnå vårt mål med att avskaffa dödsstraffet permanent.
<SPEAKER ID="440" NAME="Talmannen">
Debatten är härmed avslutad.
<P>
Omröstningen kommer att äga rum efter slutdebatten.
<P>
Skriftliga förklaringar (artikel 149)
<SPEAKER ID="441" NAME="Eija-Riitta Korhola" AFFILIATION="PPE">
skriftlig. - (FI) Vi har ofta behandlat frågan om dödsstraffet i våra resolutioner. Det händer sällan att minderåriga döms till döden, men Jemen är ett av de länder där det sker. Trots att Jemen har gjort framsteg när det gäller att förbjuda dödsstraff mot minderåriga så fortsätter domstolar att tillämpa dem. Fallet med Muhammed Taher Thabet Samoum är inte det enda.
<P>
Rent generellt och i samband med dialogen mellan kulturer så är det värt att noga undersöka vad det är som gör att unga människor radikaliseras och får dem att begå brott, till och med mord, samt hur man ska kunna förhindra att de väljer brottets bana. Det är allmänt känt att dödsstraffet inte minskar brottsligheten.
<P>
De prodemokratiska demonstrationerna som började i Tunisien och Egypten har fått stort stöd från ungdomarna i respektive land. Bristen på framtidsutsikter och möjligheter tillsammans med en önskan om demokrati har framkallat motstånd. Denna våg av motstånd spred sig förra veckan till Jemen.
<P>
Jag delar mina kollegers oro och krav när det gäller Samoum och andra dödsdömda. Även om vi för närvarande väntar med intresse och förhoppningar för att se vilka politiska förändringar demonstrationerna i arabländerna för med sig kan vi inte för ett ögonblick blunda för kränkningar av internationella konventioner om mänskliga rättigheter, däribland dödsstraff mot minderåriga.
