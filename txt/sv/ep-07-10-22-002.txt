<CHAPTER ID="002">
Uttalande av talmannen
<SPEAKER ID="006" NAME="Talmannen">
Mina damer och herrar! I torsdags och fredags i förra veckan hade vi ett mycket lyckat toppmöte mellan EU-ländernas stats- och regeringschefer samt kommissionens ordförande, Europaparlamentets talman och våra tre företrädare vid regeringskonferensen.
<P>
Jag har ingen önskan att förutse innehållet i morgondagens debatt med Europeiska rådets ordförande, José Socrates, men jag vill betona att toppmötet i Europaparlamentets ögon verkligen var en stor succé eftersom ikraftträdandet av fördraget, som är planerat till början av 2009, kommer att ge parlamentet lika rättigheter på nästan alla lagstiftningsområden. Vi i Europaparlamentet har inte vacklat från den kurs som vi antog för konventionen och följde trots bakslagen efter folkomröstningarna i Frankrike och Nederländerna, och om detta fördrag nu förverkligas kommer vi att ha spelat en avgörande roll i skapandet av det. Vi hoppas att ratificeringsprocessen kommer att fullbordas framgångsrikt i alla EU:s 27 medlemsstater.
<P>
Undertecknandet av fördraget kommer att äga rum i Lissabon den 13 december, och dagen före - den tolfte december som vi har enats om med Europeiska rådets och kommissionens ordföranden - kommer vi att proklamera Europeiska unionens stadga om de grundläggande rättigheterna. Detta kommer att vara en viktig händelse.
<P>
Jag vill innerligt tacka våra tre företrädare vid regeringskonferensen - Elmar Brok, Enrique Barón Crespo och Andrew Duff - för deras arbete.
<P>
(Applåder)
<P>
Jag är glad att se att Enrique Barón Crespo är med oss, men jag kan inte se de övriga företrädarna. Därmed skjuter vi upp justeringen av protokollet.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Herr talman! Jag har en fråga till Hans-Gert Pöttering: kommer ni fortfarande ha rätt att rösta i parlamentet?
<SPEAKER ID="008" NAME="Talmannen">
Jag är väl medveten om att Daniel Cohn-Bendits kunskapstörst är gränslös. Låt mig säga att det aldrig har funnits tvivel om detta någonsin under processen. Frågan togs över huvud taget inte upp under det öppna sammanträdet vid toppmötet. Men detta rykte spreds i andra kretsar. Jag agerade omedelbart för att avfärda det där jag kunde. Vi kan aldrig ha en situation där Europeiska rådet eller något annat organ kan dra in rösträtten hos Europaparlaments talman. Detta handlar inte om mig personligen, utan om ämbetet som talman i parlamentet. Jag är kraftigt emot något sådant agerande, och parlamentet är enigt i sin ståndpunkt.
<P>
(Applåder)
<SPEAKER ID="009" NAME="Hannes Swoboda" AFFILIATION="PSE">
(DE) Herr talman! Jag vill bara säga, på min grupps vägnar, att vi stöder er ståndpunkt fullt ut. Det säger sig självt att varje parlamentsledamot som har valts av folket har full rösträtt, inklusive talmannen. Vi är helt eniga om detta.
<SPEAKER ID="010" NAME="Talmannen">
Utmärkt! Jag är mycket tacksam att det råder fullständig enighet även i denna fråga.
