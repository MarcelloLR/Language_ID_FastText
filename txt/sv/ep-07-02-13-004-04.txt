<CHAPTER ID="004-04">
4. Ändring av genomförandebestämmelserna för budgetförordningen (omröstning)
<P>
Före omröstningen
<SPEAKER ID="043" NAME="Ingeborg Gräßle " AFFILIATION="PPE-DE">
föredragande. - (DE) Herr talman, mina damer och herrar! Anledningen till att jag har bett om ordet är att jag vill tillkännage en oroande situation för parlamentet i förhandlingarna mellan rådet och kommissionen. Detta är en av de sista chanserna för Barrosokommissionen att ta steget mot en oreserverat positiv revisionsförklaring.
<P>
Vi har dristat oss till att ta upp kommissionens egna förslag och ta med dem i detta betänkande. Nu försöker kommissionen att förkasta det utan att föreslå någon ersättning. Om ni i dag hindrar förenkling, ett förbättrat återställande av felaktigt utbetalade bidrag och en effektivare övervakning genom att inte göra någonting kommer detta att leda till en anmärkning mot kommissionens förvaltning i april 2009. Då kommer vi att ha en alldeles särskilt bristfällig budget att hantera för 2007 inom ramen för ansvarsfrihetsförfarandet - den första nya budgetramen, och bara två månader före Europavalet. Om våra förslag inte godkänns kommer kommissionen och rådet att trampa på bromsen och duka upp ett smaskigt ärende åt euroskeptikerna inför 2009.
<P>
Det är tyvärr så att rådet har varit på kollisionskurs, i synnerhet sedan det tyska ordförandeskapet inleddes. I stället för att på en gemensam grund organisera ett tillkännagivande av det beviljade stödet och mottagarna - som man redan har enats om - har rådet förvånat alla med att utan förklaring tvärt säga ”nej” både till detta och till stöd för forskning och utveckling, dvs. till en direkt internationell gemensam förvaltning som helhet. På så sätt sprider man oenighet i EU, eftersom alla kan göra eller låta bli att göra vad de vill utan standardisering, och vi får dras med ett minskat förtroende från de europeiska skattebetalarnas sida.
<P>
Rådet berövar kommissionen öppenhet, som är den mest synliga framgången på budgetområdet, och som är värdelös om den inte ges konkret form. Jag vädjar till kommissionen och ordförandeskapet för rådet att omedelbart ta sitt ansvar för detta lagförslag och att arbeta tillsammans med oss för förenkling och för minskad byråkrati. Förslagen ligger på bordet framför er, och jag ber er - jag vädjar till er - att godkänna dem.
<P>
(Applåder)
