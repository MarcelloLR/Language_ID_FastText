<CHAPTER ID="003">
Uttalanden av talmannen
<SPEAKER ID="007" NAME="Talmannen">
Jag skulle vilja börja med att förmedla fem nyheter.
<P>
Först vill jag nämna situationen i Medelhavet. Som alla vet förändras den mycket snabbt. Parlamentet var och är redo att stödja demokratiska förändringar på initiativ av medborgarna, som ju är våra europeiska grannar. I dagens debatt om Tunisien kommer vi att diskutera ett partnerland som redan har tagit de första stegen mot en fullständig demokrati. För en kort tid sedan träffade jag Tunisiens utrikesminister i sällskap av fem andra parlamentsledamöter.
<P>
Situationen i Egypten är annorlunda, och det är mindre säkert i vilken riktning de redan oåterkalleliga förändringarna kommer att gå. Dessa förändringar får dock inte tappa fart. Båda länderna har en sak gemensamt. Alla demokratiska krafter måste omedelbart göra allt i sin makt för att genomföra politiska reformer och därefter även ekonomiska och sociala reformer. Dessutom måste de lägga grunden för fria och demokratiska val, så att folkets krav på demokrati inte förblir ouppfyllt. Vi måste också göra klart - och det kommer vi att göra under den här sammanträdesperioden, både i dag och i morgon i samband med omröstningen - att grannländernas demokrati är lika viktig för EU som deras stabilitet. Det går inte att välja mellan demokrati och stabilitet; båda är nödvändiga.
<P>
För det andra vill jag påminna om att det den 20 januari 2011 var tjugo år sedan den så kallade lettiska blodiga söndagen inträffade. Det var dagen då prosovjetiska Omon-trupper anföll strategiska byggnader i den nyligen pånyttfödda statens huvudstad. Sju människor miste livet och många skadades på barrikaderna som rests för att försvara Lettlands självständighet.
<P>
Efter en rättegång som med internationella mått mätt var en ren skymf hängdes den holländska och tillika europeiska medborgaren Zahra Bahrami i Iran den 29 januari 2011. Jag uppmanar de iranska myndigheterna att redogöra för anklagelserna mot Zahra Bahrami och förklara det tvivelaktiga juridiska förfarandet. EU anser att dödsstraffet aldrig kan ses som en rättshandling.
<P>
Den 26 januari 2011 mördades människorättsförsvararen och samhällsaktivisten David Kato i Uganda. Jag vill uppmana de ugandiska myndigheterna att gripa de som är skyldiga till detta brott. Vi fördömer alla att homosexualitet alltjämt betraktas som ett brott i detta land.
<P>
Till slut vill jag också i samband med dagens debatt om förberedelserna inför Europeiska rådets möte den 4 februari informera er om att talmanskonferensen kommer att hålla ett sammanträde öppet för samtliga ledamöter den 8 februari. Europeiska rådets ordförande Herman Van Rompuy är gäst vid detta extra möte då han kommer att redogöra för slutsatserna från fredagens toppmöte i enlighet med Lissabonfördraget, som fastställer att ordföranden ska rapportera till oss i sådana frågor.
<SPEAKER ID="008" NAME="Michael Cashman" AFFILIATION="S&amp;D">
(EN) Herr talman! Jag hoppas att parlamentet och du, Jerzy Buzek, tillåter mig att gratulera till ditt uttalande om David Kato som mördats i Uganda. Han var, som du sade, en människorättsförsvarare som stod upp för lesbiskas, homosexuellas och bisexuellas rättigheter.
<P>
Jag vill bara säga att vi i parlamentet har antagit ett förslag om det som händer i Uganda. Det är ytterst viktigt att vi stöder det ugandiska civila samhället och minns David Kato som den stora människa han var. Han stod över dem som förespråkar hat och diskriminering och i denna svåra stund går våra tankar till hans familj.
<SPEAKER ID="009" NAME="Talmannen">
Tack.
