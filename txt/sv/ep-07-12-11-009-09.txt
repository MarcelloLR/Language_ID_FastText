<CHAPTER ID="009-09">
9. Saluföring av fruktplantor avsedda för fruktproduktion och förökningsmaterial av fruktplantor (omarbetning) (omröstning)
<P>
- Betänkande: Ioannis Gklavakis
<P>
- Före omröstningen:
<SPEAKER ID="103" NAME="Ioannis Gklavakis">
föredragande. - (EL) Fru talman! Jag vill tacka alla ledamöterna för deras stöd när det gäller att utarbeta betänkandet. Det gläder mig att det enhälligt läggs fram för omröstning. Det hindrar oss dock inte från att kraftigt kritisera det omarbetningsförfarande som kommissionen har valt för detta förslag till direktiv.
<P>
Betänkandet är mycket viktigt eftersom det syftar till att utgöra en stadig grund för distributionen av fruktträd så att de är certifierade och skyddade när det gäller växthygien, för att skydda jordbrukaren, konsumenten och miljön. Det är av allra största vikt att producenten kan få tag i sunt förökningsmaterial, både för att förebygga spridning av nya sjukdomar och för att skydda producentens inkomst, samt för att minska användningen av bekämpningsmedel som, vilket vi alla vet, är så skadligt för miljön. Därför lade vi fram ett antal ändringsförslag.
<P>
Vi får inte glömma bort att den fria rörligheten för varor har blivit enklare, smidigare och mindre byråkratisk i och med att EU har utvidgats till 27 länder. Här finns dolda faror. Vi måste vara försiktiga eftersom rörligheten för växtprodukter utan kontroller medför en risk för sjukdomsspridning, vilket kan få ödesdigra konsekvenser för miljön och ekonomin.
<P>
Avslutningsvis vill jag upprepa min kritik mot omarbetningsförfarandet som hindrar oss från att göra förbättringar där vi anser att de behövs. Jag anser att den här politiken är farlig, särskilt om kommissionen väljer den vid framtida reformer av andra förslag till förordningar och direktiv.
